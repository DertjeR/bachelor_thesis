<doc id="9115" url="https://nl.wikipedia.org/wiki?curid=9115" title="Kwantummechanica">
Kwantummechanica

Kwantummechanica is een natuurkundige theorie die het gedrag van materie en energie met interacties van kwanta op atomaire en subatomaire schaal beschrijft. De ontwikkeling ervan sinds het begin van de 20e eeuw kan, samen met die van de relativiteitstheorie, beschouwd worden als de overgang van de klassieke natuurkunde naar de moderne natuurkunde. Kwantummechanica kwam tot stand door de inspanningen van vele eminente geleerden. Beroemd is de vijfde Solvay-conferentie van 1927 in Brussel, waarin 29 geleerden bijeenkwamen om de kwantummechanica te bediscussiëren.
Algemeen overzicht.
Kwantummechanica is de mechanica (leer van bewegingen en krachten) die van toepassing is op de kleine schaal van moleculen, atomen en subatomaire deeltjes.
De zintuiglijke waarneming leert dat de voorwerpen die wij zien en betasten een zeer bepaalde vorm en afmeting hebben en dus in de ruimte gelokaliseerd zijn. Daarom is men geneigd te denken dat de fundamentele deeltjes van de materie eveneens een precieze vorm en afmeting hebben en ze voor te stellen als kleine bolletjes met een karakteristieke straal, massa en lading. Die geëxtrapoleerde voorstelling is echter foutief. Op kleine schaal moet materie worden voorgesteld als een "veld," dat wil zeggen een functie die aan ieder punt van de ruimte een getal toekent, ongeveer zoals fotonen (lichtdeeltjes) existentieel verbonden zijn met het elektromagnetische veld.
In de kwantumtheorie wordt de werkelijkheid op een fundamenteel andere manier benaderd dan in de klassieke natuurkunde, waarin ervan wordt uitgegaan dat er een waarnemeronafhankelijke werkelijkheid is en natuurkundige grootheden continue variabelen zijn, die in elke gewenste combinatie gemeten kunnen worden. Meetonnauwkeurigheden worden in de klassieke natuurkunde gezien als een praktisch probleem.
In de kwantumtheorie (althans in de breed aangehangen Kopenhaagse interpretatie van Niels Bohr en Werner Heisenberg) variëren natuurkundige grootheden stapsgewijs (met 1 kwantum tegelijk) en kan er geen enkele waarneming worden gedaan zonder dat het waargenomen verschijnsel wordt beïnvloed. Er is in de kwantumtheorie dus geen waarnemeronafhankelijke werkelijkheid. Door dit tweede fundamentele verschil met de klassieke natuurkunde is het principieel uitgesloten om het effect van de waarneming uit te schakelen: de keuze die de waarnemer maakt bij het opzetten van een experiment bepaalt in belangrijke mate de uitkomst daarvan. Het product van de onnauwkeurigheden van de gelijktijdige metingen van twee grootheden (bijvoorbeeld plaats en impuls) heeft volgens de onzekerheidsrelatie van Heisenberg een minimale waarde. Is de ene grootheid met de grootst mogelijke nauwkeurigheid gemeten, dan is de andere onvermijdelijk geheel onbepaald en ook niet bepaalbaar. De onzekerheidsrelatie is zelf echter wel nauwkeurig en objectief geformuleerd. Op macroscopische schaal is de invloed van kwantummechanische beperkingen op de nauwkeurigheid meestal verwaarloosbaar of geheel niet meetbaar en gaat de kwantummechanica over in de klassieke natuurkunde: dat heet het correspondentieprincipe.
De kwantummechanica doet bovendien slechts statistische uitspraken over een reeks van waarnemingen. Dat heeft tot gevolg dat het gedrag van een individueel elementair deeltje slechts in termen van waarschijnlijkheid kan worden beschreven. Die waarschijnlijkheden worden beschreven door de modulus in het kwadraat van de complexe golffuncties, die de kansdichtheid geven op het meten van een bepaalde waarde van een fysische grootheid zoals bv. plaats, snelheid en spin. Met de term "spin" wordt de kwantummechanische versie van het impulsmoment aangeduid.
De beschrijving van systemen door middel van een golffunctie betekent dat deeltjes zich, afhankelijk van de manier waarop ze worden waargenomen, soms als een deeltje in klassieke zin, maar soms als een golfverschijnsel gedragen. Zo kunnen bijvoorbeeld elektronenbundels, net als lichtbundels, brekingsverschijnselen en interferentie en diffractie vertonen. Andersom kan licht ook beschouwd worden als bestaande uit kwanta, die in het geval van licht fotonen genoemd worden, met een energie E:
waarin formula_2 de constante van Planck en formula_3 (de Griekse letter nu) de frequentie van het licht.
Bij het formuleren van de kwantummechanica in termen van golffuncties, blijkt dat bepaalde fysische grootheden, zoals energie, positie of impuls, niet alle waarden kunnen aannemen. Bijvoorbeeld, een elektron gebonden aan een atoom kan alleen specifieke energieniveaus bezetten; ofwel, het energiespectrum is discreet, niet continu. Dit geeft aanleiding tot spectraallijnen in het, door het atoom, uitgezonden licht wanneer een elektron overgaat van een hoog naar een laag (discreet) energieniveau. 
De onzekerheidsrelatie van Heisenberg is een van de hoofdresultaten van de vroege kwantummechanica. Het geeft aan dat het niet mogelijk is om tegelijkertijd, exact de positie formula_4 en impuls formula_5 van een deeltje te weten. In deze onzekerheidsrelatie worden met formula_6 en formula_7 de standaarddeviaties van de respectievelijke grootheid aangeduid, verder staat formula_8 voor de gereduceerde constante van Planck (of constante van Dirac):
Deze onzekerheid staat los van de onnauwkeurigheid veroorzaakt door meetapparatuur of een experimentele opstelling; het is een onzekerheid die komt vanuit de natuur. Bijvoorbeeld, in het geval dat de positie van een deeltje exact bekend is (dus formula_10) dan volgt, uit de onzekerheidsrelatie, dat het onmogelijk is om ook iets over de impuls van het deeltje te weten te komen (dus formula_11). 
Er zijn nog tal van andere onzekerheidsrelaties tussen paren van fysische grootheden, die daarom niet-commuterend worden genoemd. In jargon zegt men dat bij meten (waarnemen) van een willekeurige variabele de golffunctie wordt geprojecteerd op een eigentoestand. Dit betekent dat alle andere informatie (over alle andere observabelen) verloren gaat. De onzekerheidsrelatie tussen twee willekeurige niet-commuterende grootheden wordt gegeven door:
De kwantummechanica maakt onderscheid tussen twee typen deeltjes: bosonen en fermionen. Het onderscheid zit in de spin van het deeltje, een fundamentele eigenschap die alleen van het type deeltje afhangt en de waarden formula_13 kan aannemen. De deeltjes die alleen heeltallige spin kunnen hebben, heten bosonen, andere die ook halftallige spin kunnen hebben, worden fermionen genoemd. Een belangrijk resultaat met betrekking tot dit onderscheid is het uitsluitingsprincipe van Pauli, dat zegt dat er geen twee fermionen in dezelfde toestand kunnen bestaan. Voor bosonen is dat wel mogelijk.
Schrödingervergelijking.
In de beschrijving die Erwin Schrödinger aan de kwantummechanica heeft gegeven, wordt het materieveld beschreven door een functie die met ieder punt van de ruimte een complex getal associeert. Conventioneel gebruikt men voor een dergelijke functie nog altijd de Griekse letter formula_14 (psi). De meest gangbare interpretatie van deze functie is dat het kwadraat van de absolute waarde een kansdichtheid geeft voor de positie van het deeltje, dat wil zeggen dat
de waarschijnlijkheid is om het deeltje binnen een klein volume formula_16 van de ruimte aan te treffen. Deze interpretatie vereist dat de kans om het deeltje ergens in de hele ruimte aan te treffen 100% is, dus dat de integraal van de kansverdeling 1 bedraagt:
Deze functie moet bovendien voldoen aan de schrödingervergelijking. Als we de evolutie van de functie formula_18 in de tijd beschouwen, dan luidt de vergelijking:
Hierin is formula_20 de imaginaire eenheid, formula_21 de partiële afgeleide naar de tijd, formula_22 de constante van Dirac, formula_23 de massa, formula_24 de laplaceoperator, formula_25 de potentiaal die een functie is van de positieoperator formula_26.
Dit is een partiële differentiaalvergelijking, dat wil zeggen dat de oplossingen onbekende functies zijn die voldoen aan het gegeven verband tussen de functie zelf en haar partiële afgeleiden, in dit geval de eerste partiële afgeleide naar de tijd en de som van de tweede partiële afgeleiden naar de plaatscoördinaten (de Laplaciaan van de onbekende functie). De schrödingervergelijking heeft de wiskundige vorm van een golfvergelijking, dus volgen hieruit de golfeigenschappen.
In een meer algemene vorm kan de tijdsafhankelijke schrödingervergelijking geschreven worden als (hier wordt de golffunctie genoteerd als een functie van positie en tijd, maar het zou ook kunnen dat het een functie is van andere grootheden):
Hierin is formula_28 de hamiltoniaan, een operator die de totale energie weergeeft. Wanneer de hamiltoniaan operator onafhankelijk is van tijd kan de golffunctie geschreven worden als formula_29, waarbij de (tijdsonafhankelijke) golffunctie formula_30 moet voldoen aan de tijdonafhankelijke schrödingervergelijking: 
In dit is een eigenwaarde vergelijking, waarbij E de eigenwaarde van de hamiltoniaan operator is. Ook is E de energietoestand van het systeem. 
Zie ook Impulsoperator.
In de schrödingervergelijking spelen de tijd en de ruimtecoördinaten een verschillende rol. Ze is dus niet te verzoenen met de (speciale) relativiteitstheorie, waarin tijd- en ruimtecoördinaten deel uitmaken van een vierdimensionaal geheel en in elkaar getransformeerd worden naargelang van het standpunt van de waarnemer: de schrödingervergelijking behoort tot de niet-relativistische kwantummechanica.
Het waterstofatoom.
De mechanica van het waterstofatoom wordt bepaald door de elektrostatische aantrekkingskracht (Coulombkracht) tussen een proton en een elektron. Wegens behoud van impuls kunnen de coördinaten van beide deeltjes uitgedrukt worden ten opzichte van hun gemeenschappelijk zwaartepunt, en dan blijven er nog slechts 3 vrijheidsgraden over (de positievector van het proton is evenredig met de positievector van het elektron en wijst in de tegengestelde zin).
De elektrostatische potentiële energie is een negatief getal formula_25 dat alleen afhangt van de lengte formula_33 van de positievector formula_34, en niet van zijn richting. De tijdsonafhankelijke schrödingervergelijking concretiseert zich dan tot
waar formula_23 de equivalente massa van het proton-elektronsysteem is, en formula_37. De potentiële energie van de Coulombkracht bedraagt
Dit is een van de weinige gevallen waar de schrödingervergelijking exact opgelost kan worden. Het blijkt dat er kwadratisch integreerbare oplossingen voor de golffunctie formula_14 bestaan als en slechts als formula_40 een van de volgende waarden is:
Dit zijn de 'energieniveaus' van de mogelijke banen (orbitalen) van het elektron in het waterstofatoom. De absolute waarde van de laagste energie formula_42 komt overeen met de Rydberg-energie die empirisch wordt vastgesteld door het opmeten van de absorptielijnen in het spectrum van waterstof.
Dirac-formalisme.
Paul Dirac formuleerde de kwantummechanica in een abstractere vorm. Hij ging uit van het superpositiebeginsel: als twee geldige toestanden van een systeem worden beschreven, dan is de som van die twee toestanden opnieuw een geldige toestand. De wiskundige abstractie die de som van willekeurige objecten het best beschrijft, is die van een vectorruimte. Een afbeelding tussen twee vectorruimten die de vectorstructuur respecteert, is een lineaire afbeelding. De verzameling der getallen (reëel of complex) is eveneens een vectorruimte, en de verzameling der lineaire afbeeldingen tussen vectoren en getallen heet de duale vectorruimte. Als de vectorruimte wordt uitgerust met een scalair product, dan kan iedere gegeven vector worden geïdentificeerd met een element van de duale ruimte, namelijk, de afbeelding die iedere andere vector afbeeldt op het scalair product met de gegeven vector.
Dirac ontwikkelde een abstracte kwantummechanica van vectoren en hun lineaire transformaties en introduceerde daarbij de naar hem genoemde bra-ket-notatie:
Kwantumveldentheorie.
De schrödingervergelijking biedt een adequate beschrijving van het niet-relativistische gedrag van elementaire deeltjes op voorwaarde dat de deeltjes stabiel blijven. Om te beschrijven hoe deeltjes gecreëerd en vernietigd worden, en in elkaar overgaan, is een theorie nodig waarin het geheel van alle mogelijke deeltjes als een systeem wordt opgevat.
Het oudste en eenvoudigste voorbeeld van een kwantumveld is de kwantumtheorie van het elektromagnetische veld, waarbij fotonen worden gecreëerd en vernietigd door de interactie van het veld met geladen deeltjes: de kwantumelektrodynamica.
Een wiskundige complicatie van kwantumveldentheorie is dat een golffunctie formula_14 moet worden geconstrueerd waarvan het argument niet een driedimensionale plaatsvector, maar zelf een functie van de plaats is (een elektromagnetische veld), dus een oneindigdimensionale grootheid.
Geschiedenis.
Kwantumtheorie.
Voorafgaand aan de theorie van de kwantummechanica werd de kwantumtheorie ontwikkeld, ook wel bekend als de "oude kwantumtheorie". Deze theorie werd ontwikkeld in de tijdsperiode 1900-1924 en is ontstaan door de inspanningen van wetenschappers als Planck, Einstein, Bohr, Sommerfeld, Compton, de Broglie en Pauli. Elk van deze wetenschappers leverde zijn eigen bijdrage aan de kwantumtheorie.
Ontwikkeling kwantummechanica.
Wetenschappers als Heisenberg en Schrödinger breidden de kwantumtheorie verder uit. Hun werk wordt gezien als onderdeel van wat hedendaags bekend staat als de kwantummechanica. Hierbij kwamen Heisenberg en Schrödinger elk apart met een theorie voor de kwantummechanica. De theorie van Heisenberg is gebaseerd op het gebruik van matrices, en staat dan ook bekend als matrixmechanica, terwijl die van Schrödinger gebruikmaakt van een golfvergelijking, en daarom bekendstaat als golfmechanica.
In 1925 werkte Heisenberg, voortbordurend op het werk van Bohr, aan een code voor het koppelen van kwantumgetallen aan energietoestanden van het atoom aan de hand van experimenteel bepaalde frequenties en intensiteiten van lichtspectra. Heisenberg kwam uit op een vreemde vergelijking waarin voor positie en impuls de commutatieve eigenschap blijkbaar niet geldig was. Max Born herkende hier matrices in en samen met Pascual Jordan zette hij de vergelijking van Heisenberg om naar matrixnotatie. Max Born is tevens de bedenker van de naam 'kwantummechanica'.
In hetzelfde jaar 1925, waarin Heisenberg met zijn theorie kwam, stelde Schrödinger, mede op grond van de materiegolven van de Broglie, zijn golfvergelijking op. De oplossing van deze vergelijking leverde de golffunctie op, waarmee hij het kwantumaspect van een systeem kon beschrijven. De vraag rees hoe men de golffunctie fysisch moest interpreteren. Veel geleerden konden hier geen bevredigend antwoord op geven, totdat Max Born in 1926 met de verklaring kwam dat de golffunctie voor de waarschijnlijkheidsamplitude staat, waarmee men de waarschijnlijkheid van het voorkomen van een bepaalde kwantumtoestand kan berekenen. Dit staat bekend als de Bornregel. De golffunctie had volgens Born geen fysische realiteit. Dit was een geheel nieuw concept. Volgens Born waren in de atoomtheorie geen exacte antwoorden meer mogelijk en kon men alleen nog maar spreken over waarschijnlijkheden.
Dat er toen twee alternatieve versies van de kwantummechanica waren ontwikkeld, vormde een probleem. In 1926 lukte het Paul Dirac om aan te tonen dat de theorieën van Heisenberg en Schrödinger equivalent waren en dat ze in feite verschillende benaderingen waren van de kwantummechanica. Daarbij kan de theorie van Heisenberg gekarakteriseerd worden als een deeltjesbenadering en de theorie van Schrödinger als een golfbenadering. Paul Dirac en John von Neumann vatten de twee theorieën axiomatisch samen en breidden ze verder uit. Hun methode is bekend als kwantumalgebra.
In 1927 dacht Heisenberg na over de precieze betekenis van de vreemde vergelijking uit de matrixmechanica die hij eerder ontdekt had. Hij leidde zijn beroemde onzekerheidsrelatie eruit af. De onzekerheidsrelatie van Heisenberg inspireerde op zijn beurt Bohrs ideeën over de kwantummechanica. Kort daarna kwamen Bohr en Heisenberg met een interpretatie van de kwantummechanica met de onzekerheidsrelatie als fundament. Dit zou bekend worden als de Kopenhaagse interpretatie. Deze interpretatie werd niet door iedereen geaccepteerd. Andere wetenschappers ontwikkelden later andere interpretaties van de kwantummechanica, zoals de Broglie–Bohm-interpretatie, de Veel-werelden-interpretatie en andere. Voor veel wetenschappers maakt het in wezen niet uit welke interpretatie de juiste is. Voor hen is het belangrijker een rekenmodel te hebben dat hun de correcte waarden geeft.
Aanvankelijke kritiek.
De kwantummechanica is een intuïtief moeilijk te doorgronden theorie, waardoor die in de beginperiode op veel weerstand stuitte.
Latere ontwikkelingen.
In 1928 stelde Paul Dirac de diracvergelijking op, die de Schrödingervergelijking aanpast naar een vorm waarbij de totale energie relativistisch weergegeven wordt. Dit was de eerste vergelijking waarmee het bestaan van kwantumspin theoretisch kon verklaard worden. Dirac kon via zijn vergelijking ook het bestaan van antimaterie afleiden, wat later experimenteel bevestigd werd door Carl Anderson. Diracs werk werd vervolgens voortgezet door Richard Feynman, Freeman Dyson, Julian Schwinger en Shinichiro Tomonaga, die de theorie van de kwantumelektrodynamica ontwikkelden, die het gedrag van elektronen en fotonen beschrijft. Andere wetenschappers ontwikkelden de kwantumchromodynamica, die betrekking heeft op deeltjes en krachten in de atoomkern. Dit werd gevolgd door de ontwikkeling van de theorie van de elektrozwakke wisselwerking, die een unificatietheorie is van de elektromagnetische kracht met de zwakke kernkracht. Hierna werden al deze theorieën samengevoegd tot één model. Dit model werd het Standaardmodel genoemd.
Kwantummechanica is echter nog geen goede beschrijving van "alle" natuurkundige verschijnselen. Het belangrijkste probleem is dat er nog geen kwantumtheorie van de zwaartekracht bestaat. Een combinatie van de kwantummechanica met de algemene relativiteitstheorie wordt al ettelijke decennia gezocht, maar er is nog geen bevredigende oplossing. In de jaren 90 werden supersnaren als de meest veelbelovende theorie beschouwd; tegenwoordig lijkt de snaartheorie onderdeel te zijn van een algemenere M-theorie, waarover echter nog weinig bekend is. Een theorie die tracht de fundamentele natuurkrachten te verenigen, staat in de natuurkunde bekend als de theorie van alles.
Filosofische consequenties.
De gevolgen die de onzekerheidsrelatie van Heisenberg met zich mee brengt, zijn niet alleen natuurkundig maar ook filosofisch enorm. Als eerste de natuurkundige gevolgen: in de kwantummechanica beschrijven we het deeltje, zoals gezegd, met een golffunctie en die functie hangt af van de omgeving waarin het zich bevindt. Zowel de positie als impuls (snelheid) van het elektron worden bepaald via de golffunctie. De onzekerheidsrelatie stelt dat de onzekerheid in de bepaling van de plaats, vermenigvuldigd met de onzekerheid in bepaling van de impuls nooit kleiner kan zijn dan een bepaalde waarde. Wordt de onzekerheid van de een kleiner, dan wordt de onzekerheid van de ander per definitie evenredig groter. Dit is een enorme natuurkundige consequentie. Waar de klassieke natuurkunde, die van voor de kwantummechanica, stelde dat we alles in het universum "exact" kunnen weten als we maar genoeg metingen doen en de metingen nauwkeurig genoeg zijn, daar stelt de kwantummechanica dat we alleen de waarschijnlijkheid kunnen bepalen en dat de onzekerheid in het bepalen van die waarschijnlijkheid gekoppeld is aan andere onzekerheden. Als de een kleiner wordt gemaakt, dan wordt de ander groter. Deze onzekerheid ontstaat niet door onnauwkeurigheid van de gebruikte apparatuur, maar is fundamenteel.
Er zijn verschijnselen die tot nu toe alleen verklaard kunnen worden als we de onzekerheidsrelatie gebruiken. De filosofische implicatie daarvan zou zijn dat processen in de natuur plaatsvinden niet "ondanks", maar "dankzij" de onzekerheidsrelatie van Heisenberg.
De filosofische implicatie die de kwantummechanica met zich meebrengt is dat we moeten spreken over 'de waarschijnlijkheid van de positie van een elektron', in plaats van 'de positie van een elektron'. De Heisenberg-relatie stelt bovendien dat er een minimum onzekerheid is in de bepaling. Een filosofische interpretatie van die onzekerheid is 'willekeur' en in die interpretatie zou dus de kwantummechanica dicteren dat er een fundamentele willekeur in de natuur om ons heen is. Dit staat in scherp contrast met de klassieke, deterministische natuurkunde, die "wel" een fundamentele willekeur uitsloot. Dit stoorde de natuurkundigen die hun denkbeelden in de 19e eeuw hadden opgedaan zoals Einstein en Planck. De meesten van deze 'oudere' natuurkundigen hebben de kwantummechanica daarom ook nooit volledig aanvaard.
Volgens een bepaalde zienswijze binnen de kwantummechanica bestaan ten gevolge van het onzekerheidsprincipe deeltjes niet eens totdat er een waarneming plaatsvindt. Schrödinger was door deze zienswijze dermate ontstemd dat hij het beroemde voorbeeld van de kat beschreef, die door dit effect tegelijkertijd zowel dood als levend was. Schrödinger hoopte met dit onmogelijke voorbeeld te laten zien dat deze filosofie belachelijk was en dat men dit denkbeeld maar snel moest laten vallen. Tot zijn verdriet is bijna het tegenovergestelde gebeurd en is Schrödingers kat een geheel eigen leven gaan leiden.
Een ander curieus gevolg van het onzekerheidsprincipe is dat elk deeltje dat zich van A naar B verplaatst elk mogelijk pad tussen A en B daarvoor gebruikt. Voor iedere waarnemer is het echter duidelijk dat dit op macroscopische schaal, dus volgens de klassieke natuurkunde, niet is waar te nemen. Theoretici hebben hiermee geworsteld totdat Richard Feynman aantoonde dat alle paden tegen elkaar wegvallen op een na. Deze methode staat bekend als de padintegraalmethode. Feynman kreeg voor deze ontdekking een Nobelprijs.
Praktische toepassingen.
Hoe controversieel de theorie in het begin ook was, veel experimenten hebben inmiddels aangetoond dat de kwantummechanica de werkelijkheid zeer nauwkeurig beschrijft. De kwantummechanica is zo een van de succesvolste natuurkundige theorieën aller tijden geworden. Ze heeft dan ook veel toepassingen; de werking van veel moderne technologieën berust op eigenschappen van de materie die niet op de klassieke wijze te beschrijven zijn. Als de natuur volledig beschreven zou kunnen worden met de 19de-eeuwse klassieke deterministische natuurkunde zouden hedendaagse technologieën en verschijnselen als kernenergie, radioactiviteit, alle halfgeleidertechnologie en dus de transistor, de MRI-scan, supergeleiding, elektronenmicroscopie, nanotechnologie en de laser onmogelijk zijn. Deze technologieën hebben op hun beurt geleid tot de ontwikkeling van computers, mobiele telefoons, internet en platte beeldschermen. Voorts is geen enkele chemische reactie verklaarbaar zonder de kwantummechanica. Kwantummechanica heeft geheel nieuwe vakgebieden doen ontstaan, onder meer de kwantumchemie en de kwantumoptica.
Ontwikkelingen op het gebied van praktische toepassingen van de kwantummechanica zijn tegenwoordig volop aan de gang. Zo hoopt men in de toekomst een kwantumcomputer te ontwikkelen die hedendaagse computers ver zal overtreffen in mogelijkheden en snelheid. Andere (waarschijnlijke) toekomstige toepassingen zijn kwantumcryptografie en kwantumteleportatie.
Kwantumchemie.
In de kwantumchemie wordt kwantummechanica toegepast op chemische verschijnselen. Hiermee kan het gehele periodiek systeem der elementen verklaard worden en waarom sommige chemische elementen zich kunnen verbinden met bepaalde andere chemische elementen, hoeveel energie daarbij vrijkomt of juist geabsorbeerd wordt.
Kwantumbiologie.
Recentelijk, vanaf het jaar 2000, komen er steeds meer aanwijzingen dat kwantumeffecten zoals verstrengeling en coherentie op moleculaire schaal een rol spelen in organismen. Zo maken planten bij fotosynthese (de omzetting van licht in chemische energie) gebruik van verstrengeling. Er wordt sindsdien ook wel gesproken van kwantumbiologie. Dit nieuwe onderzoeksveld is met behulp van meer geavanceerde apparatuur steeds belangrijker geworden, ook al wordt er nog steeds getwijfeld aan de validiteit van de kwantumeffecten in biologische systemen. 

</doc>
<doc id="9116" url="https://nl.wikipedia.org/wiki?curid=9116" title="Kwantumbaan">
Kwantumbaan

Een kwantumbaan is een baan waarbij een elektron zich in een atoom langs verschillende banen rond de kern kan bewegen. Deze banen worden onderverdeeld in schillen, elke schil kan slechts een bepaald aantal elektronen bevatten.
Deze banen worden beschreven door golffuncties.

</doc>
<doc id="9117" url="https://nl.wikipedia.org/wiki?curid=9117" title="Fermionen">
Fermionen



</doc>
<doc id="9118" url="https://nl.wikipedia.org/wiki?curid=9118" title="Golfmechanica">
Golfmechanica



</doc>
<doc id="9120" url="https://nl.wikipedia.org/wiki?curid=9120" title="Boson (deeltje)">
Boson (deeltje)

Een boson, genoemd naar Satyendra Nath Bose, is een deeltje dat een heeltallige spin bezit (0, 1, 2, ...). Dit in tegenstelling tot een fermion, dat een halftallige spin heeft (1/2, 3/2, 5/2, ...).
De volgende deeltjes zijn bosonen:
De bosonen die niet zijn samengesteld, zijn elementaire deeltjes in het standaardmodel van de deeltjesfysica. Een bijzonder boson is het higgsboson. Het is niet samengesteld, dus een onderdeel van het standaardmodel, en zou verantwoordelijk zijn voor de massa van de elementaire deeltjes.
Bosonen kunnen zich, in tegenstelling tot fermionen, in dezelfde kwantumtoestand bevinden en blijken niet te voldoen aan het uitsluitingsprincipe van Pauli. Bosonen voldoen aan de Bose-Einsteinstatistiek en hebben daardoor bijzondere eigenschappen, zoals het kunnen vormen van een bose-einsteincondensaat.
Een voorbeeld hiervan is de kern . Dit is een boson, want hij bestaat uit een even aantal fermionen. Bij zeer lage temperatuur wordt het helium supervloeibaar. In deze merkwaardige toestand heeft de vloeistof geen viscositeit en geen oppervlaktespanning. Een bekertje met supervloeibaar helium kan daardoor zonder ogenschijnlijke aanleiding leeglopen doordat het helium over de rand kruipt om de toestand met laagste energie op te zoeken.
Bosonen spelen ook een rol in supergeleiding, waar twee elektronen samen een boson vormen: een Cooperpaar.

</doc>
<doc id="9121" url="https://nl.wikipedia.org/wiki?curid=9121" title="Bosonen">
Bosonen



</doc>
<doc id="9123" url="https://nl.wikipedia.org/wiki?curid=9123" title="Hollandse IJssel">
Hollandse IJssel

De Hollandse of Hollandsche IJssel is een rivier in de provincies Utrecht en Zuid-Holland die een enigszins boogvormige route aflegt tussen Nieuwegein en de Nieuwe Maas ten oosten van Rotterdam.
Geschiedenis.
Middeleeuwen.
De Hollandse IJssel was oorspronkelijk een zijarm van de Lek, die voorbij Vreeswijk begon. Om twee redenen moest die arm in de 13e eeuw worden afgedamd: de afdamming van de Rijn bij Wijk bij Duurstede had van de Lek een grotere rivier gemaakt en de ontginning van het Hollandse veengebied vroeg om een gedegen afwatering. Dat kon alleen bij een lager waterpeil in de Hollandse IJssel, die ook wel de Goudse IJssel werd genoemd. Op last van graaf Floris V werd een dam aangelegd, die in 1285 gereedkwam (de "Dam bij het Klaphek"). Sindsdien wordt de Hollandse IJssel uitsluitend door gegraven wateren gevoed, met name de Doorslag. Toch heeft de rivier, tussen Oudewater en Hekendorp bijvoorbeeld, nog kleinschalige uiterwaarden, waarbij de buitenste dijk (de winterdijk) hoog en steil is. De binnenste dijk (zomerdijk) is laag.
Dominante steenindustrie.
Langs de IJssel werden na de afdamming veel steenfabrieken gesticht, aanvankelijk in de bovenloop (van IJsselstein tot Gouda). Ze waren nodig voor de bouw van kastelen, kerken, stadswallen, bolwerken en kademuren. De klei werd uit de uiterwaarden gehaald. In Montfoort werden zogenaamde kloostermoppen gebakken.
In 1338 werd de eerste melding gemaakt van een steenoven in de benedenloop, in Gouderak. In 1366 is er melding van een steenfabriek boven Capelle (waarschijnlijk is dat Stormpolder, dat nu onder Krimpen aan den IJssel valt) en in 1380 bij Krimpen aan den IJssel. De stenen daar werden toen waarschijnlijk nog van oude klei gebakken en waren groter dan de latere ijsselsteentjes.
Na het verbod in 1503 om dicht bij Gouda stenen te bakken, verhuisden de steenfabrikanten onder protest naar Gouderak. In 1543 werden daar acht steenfabrieken genoteerd. Het sediment dat tussen rikken (rietkragen) neerdaalde werd opgebaggerd met slikbokken en opgeslagen in zellingen om te versterven. Het fijnere sediment dat sinds de afdamming in de getijrivier bleef liggen, had een hygroscopische samenstelling waarmee alleen de zogenaamde ijsselsteen (kleine, gele steen) kon worden gebakken. Rond 1870 werd het grotere waalsteenformaat steeds populairder. Door de komst van stoomaandrijving werd het vervoer over water eenvoudiger. De ijsselsteenfabrikanten investeerden daarna liever in fabrieken hoger langs de grote rivieren waar klei werd gedolven die geschikt was voor het waalformaat en waarmee een nieuwe energiezuiniger, manier van bakken mogelijk werd. De nieuwe bouwverordening in 1900 die enkelsteens muurdiktes voorschreef van ten minste 20 cm (waarvoor ijsselsteen te klein was) en de komst van alternatieve bouw- en bestratingsmaterialen zorgden ervoor dat de ijsselsteenfabrieken vanaf dat moment gingen sluiten.
De ijsselsteenfabrikant Mijnlieff in de buurtschap Klein-Hitland van Nieuwerkerk aan den IJssel sloot in 1964. Dit was de laatste van de circa 50 steenplaatsen die van Haastrecht tot IJsselmonde gezichtsbepalend waren geweest voor de IJsseloevers. De restanten zijn rijksmonument. Een andere veldsteenoven, die sloop bespaard bleef, wordt De Olifant genoemd. Deze staat in de buurtschap Ver Hitland op Leefgoed de Olifant. Dit rijksmonument werd in 1973 verbouwd tot luxueuze villa. Tegenwoordig vinden er mondjesmaat culturele evenementen plaats.
In de bovenloop, bij Montfoort en IJsselstein, werden na 1850 nog wel stenen gebakken van het rijnsteenformaat. Deze werden gemaakt van oude rivierklei die uit de voormalige uiterwaarden werd getiggeld. De laatste fabrieken werden hier halverwege de zeventiger jaren weggesaneerd. De grote ovenschuur in Willeskop bij Montfoort, van de in 1944 gesloten Steenfabriek IJsseloord, herinnert aan de periode dat hier vier fabrieken stonden. Dit werd in 2008 een gemeentelijk monument. De restanten van de moderne fabriek Overwaard in IJsselstein werden ontmanteld en in 1985 gesloopt. De straatnamen Tasveld, Ringoven, Vlamoven, Droogveld en Overwaard herinneren er nog aan. Veel van de luxueuze woningen van de eigenaren van de fabrieken hebben de tand des tijds wel doorstaan en sieren nog steeds de voormalige en huidige IJsseldijken.
Schielands Hoge Zeedijk doorgebroken voor het Leidens Ontzet.
De watergeuzen staken in september 1574 op tien plaatsen de dijken bij Rotterdam en Capelle aan den IJssel (Schielands Hoge Zeedijk) door, om het polderland te laten overstromen. Een groot kunstwerk op een Capelse zelling herinnert hier nu aan.
Kanalisering.
Na de afdamming bij Vreeswijk slibde de IJssel in de bovenloop dicht en dat leverde problemen op voor het scheepvaartverkeer. In de bovenloop stond op sommige plaatsen nog maar 2 voet water. Veerverbindingen werden vaste bruggen. Tijdens de Bataafse Republiek liet Waterstaat inspecteur Jan Blanken een plan maken om de rivier te kanaliseren. Dit stuitte op bezwaren van de lokale overheden. De grens tussen de baljuwschappen en provincies liep in het hart van de rivier. Steenfabrikanten, die vaak een zetel hadden in de lokale besturen en de waterschappen, vreesden dat de kanalisatie de slibaanvoer zou bedreigen.
Na de napoleontische tijd werd het protest de kop in gedrukt. Het koninkrijk confisqueerde de IJssel, waardoor hij onder bestuur van Rijkswater kwam en het plan van Jan Blanken, voor wat betreft de bovenloop, kon worden uitgevoerd. Vaste oeververbindingen werden ophaalbruggen; langs de IJssel kwam een jaagpad.
De unieke waaiersluis tussen Gouda en Haastrecht liet scheepvaartverkeer zowel bij vloed als eb door. De komst van deze sluis had gevolgen voor de benedenloop. Bij vloed stuwde het water hoger op en dat had consequenties voor de dijkhoogte van de zeedijken. Het plan van Blanken om ook de benedenloop te kanaliseren, met een tussen Capelle en Krimpen aan den IJssel aan te leggen stuwdam, haalde het niet.
Watersnoodramp 1953.
Tijdens de watersnood van 1 februari 1953 begaven in de Stormpolder in Krimpen aan den IJssel de dijken het en liep alles onder. Er ontstonden daar 'Zeeuwse taferelen'. Bewoners moesten op hun daken wachten op hulp. Voor vier ouderen kwam dit te laat, zij verdronken.
De dijk in Ouderkerk aan den IJssel begaf het over vijftig meter. Twee ouderen kwamen daarbij om. Deze doorbraak zorgde er wel voor dat het waterniveau in de rivier drastisch zakte en dat voorkwam ergere schade op de vele andere plaatsen waar het kantje boord was. In Capelle werd het spannend op de Keetense dijk. Het water, dat dertig centimeter hoger stond dan de dijk, viel als een waterval de polder in en nam een deel van de binnenkant mee. Door zandzakken aan te brengen bleef de schade beperkt. Tussen Capelle en de buurtschap Ver Hitland dreigde de dijk het te begeven. Ook daar konden zandzakken erger voorkomen. Bij Gouderak ging het fout ter hoogte van de steenplaats van Wim van Vliet. Een voorraad bakstenen en rietmatten konden doorslaan daar voorkomen. Ook in Moordrecht, bij de grens met Nieuwerkerk, kwam het water al over de dijk.
Een gat van veertien meter ontstond tussen Klein en Ver Hitland in de Groenendijk bij Nieuwerkerk aan den IJssel op een zwakke plek, waar eerder een afwateringssluis was verwijderd. Miljoenen mensen zouden de dupe worden als hij het zou begeven, bedrijven vernield. Burgemeester Vogelaar vorderde daarom het achttien meter lange binnenvaartschip "Twee Gebroeders" van Arie Evegroen uit Ouderkerk, waarmee het gat kon worden gedicht. De schipper voer zijn schip met de voorsteven tegen de dijk en liet het vervolgens naar het gat toe draaien. Daardoor klapte het als een sluisdeur tegen de kant en zoog zich – door de stroming – in het gat vast. Vervolgens werden zandzakken rondom het schip gestort. Aan de dijk staat sinds 1983 een monument ter herinnering aan het feit dat op deze wijze de overstroming van een groot deel van centraal Zuid-Holland werd voorkomen.
Loop van Doorslag tot Nieuwe Maas.
Zowel het begin als het eindgedeelte zijn verstedelijkt, het middendeel biedt over het algemeen een karakteristiek Groene-Hartlandschap.
Nieuwegein-IJsselstein.
De rivier krijgt zijn naam bij de aansluiting van de Doorslag met de Kromme IJssel in Nieuwegein. Hier komt de Kromme IJssel uit eerst zuidoostelijke en later westelijke richting, langs 't Klaphek (Lekdijk) waar de stroom vanuit Cabauw als Enge IJssel aankomt. De Hollandse IJssel stroomt in westelijke richting langs het nabijgelegen IJsselstein (oude kern op de linkeroever).
IJsselstein-Gouda.
De Hollandse IJssel stroomt verder in noordwestelijke richting en doet na IJsselstein Montfoort aan. Hier kan kleine scheepvaart gebruikmaken van Schutsluis Montfoortse Vaart en eventueel verder varen op de Montfoortse Vaart. Via Willeskop, waar Maalvliet De Pleyt een overstappunt kan zijn voor kanoërs, stroomt de rivier verder naar Oudewater. Hier bevindt zich de monding van de Lange Linschoten. Vervolgens vormt de rivier enige tijd de provinciegrens tot het historische Goejanverwellesluis bij Hekendorp.
Bij het stadje Haastrecht bevindt zich de monding van de Vlist, een veenriviertje dat de Lopikerwaard van de Krimpenerwaard scheidt. Van beide waarden vormt de Hollandse IJssel de noordelijke afwatering.
Gouda-Capelle aan den IJssel.
Dan volgt de grootste stad aan de rivier, Gouda, vlak waarvoor zich een sluizencomplex, de Waaiersluis bevindt. Boven deze sluizen is de rivier gekanaliseerd. Het getij komt tot aan de Waaiersluis waardoor Gouda de grachten in de stad met vers water kon doorspoelen; er kon geschuurd worden. Het verschil tussen eb en vloed varieert, sinds de uitvoering van de Deltawerken, van 1,80 meter in de zomer tot 3,30 meter in de winter.
Via de Mallegatsluis in Gouda kan de stad worden ingevaren en tevens weer verlaten naar het noorden.
Ten westen van Gouda ligt de Julianasluis, deze vormt de meest gebruikelijke verbinding voor vrachtschepen naar het noorden van het land via een gegraven verbinding, het Gouwekanaal, met de Gouwe. Naast de Julianasluis ligt in een aparte aftakking van het Gouwekanaal het Mr. P.A. Pijnacker Hordijkgemaal, dat bedoeld is voor het op peil houden van de Rijnlandse boezem. Vanaf Gouda is de Hollandse IJssel een aanzienlijk bredere stroom, met aan beide zijden vele kunstmatig aangebrachte zellingen. Hij passeert Gouderak (links, in de Krimpenerwaard) en Moordrecht (rechts, in het Schieland), die door een veer verbonden zijn. Bij de forenzenplaats Nieuwerkerk aan den IJssel (rechts) stroomt hij langs de buurtschappen Kortenoord, Klein Hitland en Ver-Hitland, dat met een voetveer verbonden wordt met Ouderkerk aan den IJssel (links).
Het laatste gedeelte is verstedelijkt: op de linkeroever ligt Krimpen aan den IJssel en ertegenover het grotere Capelle aan den IJssel. Tussen beide plaatsen bevindt zich sinds 1958 de genoemde stormvloedkering, het eerste project in het kader van de Deltawerken.
Capelle aan den IJssel-IJsselmonde.
De rivier mondt bij het Rotterdamse Kralingse Veer uit in de Nieuwe Maas. Aan de overkant ligt het eiland dat zijn naam (indirect, via het gelijknamige dorp) aan de Hollandse IJssel dankt: IJsselmonde.
Bruggen.
Voor een compleet overzicht van alle bruggen:

</doc>
<doc id="9124" url="https://nl.wikipedia.org/wiki?curid=9124" title="Hollandsche IJssel">
Hollandsche IJssel



</doc>
<doc id="9126" url="https://nl.wikipedia.org/wiki?curid=9126" title="Getij">
Getij



</doc>
<doc id="9128" url="https://nl.wikipedia.org/wiki?curid=9128" title="IJsselmonde (eiland)">
IJsselmonde (eiland)

IJsselmonde is een eiland (streek) in de Maasdelta in Nederland, in de provincie Zuid-Holland, omsloten door de Nieuwe Maas in het noorden, de Oude Maas in het zuiden (en westen) en de Noord in het oosten. Het eiland, dat zijn naam dankt aan het voormalige dorpje dat tegenover de monding van de Hollandse IJssel ligt, wordt voor een groot deel in beslag genomen door woon- en industriegebied. Talrijke tunnels en bruggen verbinden het eiland met de rest van Nederland (zie de artikelen van de drie rivieren). Het eiland telt ongeveer 423.000 inwoners. Met een oppervlakte van 105 km² geeft dit een bevolkingsdichtheid van 4.028 inwoners per km².
Het noorden van IJsselmonde wordt in beslag genomen door een groot deel van de Rotterdamse havens (Waalhaven, Eemhaven e.a.) en de wijken van Rotterdam-Zuid oostelijk daarvan (Charlois, Lombardijen e.a.). Uiterst westelijk ligt Hoogvliet, en te midden van de olieraffinaderijen ligt Pernis. Deze dorpen zijn beiden in 1934 geannexeerd door de gemeente Rotterdam, ondanks fel protest daartegen.
De plaatsen langs de Nieuwe Maas en de Noord zijn tot ontwikkeling gekomen door de scheepsbouw: Zwijndrecht, Hendrik-Ido-Ambacht, Slikkerveer en Bolnes (de laatste beide plaatsen hebben altijd gehoord bij Ridderkerk).
Midden op het eiland liggen behalve Ridderkerk nog Barendrecht, Rhoon en Poortugaal, waarvan vooral Barendrecht een snel groeiende forenzenplaats is. Het ligt op het kruispunt van spoorlijnen: de Betuweroute kruist hier de HSL-Zuid en de spoorlijn van Rotterdam naar het zuiden, waarlangs zich het grote rangeerterrein Kijfhoek bevindt. De streek rond Barendrecht is verder een belangrijk tuinbouwgebied.
Kleinere plaatsen op het eiland zijn Smitshoek en Carnisse (onderdeel van Barendrecht) en Rijsoord en Strevelshoek (opgegaan in Ridderkerk). Andere kleine plaatsen zoals Charlois, Katendrecht en Oud-IJsselmonde zijn opgegaan in Rotterdam.
De zuidoosthoek van het eiland hoort strikt genomen niet bij IJsselmonde: dit is de Zwijndrechtse Waard. Hierin liggen de plaatsen Zwijndrecht, Hendrik-Ido-Ambacht en Heerjansdam alsook een deel van Rijsoord. Het Waaltje vormt de scheiding met het eigenlijke IJsselmonde. Zuidelijk in de waard stroomt de Devel.
Oorspronkelijk bestond het eigenlijke eiland IJsselmonde uit 16 gemeenten, aangevuld door 9 gemeenten in de Zwijndrechtse Waard. Anno 2024 bestaan IJsselmonde en de Zwijndrechtse Waard samen uit de gemeenten Albrandswaard, Barendrecht, Hendrik-Ido-Ambacht, Ridderkerk, Zwijndrecht en een deel van de gemeente Rotterdam.
Op IJsselmonde werden tot voor kort, en worden ten dele nog steeds, vooral in Hendrik-Ido-Ambacht, traditionele Hollandse dialecten gesproken, die men samenvat onder de noemer IJsselmonds.

</doc>
<doc id="9129" url="https://nl.wikipedia.org/wiki?curid=9129" title="Hendrik-Ido-Ambacht">
Hendrik-Ido-Ambacht

Hendrik-Ido-Ambacht (; plaatselijk dialect "t Ambacht") is een dorp en gemeente in de Nederlandse provincie Zuid-Holland. Hendrik-Ido-Ambacht ligt, met uitzondering van de Crezéepolder, in de Zwijndrechtse Waard, een deel van IJsselmonde.
Hendrik-Ido-Ambacht grenst in het noorden aan de dode rivierarm het Waaltje en in het oosten aan de rivier de Noord. Buurgemeenten zijn Ridderkerk dat noordwestelijk en Zwijndrecht dat zuidwestelijk van Hendrik-Ido-Ambacht is gelegen alsmede Alblasserdam en Papendrecht die beide aan de andere kant van de Noord zijn gesitueerd.
Er zijn sinds 1939 een brug over de Noord en sinds 1991 een tunnel (genaamd Noordtunnel) voor de A15 naar Alblasserdam. Het traject van de Betuweroute door Hendrik-Ido-Ambacht ligt ondergronds. Deze tunnel loopt door de nieuwbouwwijk De Volgerlanden, een wijk met 4700 woningen. Door deze wijk is het inwonertal van Hendrik-Ido-Ambacht bijna verdubbeld en gaat de bebouwde kom van Hendrik-Ido-Ambacht naadloos over in die van het naastliggende Zwijndrecht.
Geschiedenis.
De streek waarin Hendrik-Ido-Ambacht ligt wordt bewoond sinds ongeveer het jaar 1000. In 1322 was er een overstroming van wat later de Zwijndrechtse Waard zou worden. Graaf Willem III van Holland gaf in 1332 land uit aan enkele ambachtsheren op voorwaarde dat zij een deel van de bedijkingskosten betaalden van de Zwijndrechtse Waard. Hendrik Yden nam deel aan het project en kreeg daarom de toekomstige Hendrik-Ido-Ambacht. Zijn hofstede zou er in 1572 door Spaansgezinde troepen zijn verwoest.
In 1514 telde de toekomstige Hendrik-Ido-Ambacht ongeveer 240 inwoners, het waren voornamelijk boeren en arbeiders. Het overstromingsgevaar in de gebieden van Hendrik-Ido-Ambacht was niet helemaal voorbij. Een ernstige overstroming was er in 1530, toen ontstond er een groot gat in de ringdijk. In de tweede helft van de 17de eeuw ontstond er nijverheid en industrie langs de dijken aan de Waal en de Noord. Rond 1750 was het inwoneraantal gestegen tot ongeveer 800, een eeuw later waren dat er 1000 meer.
Naam.
Tot 1855 heette de gemeente "Hendrik-Ido-Schildmanskinderen-Ambacht en de Oostendam". De fusie met Sandelingen-Ambacht in dat jaar leverde de huidige gemeentenaam op, tevens de naam van het enige dorp binnen de gemeentegrenzen. Volgens het Genootschap Onze Taal heette de gemeente ooit "Hendrik Ido Oostendam en Schildmanskinderen Ambacht", en misschien ook ooit "Hendrik-Ido-Oostendam-Schildmanskinderen-Groot-en-Klein-Sandelingen-Ambacht", dit zou dan de langste plaatsnaam van geheel Europa zijn geweest.
Deze bijzondere naam gaat terug op de oorsprong van de polder waarin het dorp ligt. In 1331 besloot de edelman Hendrik van Brederode om de Zwijndrechtse Waard te bedijken. De financiers van het project zouden in ruil daarvoor de positie van ambachtsheer voor een deel van de polder krijgen. Twee van de negen financiers waren Hendrik Ydo Wittens en zijn broer Schiltman Wittens, zoons van Witten Hendrik Yens die schepen van Gorinchem was.
Werkgelegenheid.
De belangrijkste tak van nijverheid voor de 'ambachters' was lange tijd de vlasserij. Vanaf eind 19e eeuw kwam daarvoor de scheepssloperij in de plaats, een bedrijfstak die voor Hendrik-Ido-Ambacht belangrijk werd. Voor die ontwikkeling was de nabijheid van ijzergieterijen van doorslaggevende betekenis, daar een sloperij veel schroot af te voeren heeft. Er waren naast de Hoogovens in IJmuiden enkele staalgieterijen, gevestigd in Utrecht en Ridderkerk. Schroot kon ook naar Engeland of Duitsland verkocht worden, maar lokale afzet had de voorkeur. Schepen zoals de HMS "Resolution" van de Royal navy en de Hr.Ms. "Tjerk Hiddes" (RI "Gadjah Mada") vonden in Hendrik-Ido-Ambacht hun laatste rustplaats. Naast de sloop- en recyclingactiviteiten ontplooiden de sloperijen nog verwante activiteiten zoals verhuur van bokken en herstel en vervaardiging van machinerieën. Ruim een eeuw bood deze bedrijfstak werk, later is ze goeddeels naar het buitenland vertrokken. De meeste inwoners werden afhankelijk van werkgelegenheid buiten de gemeente.
Kerkelijk.
Hendrik-Ido-Ambacht kent een groot aantal kerken. Opvallend zijn de grote reformatorische kerken, onder meer een Gereformeerde Gemeente, een Gereformeerde Gemeente in Nederland en een Vrije Oud Gereformeerde gemeente. De Petrakerk van de Gereformeerde Gemeente telt 1620 zitplaatsen.
Politiek.
Gemeenteraad.
De gemeenteraad van Hendrik-Ido-Ambacht bestaat uit 23 zetels. Hieronder staat de samenstelling van de gemeenteraad sinds 1994:
Gemeentebestuur.
De coalitie bestaat voor de periode 2022 tot en met 2026 uit de volgende vier fracties:
Het college van burgemeester en wethouders bestaat uit de burgemeester en vier wethouders:
Hendrik-Ido-Ambacht werkt op bestuurlijk gebied samen met zes nabijgelegen gemeenten in het samenwerkingsverband Drechtsteden. Het maakt deel uit van de Veiligheidsregio Zuid-Holland-Zuid.
Partnerverband.
Met het Duitse Bergen heeft de gemeente Hendrik-Ido-Ambacht een partnerverband.
Verkeer en vervoer.
Hendrik-Ido-Ambacht ligt aan de splitsing van de rijkswegen A15 en A16. Deze zorgen voor een goede verbinding met de nabijgelegen steden Rotterdam en Dordrecht. Het dichtstbijzijnde treinstation is Zwijndrecht. De belangrijkste busverbindingen, verzorgd door Qbuzz, zijn de lijnen 92 (streekBuzz),
en 488 (R-net), allen tussen Dordrecht en Rotterdam. Lijn 21 rijdt via Hendrik-Ido-Ambacht tussen Zwijndrecht en Ridderkerk. Via het water kan men met de Waterbus naar Rotterdam en naar de nabijgelegen gemeenten.
Cultuur.
Monumenten.
In de gemeente is er een aantal rijksmonumenten, gemeentelijke monumenten en oorlogsmonumenten:
Kunst in de openbare ruimte.
In de gemeente Hendrik-Ido-Ambacht zijn diverse beelden, sculpturen en objecten geplaatst in de openbare ruimte, zie:

</doc>
<doc id="9130" url="https://nl.wikipedia.org/wiki?curid=9130" title="Voorschoten">
Voorschoten

Voorschoten () is een dorp en gemeente in de Nederlandse provincie Zuid-Holland met inwoners (peildatum , bron: CBS) en een oppervlakte van 11,59 vierkante kilometer.
Het dorp Voorschoten is in het noorden vastgebouwd aan Leiden, waarvan het gescheiden is door het Korte Vlietkanaal en de spoorlijn Den Haag–Leiden. Het dorp is ingeklemd tussen deze spoorlijn in het westen en het Rijn-Schiekanaal (de Vliet) in het oosten. In het westen grenst de gemeente aan Wassenaar en in het zuiden en oosten aan de gemeente Leidschendam-Voorburg. Leidschendam en Stompwijk liggen zuidwestelijk van Voorschoten. De gemeente heeft een groen karakter, vooral aan de zuid- en westkant, waar de Duivenvoordecorridor een onderdeel is van de ecologische hoofdstructuur van Nederland.
Geschiedenis.
Het dorp is ontstaan op een oude strandwal en had een langgerekte vorm. Bodemvondsten tonen aan dat reeds 2000 jaar voor Christus, ter hoogte van de huidige Voorschotense wijk Boschgeest, een nederzetting bestond van veehoudende vissers/jagers. Die langgerekte vorm, ontstaan door lintbebouwing in de middeleeuwen, is terug te vinden in de Voorstraat, die als markt fungeerde en die ook vandaag een verbreding kent door een wijkende rooilijn. Floris V van Holland verleende in 1282 marktrechten. Dit langgerekte plein met dorpspomp, oude lindebomen en gaslantaarns is een beschermd dorpsgezicht: van de monumentale gevels verdient het Ambachts- en Baljuwhuis vermelding. De "Vereniging tot behoud van Oud, Groen, en Leefbaar Voorschoten" bevordert dat karakteristieke panden, gevels, werken en beplantingen binnen de gemeente beschermd, behouden, onderhouden en gerestaureerd worden. Tot de Franse tijd was de kasteelheer van Duivenvoorde ambachtsheer van Voorschoten, nadien werd Voorschoten een zelfstandige gemeente.
Voorschoten is nu vooral een forensenplaats. Met name in de eerste naoorlogse decennia is de gemeente sterk gegroeid: van bijna 5500 inwoners in 1934, via ruim 9300 begin 1946 naar meer dan 20.000 in 2000. Anno 2014 is het aantal inwoners gegroeid naar bijna 25.000.
In 2021 werd een ambtelijk samenwerkingsverband van acht jaar met Wassenaar beëindigd. Deze gemeente richt zich vooral op Haaglanden, terwijl Voorschoten meer op Leiden is georiënteerd.
Monumenten.
Voorschoten heeft ongeveer 103 rijksmonumenten. Tevens 64 gemeentelijke monumenten en enkele oorlogsmonumenten.
Het dorp had tot ver in de 20e eeuw een bekende klank vanwege zijn zilverindustrie. De "Zilverfabriek" van Van Kempen en Begeer is in 1858 gebouwd in een eclectisch-classicistische stijl. Het ijzeren inrijhek is Jugendstil. Het gebouw is als zilverfabriek tot 1984 in bedrijf gebleven. Na een grondige verbouwing op basis van een ontwerp van de Amerikaanse architecten Robert Stern en Graham Wyatt werd hier de firma Mexx gevestigd, die echter in 2008 naar Amsterdam verhuisde. Alleen de imposante, zeer brede gevel is nog authentiek; daarachter gaat een modern gebouw schuil.
Aan de zuidkant van Voorschoten ligt het kasteel Duivenvoorde dat sinds 1226 particulier bezit is en steeds door vererving van eigenaar is veranderd. De laatste eigenares, Ludolphine Henriëtte barones Schimmelpenninck van der Oye, heeft het landgoed, huis en inboedel ondergebracht in een stichting. Het kasteel is, afgezien van het bewoonde gedeelte, toegankelijk als museum.
Iets ten noorden van het dorpscentrum staat de "Sint Laurentiuskerk", een tussen 1865 en 1868 gebouwde, door de architect Theo Asseler (1823–1879) ontworpen neogotische pseudobasiliek met een 45 meter hoge toren. Sinds 1976 is de Laurentiuskerk een Rijksmonument.
De "Dorpskerk" heeft een aantal voorgangers, de eerste uit circa de 12e eeuw. In 1868 werd de huidige kerk, de vierde op deze plaats, in Engels Neogotische stijl opgeleverd. In de jaren 1955-1958 is de kerk gerestaureerd, deels teruggedraaid tijdens de inpandige restauratie in 2000 (plafond en draagconstructie zichtbaar, ramen geheel zichtbaar).
In de Dorpskerk staat een orgel dat oorspronkelijk werd gebouwd door Jacobus Zeemans uit Breda. Dit in 1720 in gebruik genomen instrument is daarna diverse malen aangepast en gerestaureerd. In de Dorpskerk worden, naast kerkdiensten, culturele evenementen (concerten, toneel, cabaret, literair) georganiseerd.
"Bijdorp" werd in 1634 een landgoed. Op dezelfde plaats lag daarvoor een hofstede die in de zestiende eeuw eigendom was van ridder Jacob Oem van Wijngaarden. Het landgoed werd in 1875 eigendom van de congregatie van dominicanessen van de Heilige Catharina van Siena, vrouwelijke volgelingen van Sint Dominicus. Zij maakten van de buitenplaats een klooster en voegden in 1895 een kleine kruiskerk in neogotische bouwstijl aan het complex toe. De zusters gaven onderwijs – het Rooms Katholieke Instituut Onze Lieve Vrouwe van Lourdes – en in het pensionaat verbleven jonge juffrouwen van deftige stand om een beschaafde en tevens godsdienstige opvoeding te genieten.
"Berbice" is een buitenplaats met landhuis uit 1669, later uitgebreid met onder andere een oranjerie en bijzondere tuinmuren. Het bouwen van tuinmuren was in de 18e eeuw populair voor het telen van fruitgewassen die eigenlijk niet voor het Nederlandse klimaat geschikt waren.
In 1369 stond op dezelfde plaats de hoeve Almansgeest; rond 1750 veranderde deze naam in Allemansgeest. In 1829 werd het landhuis hernoemd tot Berbice, naar de Nederlandse kolonie Berbice in tegenwoordig Guyana.
"Beresteyn" is een landhuis op het zuidwestelijk deel van Berbice dat in 1828 werd verkocht aan jonkheer Hugo van Beresteyn. Aan de oostkant werd een bescheiden landhuis gebouwd. In de hoge wal die de westkant van het landgoed beschermt is een typisch element van de Engelse landschapsstijl: een kunstmatige grot die als opslag voor ijs werd gebruikt. In 1893 werd Beresteyn verkocht en werd er het 'Instituut Wullings', een chique jongenskostschool met HBS, gevestigd. Het huis kreeg toen een nieuwe gevel en werd uitgebreid. Tijdens de Tweede Wereldoorlog werd het instituut gesloten. Na de oorlog werd Beresteyn seminarie en klooster van de paters kapucijnen en in 1954 ging het over naar de paters Montfortanen. Na hun vertrek in mei 2001 bood het huis onderdak aan diverse stichtingen, kunstenaars en buitenlandse werknemers.
"Ter Wadding", gelegen aan de Leidseweg 557, is een landhuis, in zijn huidige vorm uit ca. 1770, met invloeden van de rococostijl. Al eerder was er sprake van een 'huizinge (1687) of 'hofstede' (1716). Het huis is gebouwd op een plaats die al in 866 met 'ter wadding' – doorwaadbare plaats – werd aangeduid. Mogelijk kon men vanaf de strandwal waarop Voorschoten is gebouwd op dit punt de Oude Rijn oversteken. Provinciale Waterstaat had Ter Wadding als kantoor in gebruik. Rond het landhuis is ook buurtschap De Vink ontstaan, dat vroeger ook onderdeel van de gemeente Voorschoten was.
Het "Baljuwhuis" is het 17e-eeuws woonhuis van de baljuw (later van de burgemeester), met rechte kroonlijsten en natuurstenen banden tussen het metselwerk. Het vormt een eenheid (een gedeelde ingang) met het "Ambachtshuis", het huis van het ambacht, dat een trapgevel uit 1635 heeft. Dit pand aan de Voorstraat is in gebruik als restaurant, museum en trouwzaal.
Het "Vredehof" is een 16e-eeuws buitenplaats en landgoed, die eeuwenlang in het bezit van diverse leden uit het Amsterdamse geslacht De Graeff was. Diederik Jansz Graeff bezat land in de buurt van Voorschoten en stichtte in 1581 de buitenplaats Vredehof, met in totaal elf kamers, inclusief vier dienstvertrekken. Deze buitenplaats werd door de Spanjaarden grotendeels verwoest. Zijn zoon Jan Dirksz Graeff voltooide de herbouw aan het eind van de 16e eeuw.
De boerderij "Adegeest" was oorspronkelijk een 14e-eeuws kasteel. In de 17e en 18e eeuw is het als landhuis herbouwd. In de 19e eeuw werd het teruggebracht tot een boerderij.
Bijzonderheden.
Evenementen.
Dankzij de "Oranjevereniging Koningin Wilhelmina" heeft Voorschoten elk jaar een programma op Koningsdag. Rond de Voorstraat zijn er dan klassieke activiteiten zoals koekslaan en touwtrekken, naast moderne activiteiten zoals beachvolleybal.
Jaarlijks wordt op 28 juli de Voorschotense "Paardenmarkt" gehouden op de Voorstraat. Van oorsprong verkochten de boeren hun paarden die zij gebruikt hadden bij het hooien aan zigeuners. In 1960 is de paardenmarkt in ere hersteld. Eveneens op 28 juli is jaarlijks een kortebaandraverij. Vanaf 1952 vond deze wedstrijd vele jaren plaats op de Prins Bernhardlaan. In 2004 verhuisde de draverij naar de Van Beethovenlaan.
Verder viert Voorschoten elk jaar in september het "Weekend van Voorschoten" met allerlei festiviteiten. Meestal valt dit weekend samen met Open Monumentendag.
Stedenband.
Sinds 1984 had Voorschoten een jumelage met Kita in Mali. Sinds 1994 had Voorschoten ook een stedenband met Druskininkai in Litouwen, en sinds 1966 met Schoten in België. Deze laatste twee stedenbanden zijn in 2005 beëindigd omdat een stedenband binnen de Europese Unie weinig meerwaarde zou hebben. De jumelage met Kita is in 2018 gestopt.
De donkere kamer van Damokles.
Een belangrijk deel van de roman "De donkere kamer van Damokles" van Willem Frederik Hermans speelt zich af in Voorschoten. Het boek geeft een beeld van Voorschoten ten tijde van de Tweede Wereldoorlog. Zo speelt de Blauwe Tram nog een belangrijke rol in het straatbeeld. Het huis dat model stond voor dat van de hoofdpersoon Osewoudt – in de huidige Schoolstraat – is inmiddels afgebroken. Als Osewoudt het gemeentehuis van Voorschoten ziet, denkt hij: "Daar stond het huis met het wapen van de gemeente in de gevel: drie afgebeten nagels." Ook wordt de zilverfabriek met name genoemd.
Niet alle feiten over Voorschoten zijn historisch correct. Wanneer Osewoudt na de arrestatie van zijn moeder naar de SD belt om inlichtingen, geeft hij zich uit voor "dominee Verberne". Een predikant met die naam is in Voorschoten nooit werkzaam geweest.
De Omroeper.
"De Omroeper" was het eerste professionele huis-aan-huisblad in Voorschoten. In Voorschoten en omgeving verschijnt dit blad nog steeds onder de naam "Groot Voorschoten/Wassenaars Nieuwsblad", thans eigendom van 'Wegener Huis-aan-huis Media'.
Onderwijs.
Door de sterke groei van de gemeente is er een groot tekort aan plaatsen op de basisscholen. Met name in de nieuwbouwwijk Vlietwijk is dit een groot probleem. In het coalitieakkoord staat dat er een eenvoudiger en centraler systeem dient te komen om kinderen aan te melden voor school. Lange wachtlijsten dienen hiermee voorkomen te worden. Het streven is om kinderen zo veel mogelijk in de eigen wijk naar school te kunnen laten gaan.
Tram.
In 1882 bereikte de eerste stoomtram vanuit Leiden Voorschoten, in 1883 opende de zijlijn naar Wassenaar, en 1884 werd de lijn Voorschoten-Veur geopend. In 1885 ging die doorrijden naar Den Haag. In 1893 werd de zijlijn alweer opgeheven. In 1924 werd de stoomtram vervangen door de elektrische Blauwe Tram. Die reed tot in 1961.
Treinongeluk in 2023.
In de nacht van 3 op 4 april 2023 vond er bij het zuidwestelijke uiteinde van de perrons van station Voorschoten een ernstig spoorwegongeval plaats waarbij een passagierstrein en een goederentrein op een kleine bouwkraan op het spoor botsten. Er viel één dode (de kraanmachinist, een medewerker van BAM) en er waren circa 30 gewonden, waaronder de machinist van de passagierstrein.
Geografie.
Wijken in Voorschoten.
Voorschoten bestaat uit de volgende wijken (zie ook de CBS gegevens over Wijken en buurten in Voorschoten):
Sport, muziek en recreatie.
Voorschoten kent onder andere een hockeyclub (MHC Forescate), een voetbal- en atletiekclub (Voorschoten '97), een honk- en softbalvereniging (HSV Adegeest), volleybalvereniging (Gemini-Kangeroes), handbalvereniging (HVV'70), 2 tennisclubs (Adegeest en Forescate), badmintonvereniging (EVBC Vlietwijk), verschillende paardrijdverenigingen, zwembad (Het Wedde), golfbaan (Het Wedde) en verschillende sportclubs (onder andere Your Life en Proreha). IJsclub Voorschoten beschikt over een landijsbaan waar schaatsles wordt gegeven en trainingen op kunstijs.
Voorschoten heeft twee jaarlijks terugkerende hardloopwedstrijden, dit zijn de Voorschotenloop in maart en de Vlietloop op de eerste zondag van september. Beide evenementen hebben de 10 Engelse mijlen als hoofdafstand. De Vlietloop bestaat sinds 1976 en heeft de start en finish in het centrum van het dorp. De Voorschotenloop bestaat sinds 1996 en wordt georganiseerd door Voorschoten'97.
Ook heeft Voorschoten verschillende muziekverenigingen: Harmonie Voorschoten, Redelijk Onverantwoord (Blaaskapel),de Bierbengels (Boerenkapel), Muziekvereniging Laurentius, Sinfonietta Voorschoten (kamerorkest) en The (Broken) Consort, een ensemble voor oude muziek. Ook zijn er verschillende zangkoren.
Stichting Musica Antica da Camera brengt circa elf professionele concerten in Voorschoten, te weten kamermuziek en grotere instrumentale en vocale bezettingen in de Dorpskerk.
Voorschoten is gelegen aan de Europese wandelroute E11, ter plaatse ook wel Marskramerpad geheten. De route komt vanaf Landgoed de Horsten bij Wassenaar, en loopt via het centrum en het Rijn-Schiekanaal naar Leiden.
In 1973 kwam de eerste etappe van de Tour de France door Voorschoten, deze etappe ging van Scheveningen naar Rotterdam.
Kunst in de openbare ruimte.
In Voorschoten zijn diverse beelden, sculpturen en objecten geplaatst in de openbare ruimte, zie:
Politiek.
Zetelverdeling gemeenteraad.
De gemeenteraad van Voorschoten bestaat sinds 2018 uit 21 zetels. Hieronder staat de samenstelling van de gemeenteraad sinds 1986:
College van B&amp;W.
Het college van burgemeester en wethouders bestaat uit de volgende personen:
Bestuurlijke samenwerking.
Voorschoten maakt conform de Wet gemeenschappelijke regelingen – met nog vijftien andere gemeenten uit de regio's Duin- en Bollenstreek, Leiden en de Rijnstreek – deel uit van het bestuurlijk samenwerkingsverband Holland Rijnland.

</doc>
<doc id="9133" url="https://nl.wikipedia.org/wiki?curid=9133" title="Oud Beijerland">
Oud Beijerland



</doc>
<doc id="9138" url="https://nl.wikipedia.org/wiki?curid=9138" title="Wilg">
Wilg

Wilg ("Salix") is een geslacht van tweehuizige bomen en struiken uit de wilgenfamilie ("Salicaceae"). Wilgen zijn bladverliezende bomen met verspreide bladstand. De knop heeft één knopschub. De bloeiwijze van de wilg heeft de vorm van een katje en groeit uit de zijknoppen van een eenjarige twijg. De wilgenkatjes zitten of staan, dit in tegenstelling tot de hangende katjes bij populieren.
De pluizige zaden worden door de wind verspreid, maar zijn slechts korte tijd kiemkrachtig. De meeste soorten zijn te vermenigvuldigen door middel van stekken.
Wilgen zijn pioniersoorten met een grote lichtbehoefte. Wilgen komen in Nederland en België veel voor langs sloten en plassen. Wilgen houden namelijk over het algemeen van een vochtige bodem en groeien zeer snel.
Ecologie.
Wilgen zijn pioniersplanten, die bijvoorbeeld langs rivieren ontkiemen in ooibossen op de grens van land en water. Doordat de wortels de grond luchtig maken en door de humusvorming van blad en takafval, wordt de grond geschikt voor soorten die volgen, zoals de es of de eik. Sommige wilgensoorten (zoals "Salix jejuna") fungeren als pioniersplant in kale, rotsachtige gebieden.
De watermerkziekte en torsiekrachten van de wind zorgen ervoor dat een wilg meestal niet ouder wordt dan veertig tot vijftig jaar.
Wilgen zijn voor insecten een belangrijke leverancier van stuifmeel. Met name diverse solitaire bijen zijn afhankelijk van bloeiende wilgen.
Wilgensoorten en ondersoorten.
Het geslacht omvat ongeveer driehonderd soorten, waarvan een twaalftal in Nederland en België voorkomt.
Andere soorten die niet van nature in Nederland en België voorkomen, zijn:
Historische soorten.
De flora van "Heimans, Heinsius en Thijsse" (21ste druk) noemt de volgende soorten, die moeilijk van elkaar te onderscheiden zijn:
Schietwilg.
De meeste wilgensoorten maken een stam. "Salix alba" wordt schietwilg genoemd en kan tot 25 m hoog worden. Schietwilgen kunnen worden geknot. In een vlak en open landschap is dit soms noodzakelijk om te voorkomen dat de bomen door een najaarsstorm worden geveld.
Knotwilg.
De wilg kan op ongeveer 2 m hoogte afgezaagd worden en heet dan knotwilg. Aan de stam groeien vervolgens waterloten, die wilgentenen worden genoemd. Ze worden tegenwoordig vooral gebruikt om manden en tuinschermen te maken. Vroeger werden wanden van hutten gemaakt van vlechtwerk van wilgentenen, afgedicht met klei, en funderingen van dijken werden gelegd op matten van gevlochten wilgentenen. Deze zinkstukken blijven op hun plaats door ze af te zinken met basaltstenen. Ze beschermen de bodem tegen erosie.
Knotwilgen bepalen in belangrijke mate het typisch Hollandse en Vlaamse landschap. Het is belangrijk dat eenmaal geknotte wilgen regelmatig opnieuw geknot worden, omdat de anders te dik wordende loten na een aantal jaren de boom uit elkaar scheuren. Nu de vraag naar wilgentenen afneemt, wordt dit werk vaak door vrijwilligers gedaan. Knotwilgen bieden door hun dichte kruin en hun vaak holle stam veel nest- en schuilgelegenheid voor vogels, marters, vleermuizen en insecten. Zij verrijken daarom vaak de fauna van een gebied.
Sommige wilgen zijn goed tot 'knotstruiken' te kweken. Zo is het ras Salix alba 'Chermesina' met oker/oranjekleurige takken in de winter niet alleen fraai als knotwilg, maar in kleinere tuinen goed te kweken als 'knotstruik' door deze elk of om het voorjaar tot bijna bij de grond af te snoeien. Fraaie wintercombinaties zijn dan ook mogelijk met bijvoorbeeld witte kornoelje.
Struikwilg.
Soorten als de grauwe wilg en de amandelwilg vormen in de regel meer dan 3 m hoge struiken. De geoorde wilg wordt meestal niet hoger dan 3 m en komt langs waterkanten voor.
Kruipwilg.
De kruipwilg ("Salix repens") blijft laag en was vroeger nuttig als vastlegger van stuifzand en komt voor in de duinen, op zandgrond en in moerassen. De kruipwilg komt algemeen voor in Nederland. De plant houdt van een niet te droge bodem; vanuit een vochtige kiemplaats kan zij zich sterk uitbreiden, ook naar drogere terreinen. Het zachte zaadpluis van de kruipwilg wordt door zangvogels gebruikt om hun nest mee te vullen. Kruipwilgstruwelen van de waddeneilanden zijn vermaard om hun rijke paddenstoelenflora, met veel bijzondere soorten.
Krulwilg en kronkelwilg.
De namen krulwilg en kronkelwilg worden vaak door elkaar gebruikt, waardoor het van belang is de bijbehorende botanische naam te vermelden. De botanische namen zijn ontleend aan de Naamlijst van houtige gewassen die voor de boomkwekerijgewassen in Nederland als leidend wordt beschouwd.
Krulwilg.
Er zijn verschillende krulwilgen.
Kronkelwilg.
"Salix babylonica" 'Tortuosa' (synoniem: "Salix matsudana" 'Tortuosa'). De boom wordt tot 12 m hoog. De takken en twijgen zijn bochtig gedraaid. Het groene blad is gekruld. De takken zijn populair voor het versieren van bloemstukken.
Treurwilg.
Er zijn verschillende treurwilgen. De botanische namen zijn ontleend uit de Naamlijst van houtige gewassen die voor de boomkwekerijgewassen in Nederland als leidend wordt beschouwd.
Gebruik van wilgen.
De dunne opschietende takken van wilgen, de zogeheten wilgentenen zijn zeer flexibel. Deze worden onder meer gebruikt voor het vlechten van manden en voor schuttingen en wilgenmatten. Het jaarlijks knotten van de wilgen levert veel wilgentenen op. Wilgen worden met dit doel ook gekweekt op griendlanden. 
De schors van enkele soorten, zoals amandelwilg en schietwilg, bevatten salicine, dat lang geleden gebruikt werd als pijnstiller. Er werd daarvoor op de wilgenbast gekauwd, of er werd een drank van getrokken. Salicylzuur werd vroeger uit wilgenbast bereid maar kan tegenwoordig synthetisch worden verkregen door middel van de Kolbe-Schmitt-reactie. Zo ontstaat de pijnstiller die ook wel bekend is als aspirine.
Salicine wordt ook gebruikt als looistof, voor het looien van leer. Wilgenhout wordt net als het hout van populieren gebruikt voor het maken van klompen en papier. Om een windmolen af te remmen wordt een 'vang' bestaande uit blokken wilgenhout gebruikt. Voor de teelt van wilg als biobrandstof is sinds kort zaad van enkele snelgroeiende rassen beschikbaar.
De houtskool van de wilg wordt gebruikt in buskruit; het heeft een veel hogere verbrandingssnelheid dan bijvoorbeeld barbecue-houtskool.
Ziekten en plagen.
De belangrijkste ziekte is de watermerkziekte ("Brenneria salicis") die de vaten verstopt, waardoor delen van de boom of gehele bomen afsterven. Op de grens van levend en dood hout ontstaan bossige vormen van waterlot. De wilgenhoutrups leeft in en van wilgenhout. Door het vreten van een uitgebreid gangenstelsel worden de takken en stam van de wilg ernstig verzwakt. Bij de teelt van tenen kunnen insecten heel wat schade aanrichten.
Wilg in de taal.
De wilg komt voor in het spreekwoord: De lier aan de wilgen hangen. (Uit de Bijbel, Psalm 137).
Bijgeloof.
Volgens het bijgeloof zou de wilg een sterke magische lading hebben. Bij de Germanen was de boom een symbool van de dood. Heksen zouden in de kruinen van de wilgen rusten. Vroeger maakte men daarom fluitjes uit wilgenhout om heksen en duivels te verjagen.
Een gebruik bij voodoo-praktijken is een knoop leggen in een wilgentak. Daarmee zou men van op afstand iemand anders in het nauw kunnen drijven.

</doc>
<doc id="9143" url="https://nl.wikipedia.org/wiki?curid=9143" title="Gouda">
Gouda

Gouda () is een stad en gemeente in het oosten van de provincie Zuid-Holland in Nederland met inwoners (, bron: CBS) op een grondgebied van 16,92 km².
De stad is gelegen in Midden-Holland en in het stedelijk gebied de Randstad, op ruwweg gelijke afstand van Rotterdam, Utrecht en Den Haag. Gouda heeft een regiofunctie binnen het Groene Hart, waar het qua inwoners de grootste stad en de op een na grootste gemeente is (na Alphen aan den Rijn). Het is naar inwonertal gemeten de 48e gemeente van Nederland en de 12e gemeente van Zuid-Holland.
Gouda ligt bij de samenvloeiing van de rivieren de Gouwe en Hollandse IJssel. Mede dankzij de binnenvaart over deze rivieren groeide Gouda in de middeleeuwen uit tot een belangrijke stad. In 1272 kreeg de stad stadsrechten en aan het eind van de middeleeuwen was Gouda uitgegroeid tot de vijfde stad van Holland. In de binnenstad is een groot aantal historische en monumentale gebouwen te vinden, waarvan het Stadhuis en de Sint-Janskerk waarschijnlijk de beroemdste zijn. De stad staat daarnaast bekend om zijn Goudse kaas, die in de zomer verhandeld wordt op de donderdagse toeristische kaasmarkt. Ten slotte geniet Gouda bekendheid door de fabricage van bier, kaarsen, pijpen, Gouds plateel, stroopwafels en het jaarlijkse lichtfeest Gouda bij Kaarslicht.
Naam.
Gouda werd lange tijd aangeduid onder andere namen als Golde, Die Goude, Ter Goude en Tergouw, alle verwijzend naar de rivier de Gouwe. De Gouwe werd in 1139 voor het eerst vermeld in een oorkonde, onder de Latijnse naam "Golda". Hierin werd gesproken over 'nieuwe ontginningen aan de Gouwe': "nove culture juxta Goldam". Een oorkonde uit 1178 spreekt van "terram quandam juxta Goldam", 'zeker land aan de Gouwe'.
Over de herkomst van de naam "Gouwe" bestaan verschillende theorieën, maar geen daarvan staat onomstotelijk vast. De naam zou afgeleid kunnen zijn van de algemene benaming 'gouw(e)' voor een rivier met een weg erlangs. Volgens een andere theorie zou de naam slaan op de gouden gloed die het water van de Gouwe, ooit een veenstroom, heeft gehad. 'Golda' zou kunnen zijn voortgekomen uit het Germaanse 'gulda' (goud) + 'ahwõ' (natuurlijke waterloop in zeekleigebied). Deze gloed werd dan veroorzaakt door het veen dat door het heldere water zichtbaar was.
De tot dan toe gebruikelijke naam Golde werd in de middeleeuwen vervormd tot Goude of Ter Goude. In middeleeuwse Latijnse teksten werd de naam geschreven als Gouda, waarmee zowel de rivier als de stad kon worden bedoeld. Mede dankzij humanisten en de geschiedschrijving wist de Latijnse benaming uiteindelijk de naamsvorm 'Ter Goude', die nog lang in gebruik was, te vervangen. Tegenwoordig is Gouda de enige stad in Nederland die zowel officieel als in de volksmond met de Latijnse naamsvorm wordt aangeduid.
Ondanks het grote aantal producten dat sterk verbonden is met Gouda, heeft de stad geen alom bekende bijnaam. Soms wordt gesproken over de "Kaasstad", refererend aan de Goudse kaas, maar deze bijnaam is niet enkel aan Gouda voorbehouden. Een andere bijnaam is de "Gouwestad", naar de rivier waaraan Gouda zijn naam en bestaan te danken heeft. Deze naam komt onder andere terug in de naam van de lokale televisiezender RTV Gouwestad. Waddinxveen, dat ten noordwesten van Gouda ligt en zich eveneens langs de Gouwe bevindt, wordt weleens aangeduid als het "Gouwedorp".
Gouwenaars worden ook wel "Kaaskoppen" genoemd, een spotnaam die ook wel voor Alkmaarders en Nederlanders in het algemeen wordt gebruikt. Deze benaming vindt mogelijk haar oorsprong in Stolwijk en zou niet zijn afgeleid van de kaas zelf, maar aan kaasvaten die door zogeheten "koppendraaiers" werden vervaardigd. Bij conflicten werden deze kaasvaten als helm op het hoofd gezet.
Geschiedenis.
Rond het jaar 1000 was het gebied waar nu Gouda ligt drassig en bedekt met een moerasbos, met daarin kleine riviertjes, zoals de Gouwe. In de 11e en 12e eeuw begon men met het ontginnen van veen ten oosten en westen van de stad en langs de oevers van de Gouwe. In 1143 werd de naam Gouda voor het eerst vermeld in een oorkonde van de graaf van Holland.
In de 13e eeuw werd het riviertje de Gouwe door een kanaal verbonden met de Oude Rijn en de monding in de Hollandse IJssel werd uitgebreid tot een haven. Aan de rand van de stad verrees in de 14e eeuw het kasteel van Gouda, dat de haven moest beschermen. Door deze ontwikkelingen ontstond een vaarroute, die werd gebruikt voor handel tussen Vlaanderen en Frankrijk met Holland en het Oostzeegebied. In 1272 verleende Graaf Floris V stadsrechten aan Gouda, dat inmiddels een belangrijke plaats geworden was. In 2022 wordt gevierd dat de stad 750 jaar geleden stadsrechten kreeg.
In 1361 en 1438 richtten stadsbranden grote schade aan in de stad. Zo zouden bij de stadsbrand van 1438 slechts vier huizen gespaard zijn gebleven. Na de verovering van Gouda door de Geuzen op 21 juni 1572 werd het kasteel van Gouda in 1577 gesloopt, om het zo niet in handen te laten vallen van de Spanjaarden bij een eventuele herovering. Het is echter maar de vraag of dit de daadwerkelijke reden van de afbraak was, of dat de Goudse bevolking de oorlog aangreep om zich van het kasteel en zijn eigenaar te verlossen. De definitieve afbraak van het kasteel werd pas in 1808 voltooid, toen de Chartertoren werd gesloopt. Nog voordat het kasteel volledig was gesloopt, verrees ter hoogte van de vroegere binnenplaats op de fundering van het kasteel een molen. Nadat deze molen in 1831 was afgebrand, werd deze een jaar later vervangen door de molen 't Slot, die nog altijd overeind staat.
In het laatste kwart van de 16e eeuw had Gouda ernstige economische problemen. In de eerste helft van de 17e eeuw krabbelde de stad weer op en tussen 1665 en 1672 kende de stad zelfs een tijd van grote vooruitgang en bloei. Toen in het rampjaar 1672 echter de Hollandse Oorlog uitbrak kende de stad opnieuw een economische terugval. Hoewel de economie na 1700 nog eenmaal opveerde, zou de terugval uiteindelijk tot ver in de 19e eeuw duren. In 1673 werd Gouda voor de vierde en ergste maal getroffen door de pest. De epidemie kostte 2.995 mensen het leven, ongeveer 20% van de bevolking. Bovendien kreeg Gouda te maken met opstandige boeren uit de omgeving, die in juni 1672 het stadhuis 24 uur lang bezetten.
In de 19e eeuw werden de stadsmuren van Gouda gesloopt; de laatste stadspoort werd in 1854 afgebroken. In deze periode had Gouda ook te maken met cholera-epidemieën, de eerste uitbraak was in 1832 een feit. Onder andere dankzij het aanleggen van een riolering en een waterleidingnet wist men de ziekte aan het eind van de 19e eeuw terug te dringen. Rond diezelfde tijd begon Gouda ook eindelijk te profiteren van het betere economische klimaat. Bedrijven als de Stearine Kaarsenfabriek en de Goudsche Machinale Garenspinnerij hadden hierin een belangrijk aandeel. In 1855 werd het station Gouda in gebruik genomen aan de nieuwe spoorlijn Utrecht - Rotterdam. Vijftien jaar later volgde ook de spoorverbinding met Den Haag. In het begin van de 20e eeuw, begon de stad met uitbreiden buiten de singels. De wijken Korte Akkeren, Kort Haarlem en Kadebuurt werden in de eerste helft van deze eeuw gebouwd.
In de Tweede Wereldoorlog was Gouda enige malen het doelwit van bombardementen door de geallieerden. In 1941 werden onder andere de Noothoven van Goorstraat, Fluwelensingel en de Krugerlaan getroffen. In 1944 werd onder andere de Vest geraakt en raakte de dijk van de Nieuwe Gouwe beschadigd. Het station werd tot tweemaal toe getroffen tijdens bombardementen in november 1944. In het totaal vielen er bij de bombardementen in Gouda 45 doden. Van de Goudse Joden werden er 328 vermoord tijdens de bezetting, slechts 40 overleefden de Holocaust.
Na de bezetting breidde Gouda zich verder uit en werden de wijken Oosterwei, Bloemendaal en Goverwelle gerealiseerd. In 1940 werd met de demping van de Nieuwehaven een begin gemaakt met het dichten van de grachten in de binnenstad. Na de Tweede Wereldoorlog werden ook de Raam, het Nonnenwater, de Naaierstraat en de Achter de Vismarkt gedempt. Mede vanwege de protesten vanuit de burgerij en de veranderde inzichten bij stedenbouwkundigen werd echter niet verdergegaan met het dempen van de historisch waardevolle stadsgrachten. In 1977 verdween de wekelijkse varkensmarkt, de grootste in Nederland, uit de stad. De wekelijkse kaasmarkt op donderdag bleef alleen als toeristisch fenomeen gehandhaafd. Het huidige hoofdstation is gebouwd in 1984, maar het gebied rond het station, de Spoorzone, wordt sinds 2015 onder handen genomen. Tevens breidde de stad na de realisering van Goverwelle in de jaren tachtig en negentig weer uit met de wijk, Westergouwe.
Geografie.
Topografie.
Gouda ligt in het oosten van de provincie Zuid-Holland en is onderdeel van de metropoolregio Randstad. De gemeente heeft goede verbindingen met de grote steden binnen en buiten de Randstad, maar ligt toch in een natuurlijk, landelijk gebied: het Groene Hart. Bij Gouda komen de Hollandse IJssel en de Gouwe samen. In de omgeving van Gouda liggen de drie grote steden Den Haag, Rotterdam en Utrecht. De stad maakt deel uit van het COROP-gebied Oost-Zuid-Holland en ligt in het Hoogheemraadschap van Rijnland.
Gouda kent vier buurgemeenten. In het noordoosten en langs de Reeuwijkse plassen grenst de gemeente aan Bodegraven-Reeuwijk. In het noordwesten is de A12 de scheidslijn tussen Gouda en Waddinxveen. In het zuidwesten, grenzend aan Zuidplas, ligt een van de weinige stukken landelijk gebied die binnen de gemeentegrenzen van Gouda vallen. In het zuiden grenst Gouda aan de gemeente Krimpenerwaard.
De gemeente Gouda heeft een oppervlakte van slechts 18,10 km², waarvan 16,92 km² land. De gemeentegrenzen van Gouda vallen vrijwel samen met de stadsgrenzen. Rond 2010 kwam Gouda in beeld om samengevoegd te worden in het kader van gemeentelijke herindelingen. Nadat de bevolking van Waddinxveen zich in 2010 per referendum in grote meerderheid uitsprak tegen samenvoeging met Gouda, ging deze optie van de baan.
Geologie en landschap.
De binnenstad van Gouda ligt op een kleiige ondergrond. Een groot deel van de stad ligt op een zachte veengrond. Deze slappe bodem zorgt ervoor dat delen van de stad door inklinking voortdurend verzakken. Maatregelen om deze verzakkingen tegen te gaan kosten de stad veel geld en hebben van Gouda zelfs lange tijd een Artikel 12-gemeente gemaakt.
Gouda wordt grotendeels omringd door natuur, in de vorm van weilanden en polders. De Krimpenerwaard, gelegen ten zuiden van de stad, grenst nagenoeg direct aan de binnenstad. Aan de westkant ligt de droogmakerij de Zuidplaspolder. Hieronder valt ook het gebied binnen de gemeentegrenzen ten westen van de Gouwe: daar liggen de buurtschappen Broek, Broekhuijzen en Thuil en daar bestaat het landschap nog voornamelijk uit weiland. De in ontwikkeling zijnde woonwijk Westergouwe brengt hierin verandering. Met Westergouwe breidt Gouda zich uit tot aan de grens met Moordrecht, onderdeel van de gemeente Zuidplas.
Wateren.
Gouda ligt aan twee rivieren: aan de zuidkant grenst de stad aan de Hollandse IJssel en ten westen van de stad ligt de Gouwe.
Met name in het verleden hebben beide rivieren een grote rol gespeeld in de geschiedenis van Gouda en de vaarverbindingen tussen Vlaanderen en Nederland. Die verbinding door de binnenwateren werd "binnen doer" of "binnen dunen" genoemd en was een veilig alternatief voor de route over de Noordzee. De schepen voeren door de binnenstad van Gouda en moesten daar niet alleen tol betalen, maar zorgden met hun aanwezigheid ook voor bedrijvigheid in de stad. Hoewel het belang van Gouda en de vaarverbinding in de loop der eeuwen afnam, kreeg de scheepvaart met steeds meer problemen te maken. De wachtduur voor het passeren van de sluizen en de grootte van de schepen maakten een omlegging van de route noodzakelijk. In 1936 werd daartoe het Gouwekanaal in gebruik genomen. De scheepvaart hoeft sindsdien niet meer via de Havensluis of de Mallegatsluis door de binnenstad te varen, maar kan gebruikmaken van de Julianasluis in het Gouwekanaal.
De Gouwe en de Hollandse IJssel zijn beide populaire rivieren voor de beroepsvaart en de pleziervaart. Fysiek vormen de twee rivieren ook de begrenzing van de stad: de bebouwing houdt vooralsnog nagenoeg op buiten deze wateren. Het spoorverkeer tussen Gouda en het westen van het land maakt bij het oversteken van de Gouwe gebruik van de twee Gouwespoorbruggen.
Wijkoverzicht.
De gemeente Gouda is verdeeld in negen wijken. De historische kern van Gouda bevindt zich in de wijk Binnenstad. Het gebied binnen de singels biedt plaats aan veel winkels en horeca en is het podium voor evenementen als de Oranjenacht, de Singelloop en Gouda bij Kaarslicht (voorheen: Kaarsjesavond). Meer historische buurten zijn te vinden in de omgeving van de binnenstad, al heeft het lang geduurd voordat de stad werkelijk buiten de singels begon te bouwen.
Een van de oudste delen van de stad buiten de singels van Gouda is de wijk Korte Akkeren, die werd opgeleverd rond 1900. Korte Akkeren ligt ten westen en zuidwesten van het centrum en wordt bijna geheel door water ontsloten. In Korte Akkeren ligt ook het industrieterrein Kromme Gouwe. Verder naar het westen liggen veel polders, waarvan een deel hoort bij de Oostpolder in Schieland.
Ten noordwesten van de binnenstad, die voor het grootste deel door singels wordt omringd, ligt Nieuwe Park, dat deel uitmaakt van de wijk Binnenstad, maar zelf ook weer is onderverdeeld in een oostelijk- en westelijk gedeelte. Nieuwe Park wordt soms ook als aparte wijk gezien. In het westen ligt het bedrijventerrein Gouwe Spoor, in het oosten een aantal scholen, woningen en het hoofdstation. Aan en in de directe omgeving van het Van Bergen IJzendoornpark staan enkele royale herenhuizen, opgetrokken in verschillende stijlen.
Aan de noordkant van het spoor ligt Bloemendaal, dat opgeleverd werd in de jaren zeventig van de 20e eeuw en circa 9.100 inwoners heeft. In Bloemendaal bevinden zich het bedrijventerrein Goudse Poort, een sportcomplex en de hoofdlocatie van het Groene Hart Ziekenhuis. Ter hoogte van de Bloemendaalseweg ligt de grens tussen Bloemendaal en de naastgelegen wijk Plaswijck, de grootste wijk van de stad met bijna 13.000 inwoners. Bloemendaal en Plaswijck delen een winkelcentrum en vormen samen met de wijk Gouda Noord, inclusief Achterwillens het gebied ten noorden van het spoor. Aan de noordoostrand grenst de stad aan de Goudse Hout en de Reeuwijkse plassen. Hierbuiten beginnen de weilanden die Gouda omringen en op sommige plaatsen zelfs nog in de stad zelf terug zijn te zien. De Bloemendaalseweg en de Voorwillenseweg zijn allebei wegen met een landelijk aandoend karakter, hoewel ze inmiddels voor een groot deel door nieuwbouw worden omgeven.
Weer ten zuiden van het spoor bevindt zich de wijk Kort Haarlem. Het westelijke deel van Kort Haarlem is gelegen tussen de binnenstad en de Joubertstraat. Hoewel het grootste deel van de huizen hier dateert van de eerste helft van de 20e eeuw, zijn er ook nog enkele historische panden te vinden, in het bijzonder langs de Karnemelksloot. Gouda Oost, dat onder meer de buurt Oosterwei omvat, maakt ook deel uit van Kort Haarlem. De wijk grenst aan de Hollandse IJssel, die de naastgelegen wijk Stolwijkersluis van de rest van Gouda afsluit. Met slechts 410 inwoners is dit een zeer dunbevolkte wijk. In de jaren tachtig en negentig is in het zuidoosten van Gouda de wijk Goverwelle gerealiseerd. Dit is de dichtst bevolkte wijk, met een bevolkingsdichtheid van gemiddeld 79 inwoners per hectare.
Verdere ontwikkelingen vinden vooral plaats aan de westrand van de stad, waar de wijk Westergouwe verrijst, en in het stationsgebied. In dit gebied, beter bekend als de Spoorzone, zijn het gemeentehuis en een bioscoop ondergebracht. Voor verdere invulling zijn een hotel, parkeergarage, winkelcentrum en enkele kantoren gepland.
Parken en natuurgebieden.
Hoewel Gouda voor een groot deel door natuur wordt omgeven, ligt de oppervlakte aan groen binnen de gemeente onder het landelijk gemiddelde. Er zijn wel natuurgebieden, maar deze liggen voornamelijk aan de rand van de gemeente of er net buiten, zoals de natuur- en recreatiegebieden Noorderhout en de Geluidswal langs de A12. Aan de oostkant van de stad liggen de Goudse Hout – een verkaveld groengebied – en het Steinse Groen, gelegen langs de wijk Goverwelle. Bovendien ligt ten noordoosten van de stad in de buurgemeente Bodegraven-Reeuwijk een uitgestrekt merengebied, de Reeuwijkse plassen. Deze veenplassen zijn in de 18e eeuw ontstaan door de turfwinning en hebben inmiddels een recreatieve functie gekregen. In de zomer is het mogelijk hier te zwemmen, te zeilen of te varen; in strenge winters kan op de plassen geschaatst worden. Naar het oordeel van Gouwenaars zijn de binnenstad, de Korte Akkeren en Goverwelle het minst groen.
De woonwijk Westergouwe is nog in aanbouw.
In de binnenstad bevinden zich in de nabijheid van de Sint-Janskerk de "Vroesentuin", tot 1832 het kerkhof, en de "Catharinatuin" bij Museum Gouda met een permanente beeldenexpositie. Langs de stadssingels, eveneens in de binnenstad, bevinden zich het Houtmansplantsoen en het Regentesseplantsoen. De vroegere burgemeester Albertus Adrianus van Bergen IJzendoorn schonk zijn tuin aan de gemeente. Deze tuin werd bij het Houtmansplantsoen gevoegd. Ook schonk hij een legaat aan de gemeente en hiermee werd rond 1900 het Van Bergen IJzendoornpark aangelegd. Dit park werd in de zogenaamde landschapsstijl aangelegd. In 1910 werd het park uitgebreid met het meer symmetrisch aangelegde Nieuwe Park. In de wijk Bloemendaal werd in de jaren zeventig van de 20e eeuw op een voormalige huisvuilstortplaats het Groenhovenpark aangelegd. Aan de achterzijde van het Groene Hart Ziekenhuis bevindt zich, eveneens in Bloemendaal, het Park Atlantis.
Demografie.
De gemeente Gouda heeft per inwoners. De oppervlakte bedraagt 1.811 ha, de bevolkingsdichtheid is 42,0 inwoners per ha. Op 1 januari 2007 waren er 29.984 woningen, waarvan 52% koopwoningen.
Ontwikkeling van het inwonertal.
In de middeleeuwen groeide Gouda uit tot een grote en belangrijke stad in Holland. Rond 1477 bereikte het inwonertal een voorlopig hoogtepunt van ruim 10.000, mogelijk 13.000 inwoners. Daarna nam het aantal inwoners echter sterk af en bleef de omvang van de stad lange tijd gelijk. Ook in de eeuwen die volgden verliep de bevolkingsgroei in Gouda, als daar al sprake van was, maar traag, in tegenstelling tot veel andere Hollandse steden. In 1572 had Gouda nog ongeveer evenveel inwoners als een eeuw eerder, in 1622 was het bevolkingsaantal toegenomen tot 14.880, maar ook daarna bleef Gouda niet doorgroeien.
Aan het begin van de 20e eeuw had Gouda de grens van 20.000 inwoners inmiddels overschreden. Toen de Tweede Wereldoorlog uitbrak was het aantal van 30.000 reeds gepasseerd. Na de Tweede Wereldoorlog bleef de stad groeien, het bevolkingscijfer steeg van circa 35.000 naar 46.000 inwoners in 1970. Twintig jaar later, in 1990, woonden er meer dan 64.000 mensen in Gouda. Tot het eind van de jaren negentig groeide de stad nog redelijk snel door. Vanaf dat moment groeide het inwoneraantal nog maar traag tot een voorlopig hoogtepunt van 71.799 inwoners op 1 januari 2004.
Van 2004 tot en met 2008 is de bevolking licht gekrompen, maar is daarna wederom zeer licht gaan groeien. De verwachting is dat ook in de toekomst een groei zal plaatsvinden, met name dankzij een aantal nieuwbouwprojecten: tot 2020 worden naar verwachting ongeveer 6.290 nieuwe woningen gebouwd, waaronder 3.740 in Westergouwe.
Op 14 september 2022 werd de 75.000e inwoner geboren. Verwacht wordt dat het bevolkingscijfer toe zal nemen tot 81.613 in 2025. Daarbij is er onduidelijkheid over eventuele gebiedscorrecties of fusies met buurgemeenten, die de groei van de gemeente nog verder zouden kunnen bevorderen. In onderstaande grafiek is de bevolkingsontwikkeling van Gouda vanaf de middeleeuwen weergegeven.
Samenstelling.
Van de Gouwenaars is 25% 19 jaar of jonger. Achttien procent is tussen de 19 en 35 jaar oud en 22% is 35 tot en met 49 jaar oud. Twintig procent valt in de leeftijdscategorie 50-64 en 15% is 65 jaar of ouder. Gouda heeft voor het eerst sinds jaren in 2009 een migratieoverschot van +171 en tevens een positief geboortesaldo van +247.
Op 1 januari 2011 werkten de meeste Gouwenaren in de gezondheidszorg (26%), de zakelijke dienstverlening (12%), de industrie (10%) en in de detailhandel (10%). Het werkloosheidspercentage bedroeg per 1 januari 2011 8%: er waren 2.669 niet werkende werkzoekenden op een beroepsbevolking van 33.200. Op 1 januari 2011 waren er 32.559 personen werkzaam in de gemeente.
Op 1 januari 2021 had in Gouda circa 26,7% van de bevolking een migratieachtergrond. Het grootste deel van deze groep heeft een Marokkaanse migratiegrond: 9,5% van de totale Goudse bevolking.
In de wijk Gouda-Oost wonen naar verhouding de meeste mensen waarvan ten minste één ouder in het buitenland is geboren (47%). Andere wijken met een relatief groot aandeel zijn Korte Akkeren (27%), Achter Willens (26%) en Goverwelle (27%).
Religie.
Cijfers over religie van enkel de stad Gouda zijn niet bekend. Wel staan in het "Permanent Onderzoek Leefsituatie (POLS)" van het Centraal Bureau voor de Statistiek (CBS) in 2001-2003 de gegevens van het COROP-gebied Oost-Zuid-Holland, dat naast Gouda destijds ook plaatsen als Alphen aan den Rijn, Bodegraven, Reeuwijk, Schoonhoven, Waddinxveen en Zevenhuizen-Moerkapelle omvatte. Volgens dit onderzoek was in deze periode 19,9 procent van de inwoners rooms-katholiek en behoorde 18,8 procent tot de Nederlandse Hervormde Kerk. Ongeveer 5% is moslim en circa 44% hangt geen religie aan. Gouda wordt soms, maar lang niet altijd, tot de Bijbelgordel gerekend. De stad heeft wel enkele kenmerken van een christelijk beïnvloede stad: de SGP en ChristenUnie krijgen bij verkiezingen samen ongeveer 12% van de stemmen en de stad heeft zowel een middelbare school, een MBO als een HBO op reformatorische grondslag.
Gouda is door de geschiedenis heen een tolerante stad geweest. In de middeleeuwen konden door deze houding, voor een belangrijk deel beïnvloed door Erasmus, andersdenkenden als Dirck Volkertsz. Coornhert zich in Gouda vestigen. Voor boekdrukkers was Gouda eveneens een aantrekkelijke stad door de vrijheid van drukpers. In de zeventiende eeuw bevond Gouda zich in de strijd tussen de remonstranten en contraremonstranten in het remonstrantse kamp. Nadat de Synode van Dordrecht in 1619 de contraremonstranten gelijk had gegeven, kwamen schuilkerken in Gouda nog veelvuldig voor.
Aan het eind van de 18e eeuw werd in Gouda een joodse gemeente opgericht, kort na de burgerlijke gelijkstelling. Een eeuw later, in 1899, telde de joodse gemeenschap ruim 400 leden. De joodse gemeenschap bezat onder andere de synagoge aan de Turfmarkt en het "Israëlitische Oude Mannen- en Vrouwenhuis" aan de Oosthaven. De Joodse bevolking van Gouda is in de Tweede Wereldoorlog grotendeels weggevoerd naar de vernietigingskampen en vermoord. Na de oorlog werden de gebouwen noodgedwongen verkocht: de synagoge aan de Vrije Evangelische Gemeente en het bejaardentehuis aan de hervormde kerk ("Gebouw De Haven"). In 1964, bijna 170 jaar na de oprichting, werd de Goudse joodse gemeente opgeheven en bij de joodse gemeente van Rotterdam gevoegd.
De beschermheilige van Gouda is Johannes de Doper. De Sint-Janskerk is aan hem gewijd en de symbolische kleuren wit en rood van Johannes zijn terug te vinden op de Goudse Glazen en in het stadswapen en de vlag, kleuren die eertijds ook gebruikt werden door de heren van der Goude.
Gouda heeft in het verleden meerdere kloosters gekend. Van het kloosterverleden is echter nog maar weinig over, al herinneren straatnamen als Het Klooster, Minderbroederssteeg, Nonnenwater, Patersteeg en Regulierenhof hier nog wel aan. Wel is er nog een groot aantal kerken, waaronder de Sint-Janskerk, de Sint-Joostkapel en de Gouwekerk in de binnenstad. Van recenter datum zijn de drie moskeeën voor de Goudse moslimgemeenschap: Nour, Assalam en El Fath. In de wijk Korte Akkeren bevindt zich het gebouw van de vrijmetselaarsloge "De Waare Broedertrouw", die ongeveer 40 leden van binnen en buiten Gouda heeft.
Dialect.
Het stadsdialect van Gouda is het Gouds. Het Gouds behoort tot de Hollandse dialecten.
De Gouwenaar was niet in staat om de "h" uit te spreken. Dat werd duidelijk gemaakt met het zinnetje: "en ontjie in en okkie mi wat ôôj der in èn en èkkie der vôôr" (= een hondje in een hokje met wat hooi er in en een hekje ervoor). In de loop van de 20e eeuw verdween het Goudse dialect geleidelijk naar de achtergrond. De invoering van de leerplicht en de daarmee gepaard gaande verbetering van het onderwijspeil en de uitbreiding van de stad met de komst van nieuwe bewoners maakten dat het zuivere Goudse dialect nauwelijks meer gesproken wordt.
Politiek en bestuur.
Stadsbestuur.
De gemeenteraad van Gouda bestaat sinds 1998 uit 35 zetels en komt elke woensdag samen voor de raadsvergadering. Naast de grote landelijke partijen zijn er ook vier lokale partijen vertegenwoordigd in de gemeenteraad. Dit zijn Gouda Positief (4 zetels), Leefbaar Gouda (2 zetels), Gemeentebelangen Gouda (1 zetel) en Gouda Vitaal (1 zetel).
De burgemeester van Gouda is Pieter Verhoeve (SGP). Hij werd op 1 oktober 2019 voorgedragen door de Goudse gemeenteraad als nieuwe burgemeester en is sinds 13 november 2019 in functie. Verhoeves meest recente voorgangers zijn (waarnemend, in 2019) Mirjam Salet (PvdA) en Milo Schoenmaker (VVD), die van december 2012 tot begin januari 2019 de burgemeestersketting droeg.
Na de gemeenteraadsverkiezingen van 2022 is er een college gevormd van vijf partijen: D66, GL, CU, PvdA en CDA. De coalitie bezet 20 van de 35 zetels in de gemeenteraad. Naast de burgemeester zijn er vijf wethouders, één per partij, met de volgende portefeuilles:
Stedenbanden.
Gouda heeft drie partnersteden in het buitenland. De oudste jumelage heeft Gouda met de Noorse stad Kongsberg, sinds 1956. Een jaar later werd ook met de "Klingenstadt" Solingen in Duitsland een officiële vriendschapsband gesloten. Het Engelse Gloucester werd in 1972 de derde zusterstad van Gouda. De jumelages met deze steden zijn op verschillende plaatsen in de stad terug te vinden. Zo heeft de stad een Solingenstraat, een Gloucesterstraat en een Kongsbergstraat. De kerstboom op de Markt wordt sinds 1956 jaarlijks geschonken door zustergemeente Kongsberg.
Naast deze officiële partnersteden onderhoudt Gouda informele banden met verschillende steden. Zo is er een vriendschappelijke relatie met Imzouren (Marokko). Na een zware aardbeving in 2004 werd vanuit Gouda bijgedragen aan de wederopbouw van een school in deze plaats. Een andere informele band bestaat sinds 2004 met de stad Elmina in Ghana, dankzij een vanuit de VNG gestarte projectrelatie. Deze samenwerking is vooral gericht op het thema milieu, in het bijzonder de afvalproblematiek van de Ghanese stad. Een andere informele band bestaat met de stad Finsterwalde in Duitsland.
Symboliek.
Het gemeentewapen van Gouda bestaat uit een schild, vastgehouden door twee leeuwen, waarop tweemaal drie zespuntige sterren zijn aangebracht. Het wapen vindt waarschijnlijk zijn oorsprong in het familiewapen van de heren Van der Goude, die een belangrijke rol hebben gespeeld in de geschiedenis van Gouda. Op 24 juli 1816 werd het gemeentewapen officieel door de Hoge Raad van Adel bevestigd. Het motto dat de stad voert luidt: "Per aspera ad astra" ("Door de doornen naar de sterren"). Bij de vastlegging werd het wapen als volgt omschreven: ""In rood een paal van zilver, ter weerszijden vergezeld van drie paalsgewijs geplaatste zespuntige sterren van goud. Het schild gedekt met een vijfbladige kroon van goud en omgeven door een doornenkrans; en vastgehouden door twee omziende leeuwen van natuurlijke kleur. Onder het wapen de spreuk "Per aspera ad astra".""
De vlag van Gouda heeft drie gelijke horizontale banden in de kleuren rood, wit en rood. De drie balken zijn – een kwartslag gedraaid en aangevuld met de zes zespuntige sterren – terug te zien in het stadswapen.
Cultuur.
Bezienswaardigheden.
Een gedeelte van Gouda is een beschermd stadsgezicht. Het heeft een historisch centrum met enkele bekende bouwwerken en een grachtenstelsel. Dit grachtenstelsel was in het verleden uitgebreider, maar tussen de jaren dertig en de jaren zestig is een deel van de grachten om economische redenen gedempt. Rond 2007 gingen er stemmen op om een aantal van deze gedempte grachten weer open te graven, maar of dit ook gaat gebeuren is onzeker. In een verder verleden heeft de stad ook verdedigingswerken, een aantal stadspoorten en zelfs een kasteel gehad, maar hier is nog maar weinig van terug te zien. Toch heeft Gouda in totaal nog zo'n 330 rijksmonumenten, waarvan het oude stadhuis en de Sint-Janskerk waarschijnlijk de bekendste zijn. De top van de Gouwekerk is met 80 meter het hoogste punt van de stad.
De Markt vormt het middelpunt van de historische binnenstad. In het midden van dit waaiervormige centrale plein bevindt zich het oude stadhuis op de Markt. Het stadhuis, gebouwd uit natuursteen na de laatste grote stadsbrand tussen 1448 en 1450, is een van de oudste gotische stadhuizen van Nederland. Het stadhuis is aan meerdere kanten opgesierd met oude beelden en reliëfs. Aan de zijkant van het gebouw bevindt zich een klokkenspel van recenter datum dat om het halfuur klinkt en een kort schouwspel laat zien dat het verkrijgen van stadsrechten symboliseert. Eveneens op de Markt staat de 17e-eeuwse Waag. Dit bouwwerk werd gebouwd in 1668 naar een ontwerp van architect Pieter Post en had lange tijd een belangrijke functie als weegplaats voor kazen. Vroeger zat de VVV in deze kaaswaag, later vestigde zich het "Kaas- en Ambachtenmuseum" in het gebouw. De rest van de markt wordt voornamelijk ingenomen door historische panden, die restaurants, cafés en winkels herbergen.
Ten zuiden van de Markt staat de Grote of Sint-Janskerk. Het gebouw is met 123 meter het langste kerkgebouw van Nederland en is vooral bekend vanwege de gebrandschilderde ramen, ook wel bekend als de "Goudse Glazen". De gotische kruiskerk behoort tot de Top 100 van de Rijksdienst voor de Monumentenzorg. Ten zuidoosten van de Sint-Janskerk liggen ook nog het Willem Vroesenhuis, het voormalige Weeshuis en de Jeruzalemkapel. Ten zuiden van de kerk ligt aan het straatje "Achter de Kerk" het voormalige hospitaal en tegenwoordige stadsmuseum Catharina Gasthuis. De toegang tot de museumtuin wordt gevormd door het Lazaruspoortje, dat een reliëf bevat van beeldhouwer Gregorius Cool.
Langs de straat Achter de Kerk loopt een smalle gracht. Deze loopt onder de bebouwing door en komt dan uit bij de Gouwe en de Haven. Dankzij de bedrijvigheid rond de scheepvaart in het verleden staat in deze straten een groot aantal monumentale bouwwerken. Zo liggen aan weerszijden van de Gouwe de 'Visbank' en de 'Korenbeurs', die beide als vismarkt hebben gefunctioneerd. Aan de zijde van de Gouwe waar ook de Korenbeurs zich bevindt, de Hoge Gouwe genaamd, staat ook de 20e-eeuwse Sint-Jozefkerk of Gouwekerk. Deze neogotische kruiskerk is gebouwd in 1904 en de gedeeltelijk open torenspits vormt het hoogste punt van zowel het historische centrum als van de gehele stad. De Hoge en Lage Gouwe herbergen nog enkele kerken. Halverwege de Hoge Gouwe bevindt zich het, door pastoor Petrus Purmerent als schuilkerk verkregen, kerkgebouw van de oudkatholieke parochie van St. Jan Baptist. Purmerent kocht in de periode van 1630 tot 1661 diverse woningen aan de Gouwe en de Raam, in 1684 werd dit complex nog uitgebreid door Jacob Catz. De verbouwing van deze kerk werd in de jaren erna voltooid door pastoor Ignatius Walvis. Op de hoek van de Hoge Gouwe en de Keizerstraat stond de voormalige schuilkerk van de remonstrantse gemeente, hiervan resteert van de later nieuwgebouwde kerk alleen nog het portaalgebouwtje. Eveneens aan de Hoge Gouwe bevindt zich, tegenover de Turfmarkt, de toegang tot de in 1928 gebouwde, achter een woning gelegen christelijke gereformeerde kerk. Op de hoek van de Lage Gouwe en de Lange Groenendaal staat de 15e-eeuwse Sint-Joostkapel, bij het voormalige Sint-Joostgasthuis van het zakkendragersgilde. Deze kapel wordt sinds 1683 gebruikt door de evangelisch-lutherse gemeente.
De Turfmarkt is net als de Gouwe en de Haven een van de grotere grachten met aan weerszijden diverse monumentale bouwwerken. Aan de noordzijde bevinden zich onder andere de Turfmarktkerk en het Libertum (voorheen Verzetsmuseum Zuid-Holland) in een voormalig bankgebouw. Aan de andere zijde bevindt zich de voormalige synagoge, in gebruik als een kerkgebouw van de Vrije Evangelische Gemeente. Zowel de synagoge als Libertum zijn beschermd als rijksmonument. Een ander noemenswaardig pand staat aan de Naaierstraat 6. Dit pand is een laatgotisch huis dat beter bekendstaat als De vier gekroonden, naar het gelijknamige fries dat zich op de gevel bevindt. Het pand staat evenals de Sint Janskerk op de Top 100 van de Rijksdienst voor de Monumentenzorg.
Zoals enkele andere historische Nederlandse steden beschikt ook Gouda over een aantal hofjes. De stad had in 1750 21 hofjes, maar een deel hiervan is gesloopt. Hofjes bestonden uit een verzameling kleine huisjes rond een gemeenschappelijke binnenplaats en dienden als onderkomen voor ouderen of armen. Aan de Nieuwehaven bevinden zich twee van deze hofjes, die allebei dateren uit de 17e eeuw: het "Hofje van Cincq" en het "Hofje van Letmaet". Een ander hofje is het "Swanenburgh's hofje" aan de Groeneweg aan de andere kant van de binnenstad.
Zowel binnen als buiten het centrum ligt een netwerk van sluizen. In het verleden had Gouda een belangrijk deel van de economische voorspoed te danken aan de ligging en de sluizen. Op het traject dat het water door de binnenstad tussen de Hollandse IJssel en de Gouwe aflegt ligt zelfs de langste schutsluis van Europa. In de Hollandse IJssel bevinden zich verder de Waaiersluis en Julianasluis. De Mallegatsluis vormt de verbinding tussen de Hollandse IJssel en de Turfsingel. Aan het einde van de Oost- en Westhaven staat bij de inmiddels gesloten Havensluis Het Tolhuis en de bijbehorende sluiswachterswoning. Hier voeren de schepen uit de richting van Rotterdam de stad binnen langs de immer aanwezige sluisdeuren.
Voorts zijn er vier molens in Gouda te zien: de Roode Leeuw, 't Slot, de Haastrechtse Molen en de in 2010 herstelde Mallemolen. In het verleden heeft Gouda in totaal meer dan twintig molens geteld, waarvan enkel de vier genoemde molens restten. Ten zuiden van de binnenstad bevindt zich tussen de Schielands Hoge Zeedijk en de Hollandse IJssel de 19e-eeuwse Watertoren. Gouda bezit tot slot vier begraafplaatsen, waarvan Crematorium en Begraafplaats IJsselhof de grootste is. De Joodse begraafplaats, de Oude Begraafplaats en de Rooms-Katholieke Begraafplaats Gouda zijn allemaal van kleiner formaat en dateren uit de 19e eeuw.
Musea.
Gouda beschikt over enkele musea. Museum Gouda is een museum met onder meer altaarstukken uit de 16e eeuw, 19e-eeuwse schilderijen uit de Arntzeniuscollectie (Haagse School en de School van Barbizon) en een uitgebreide collectie Gouds plateel. Sinds 2012 heeft Museum Gouda ook een stadsmaquette waarop Gouda in het jaar 1562 op schaal 1 op 350 nauwkeurig is nagebouwd. In het monumentale pand bevinden zich verder onder meer een oude stadsapotheek, de chirurgijnsgildekamer en een kelder met martelwerktuigen.
Naast Museum Gouda zijn er andere musea in de stad. In Museumhaven Gouda liggen bewoonde monumentale schepen, Libertum (voorheen Verzetsmuseum Zuid-Holland) aan de Turfmarkt is een museum over het Zuid-Hollandse verzet in de Tweede Wereldoorlog en in de Waag aan de Markt bevindt zich het Goudse Kaas- en Ambachtenmuseum. Het in 2011 gesloten Nationaal farmaceutisch museum was gevestigd aan de Westhaven, in het gebouw 'De Moriaan'.
Kunst in de openbare ruimte.
Niet alleen in de Goudse musea, maar ook in de openbare ruimte zijn diverse beelden, sculpturen, oorlogsmonumenten en overige objecten te bewonderen, zowel klassieke kunstwerken – waaronder een aantal beelden uit de 17e eeuw – als moderne werken. In het Houtmansplantsoen staan monumenten voor de gebroeders Cornelis en Frederik de Houtman en voor oud-burgemeester Van Bergen IJzendoorn uit de 19e eeuw. Kunst uit de 20e eeuw is in ruime mate verspreid over de hele stad aanwezig: in het zuidelijk deel van de stad – de binnenstad – 33 objecten, in het oostelijk deel van de stad 21 objecten, in het westelijk deel van de stad 16 objecten en in het noordelijk deel van de stad 25 objecten.
Beelden die zich al sinds de 17e eeuw in Gouda bevinden zijn bijvoorbeeld de uitbeelding van de "gelijkenis van de rijke man en de arme Lazarus" op het Lazaruspoortje uit 1609, door Gregorius Cool, die een paar jaar eerder ook het bordes van het stadhuis schiep, inclusief de beelden van de "Zakkendragers". De toegangspoort tot het Willem Vroesenhuis, eveneens van de hand van Cool, aan de Spieringstraat en het marmeren werk "Het weegbedrijf" van Bartholomeus Eggers aan de Markt dateren eveneens uit de 17e eeuw, respectievelijk 1614 en 1668. Er zijn ook kunstwerken van recenter datum. Op de Nieuwe Markt staat sinds 1988 "De Kaasboerin", een bronzen beeld van de Stolwijkse beeldend kunstenares Ineke van Dijk dat een boerin uitbeeldt met een Goudse kaas tegen zich aan geklemd. In de jaren negentig van de 20e eeuw zijn langs de singels van Gouda sculpturen geplaatst van elf beeldende kunstenaars, de "Goudse beeldenroute". Dit project kon gerealiseerd worden mede dankzij een legaat van mevrouw James-Van der Hoop, echtgenote van de vroegere burgemeester van Gouda, Karel Frederik Otto James.
Literatuur.
De meest bekende schrijvers die in Gouda hebben gewoond zijn de humanisten Desiderius Erasmus en Dirck Volkertsz. Coornhert. Erasmus werd naar alle waarschijnlijkheid niet in Gouda geboren, maar bezocht er in zijn jeugd wel de parochieschool en bracht later enkele jaren door in het nabijgelegen klooster te Stein; Coornhert bracht juist zijn laatste levensjaren in de stad door, waar veel van zijn werken door de daar woonachtige Jasper Tournay werden gedrukt. In de 19e eeuw werd Anna Barbara van Meerten-Schilperoort door Multatuli getypeerd als een belangrijk schrijfster. De schrijver Herman de Man, schrijver van streekromans, woonde in de 20e eeuw enkele jaren in Gouda. Zijn roman "Scheepswerf De Kroonprinces" speelt zich af in Gouda.
Pastoor Ignatius Walvis heeft, hoewel niet in Gouda geboren, als "chroniqueur" een belangrijke rol in de Goudse geschiedschrijving gespeeld. In 1713 verscheen zijn "Beschryving der stad Gouda", dat nog steeds een belangrijke bron is voor historici. Ook de patriot Cornelis Johan de Lange van Wijngaerden beschreef de historie van de stad in "Geschiedenis der Heeren en beschrijving der stad van der Gouda". Walvis en de Lange worden wel beschouwd als de grondleggers van de moderne Goudse geschiedschrijving.
Op dichtgebied heeft Gouda eveneens een aantal bekende personen voortgebracht. In het verleden waren dat onder meer Florentius Schoonhoven en later Hieronymus van Alphen. In de 20e en 21e eeuw heeft ook Leo Vroman nationale en internationale bekendheid gekregen. Sinds 2003 is in Gouda het fenomeen "stadsdichter" bekend. Een van de eerste stadsdichters van Nederland was destijds Inez Meter (1925-2022), de huidige stadsdichter is Jeffrey van Geenen. Stadsdichter Pieter Stroop van Renen organiseerde een verkiezing voor Junior Stadsdichters en richtte een dienst op met dichters die schrijven voor eenzame Goudse overledenen - de Dichter van Dienst. De Drukkerswerkplaats in de Chocoladefabriek, een private press, geeft onder het drukkersmerk Sub Signo Leonis handgezet werk uit van bekende Nederlandse dichters.
Film, theater en muziek.
De grootste bioscoop in Gouda is Cinema Gouda aan de Burgemeester Jamessingel (bij de noordelijke uitgang van het station). Voorheen was de Arcade Bioscoop de grootste bioscoop van Gouda, gevestigd in de oude kazerne aan de Agnietenstraat. In de wijk Korte Akkeren is daarnaast ook het Filmhuis Gouda gevestigd, waar voornamelijk arthousefilms gedraaid worden. Daarnaast kent Gouda een schouwburg, De Goudse Schouwburg genaamd, even buiten de binnenstad aan de Boelekade. Het gebouw werd in 1992 in gebruik genomen en beschikt over twee zalen. Begin 2012 werd deze schouwburg uitgeroepen tot Theater van het Jaar 2011.
In het theater ‘de Theaterbakkerheij’ zijn (eigen) theaterproducties te zien en worden concerten georganiseerd.
Gouda heeft geen groot concertgebouw. Wel zijn er twee poppodia: kernpoppodium So What!, gelegen aan de Vest, en poppodium StudioGonz (Voorheen De Gonz), een zaal in de Garenspinnerij aan de Turfsingel. Verder wordt er op muziekgebied een aantal evenementen georganiseerd. In de zomermaanden worden iedere zondag in het Houtmansplantsoen concerten gegeven. Spieringpop is een popfestival voor bands uit Gouda en de regio en wordt gehouden in september. In diezelfde maand wordt ook het jazzfestival Yes Gouda Jazz georganiseerd.
In Gouda spelen twee van de vijf draaiorgels die in Nederland de status van beschermd cultuurgoed hebben: De Pansfluiter en De Lekkerkerker.
Evenementen.
Jaarlijks vinden er diverse evenementen plaats in Gouda. Zo is er de Oranjenacht, in de avond en nacht voor Koningsdag. In het verleden hebben onder andere De Dijk, DI-RECT, Milk Inc., Yes-R, Belle Pérez en Lange Frans &amp; Baas B hier opgetreden. In mei vinden de Goudse Keramiekdagen plaats, waar keramisten hun werk tentoonstellen en ook exposities te bezoeken zijn. Een ander jaarlijks terugkerend evenement is de wekelijkse toeristische Kaas- en Ambachtenmarkt in de zomermaanden, waarbij de bekende Goudse kaas wordt verhandeld. De kaasmarkt is omringd door de weekmarkt en kramen met ambachtelijke werklieden, die laten zien hoe vroeger onder andere klompen, karnemelk en kaarsen werden gemaakt. In de zomer vinden ook het meerdaagse evenement de Goudse Havenstaddagen en de curiosamarkt Gouds Montmartre plaats. Verder worden in de zomer concerten gegeven in het Houtmansplantsoen. In de maand september vindt doorgaans de kermis plaats.
Op de tweede of derde vrijdag van december vindt Gouda bij Kaarslicht plaats. Hierbij wordt het centrum van de stad helemaal met kaarsen verlicht, een traditie die elk jaar veel bezoekers naar Gouda trekt. Daarna is er in de maanden december en januari "Gouda bij kunstlicht", waarbij onder andere het stadhuis wordt versierd met wisselende lichtprojecties door de kunstenaar Patrice Warrener. Hierbij worden kunstig bewerkte foto's van de gevel op diezelfde gevel geprojecteerd met een speciale "chromolithe"-techniek. Tevens kunnen bezoekers zich in de wintermaanden vermaken op een ijsbaan op de Markt.
Economie.
Gouda heeft een totaal van 2.720 ondernemingen, waarvan het grootste deel in de zakelijke diensten en detailhandel. Er zijn in Gouda ongeveer 32.500 banen, waarvan het merendeel in de gezondheidszorg. De stad zelf heeft een potentiële beroepsbevolking van ongeveer 40.000 mensen, waarvan ongeveer twee derde ook daadwerkelijk werkzaam is.
Bedrijvigheid.
Gouda heeft in het verleden veel profijt gehad van zijn gunstige ligging aan een belangrijke vaarroute. Deze route voerde scheepvaartverkeer van de Zuiderzee naar Vlaanderen. Gouda had daarnaast ook een aantal sluizen, die de schippers tijdelijk ophielden. Deze wachtende schippers zorgden voor bedrijvigheid in de haven en aan de kaden, zoals de Veerstal. Tegelijkertijd profiteerde de stad van de lakennijverheid, die in de 15e eeuw floreerde. Daarnaast bloeide de bierindustrie op. Aan het eind van de 15e eeuw was Gouda de stad met de grootste bierproductie in Europa. De stad had meer dan 150 bierbrouwerijen en werden miljoenen liters kuitbier uitgevoerd. Vanaf circa 1500 begon ook de kaashandel zich in Gouda te ontwikkelen.
Vanaf het laatste kwart van de 16e eeuw kreeg de stad echter te maken met economische tegenspoed. Gouda had zwaar te lijden onder de Tachtigjarige Oorlog: veel brouwerijen werden gesloten, de lakenindustrie verdween en de handel viel stil. De stad herstelde zich weer in de 17e eeuw, dankzij de opkomst van de pijpen- en aardewerkindustrie en de touw- en garenspinnerij. Na enkele conjunctuurschommelingen kreeg de stad vanaf 1730 echter opnieuw te maken met een grote economische terugval, die ruim een eeuw zou duren. Het herstel volgde in de tweede helft van de 19e eeuw: bedrijven als de Stearine Kaarsenfabriek en de Machinale Garenspinnerij speelden daarbij een belangrijke rol. In de jaren twintig en dertig van de 20e eeuw was de plateelindustrie een van de belangrijkste bedrijfstakken met veel werkgelegenheid.
De Goudse economie is divers te noemen, met zowel chemische als zakelijke bedrijven. Het grootste deel van de bedrijfslocaties ligt in het zuiden en westen van de stad, langs de Hollandse IJssel, de Gouwe en de A12. Veel bedrijven zijn geconcentreerd in de kantoorgebieden Goudse Poort en Gouwe Park. Een aantal industriële bedrijven is aan het water gevestigd, zoals het chemiebedrijf Cargill (de opvolger van Croda / Uniqema / Unichema / Stearine Kaarsenfabriek) en producent van vuurvaste materialen Gouda Refractories (voorheen Gouda Vuurvast).
Onder andere De Goudse Verzekeringen, Centric, Bacardi Nederland, Vanbreda Risk &amp; Benefits, Technolution en Blackstone Footwear hebben hun kantoor in Gouda.
Streekproducten.
Gouda dankt zijn naamsbekendheid voornamelijk aan een vijftal producten: kaas, kaarsen, aardewerk, stroopwafels en pijpen.
Het bekendste product uit Gouda is ongetwijfeld de Goudse kaas. Al sinds de middeleeuwen worden er op de weekmarkt van Gouda kazen verhandeld, die in boerderijen in de regio gemaakt werden. In de 16e eeuw woedde er een heuse 'kaasoorlog' tussen Schoonhoven en Gouda toen keizer Karel V Schoonhoven toestemming gaf om kaas te verhandelen. Na een slepend conflict trok Gouda aan het langste eind. De kaasmarkten hebben tot ver in de 20e eeuw in Gouda plaatsgevonden. De volvette kaas dankt zijn naam aan het feit dat hij in Gouda werd verhandeld, waarbij het stadsbestuur zorgde voor een kwaliteitscontrole. De kazen werden in de Waag gewogen. Door de opkomst van zuivelfabrieken verloor deze markt haar betekenis. Nu is er nog slechts sprake van een vanwege het toerisme in stand gehouden kaasmarkt. De soortnaam en vorm van de Goudse kaas zijn niet beschermd, waardoor veel kazen die verkocht worden als 'Goudse kaas' in werkelijkheid elders zijn gemaakt. Wel gaan er stemmen op om het product beter te beschermen.
De geschiedenis van de Goudse Kaas en hoe deze gemaakt wordt, kunnen bezoekers zien in de op 1 september 2020 geopende Cheese Experience in de Agnietenstraat. Dit is een interactief museum waar ze via een audiotour uitleg krijgen over de bereiding van Goudse kaas. Tevens doorlopen ze hier op een interactieve manier alle stappen van het kaasmaken, waarbij ze ook vijf verschillende soorten Goudse kaas proeven om zo met de titel "Kaasmeester" weer naar buiten te lopen.
Naast de Goudse kaas genieten ook de Goudse kaarsen bekendheid. De in 1853 door Andrinus Antonie Gijsbertus van Iterson samen met een tweetal anderen gestichte Stearine Kaarsenfabriek zorgde lange tijd voor veel werkgelegenheid in Gouda. Tevens werd de "Goudse kaars" een belangrijk exportartikel. Het Gouds aardewerk is dan weer ontstaan uit de pijpenindustrie, die vanaf het begin van de 17e eeuw een belangrijke vorm van werkgelegenheid vormde. In de tweede helft van de 20e eeuw is de plateelindustrie grotendeels uit Gouda verdwenen, deels door vertrek en deels door faillissementen. Ten slotte zijn er de Goudse stroopwafels. Deze worden al sinds het eind van de 18e eeuw in Gouda gebakken. Er bestaan diverse – door de Goudse bakkers geheimgehouden – recepten voor de stroopwafel.
Winkels en markten.
De binnenstad van Gouda huisvest een verscheidenheid aan winkels. Het grootste deel van de winkels is gevestigd in het noorden van de binnenstad. Bekende winkelstraten zijn de Kleiweg en de Tiendeweg. In het noordoosten van de binnenstad zit ook het winkelcentrum de Nieuwe Markt Passage. De wijken Goverwelle en Bloemendaal beschikken daarnaast over een eigen winkelcentrum. In totaal zijn er meer dan 500 winkels in Gouda, waarvan er ongeveer 400 in de Binnenstad te vinden zijn. Gouda kent drie bedrijven met het predicaat Hofleverancier: Tabakszaak van Vreumingen (5 oktober 2011), Banketbakkerij van Dijk &amp; Zn (4 september 2015), De Producent (18 september 2015).
Al sinds enige eeuwen worden in Gouda diverse markten georganiseerd: naast de bekende kaasmarkt heeft de stad in het verleden onder andere een varkensmarkt en een paardenmarkt gehad. De straatnamen "Achter de Vismarkt", "Turfmarkt" en "Nieuwe Markt" herinneren nog aan dit marktverleden. Ten slotte heeft de stad in de eerste helft van de 20e eeuw enige tijd een groenteveiling gehad aan de Houtmansgracht. Nog altijd heeft Gouda drie wekelijkse markten. De grootste en bekendste vindt plaats op het centrale Marktplein. Naast de normale markt wordt hier in de zomer nog iedere donderdagochtend een kaasmarkt gehouden. Daarnaast hebben de winkelcentra Goverwelle en Bloemendaal allebei een wekelijkse markt.
Toerisme.
Jaarlijks wordt Gouda ongeveer 1,4 miljoen keer bezocht. Met een gemiddelde uitgave van € 38 per bezoek is de omzet van bezoekers aan Gouda in 2007 ruim € 54 miljoen. Van de bezienswaardigheden in Gouda wordt de Sint-Janskerk het meest bezocht. In 2008 had de kerk ongeveer 50.000 bezoekers. Museum Gouda had in hetzelfde jaar ruim 40.000 bezoekers. Ook evenementen als de Goudse kaasmarkt, Kaarsjesavond en "Gouda bij Kunstlicht" trekken veel bezoekers: het laatstgenoemde evenement was in 2008 goed voor 65.000 bezoekers. De kaasmarkt wordt door 70.000 mensen bezocht.
Hiernaast staat een overzicht van de ontwikkeling van het aantal toeristen en hun uitgaven tussen 2004 en 2012. In 2010 was de bezoekfrequentie ongeveer 2,8 keer per toerist. De gemiddelde besteding per toerist lag in de periode 2004-2010 op ongeveer veertig euro, en de totale jaarlijkse bestedingen kwamen uit tussen de veertig en zestig miljoen euro.
Media.
RTV Gouwestad is de lokale omroep van Gouda en buurgemeente Reeuwijk en is zowel actief op de radio als op de televisie. Gouda heeft verder twee kranten, Weekblad deGouda en de Goudse Post, die beide gratis worden bezorgd. In de Goudse Post worden naast nieuws ook de bekendmakingen van de gemeente gepubliceerd. Een derde Goudse krant, het Gouds Nieuwsblad, is door de Goudse Post overgenomen. Sinds eind 2011 heeft weekblad deGouda ook een televisiekanaal op kanaal 63 van Caiway en Rekam met als naam GoudaTV. Het geluid op dit kanaal wordt verzorgd door Gouda FM, dat een combinatie van popmuziek en Goudse actualiteiten uitzendt. De Persgroep exploiteert sinds 2017 de website "IndebuurtGouda".
Tot en met 2005 verscheen ook de Goudsche Courant, opgericht in 1862 en daarmee een van de oudste kranten van Nederland. Dit dagblad is in september 2005 samen met de krant Rijn en Gouwe en een editie van het Utrechts Nieuwsblad opgegaan in het "AD Groene Hart". Overigens had ook het voetbalblad Voetbal International zijn hoofdzetel in Gouda. Inmiddels heeft deze redactie een nieuwe locatie in Utrecht.
In 2017 werd indebuurt Gouda opgericht, een regionale nieuwswebsite voor een jongere doelgroep. Zowel Goudse Post, AD als indebuurt Gouda vallen onder De Persgroep.
Verkeer en vervoer.
Gouda heeft een centrale ligging in de Randstad en is vooral over het spoor goed bereikbaar. Er zijn snelle, frequente en rechtstreekse verbindingen met de vier grote steden. Gouda ligt direct aan de A12 en vlak bij de A20. Het openbaar vervoer in Gouda bestaat uit treinverbindingen van de Nederlandse Spoorwegen en stads- en streekbussen van Arriva.
Wegverkeer.
Gouda ligt langs rijksweg A12, die ter hoogte van Gouda de gekanaliseerde Gouwe kruist door middel van het Gouweaquaduct. De stad wordt met de snelweg verbonden door afrit 11. Ten westen van Gouda ligt het Knooppunt Gouwe, waar de A12 vanuit Utrecht zich opsplitst in de A20 richting Rotterdam en de A12 richting Den Haag. Verder liggen ook de provinciale wegen N207 en N228 bij de stad.
De rijks- en provinciale wegen rondom Gouda en hun routes zijn als volgt:
Spoorwegen.
Gouda is sinds 1855 aangesloten op het Nederlandse spoorwegnet. Gouda beschikt over twee spoorwegstations. De stad is door rechtstreekse treinen verbonden met Amsterdam, Den Haag, Rotterdam, Utrecht en Alphen aan den Rijn. Het hoofdstation is het op korte afstand van de binnenstad gelegen station Gouda met dagelijks circa 20.000 reizigers en heeft de status van Intercitystation. Het station bevindt zich aan de spoorlijn Utrecht - Rotterdam, Gouda - Den Haag en Gouda - Alphen aan den Rijn. Het tweede station is station Gouda Goverwelle, dat in de jaren negentig werd geopend in de oostelijke wijk Goverwelle en alleen door Sprinters wordt aangedaan.
Naast het normale spoornet reed voorheen een lightrail-sneltram op de lijn naar Alphen aan den Rijn met aansluiting op de trein naar Leiden. Na het stopzetten van de proef met sneltrams werden er weer Sprinters van de NS ingezet. Het was de bedoeling dat de lightrailverbinding via het centrum van Leiden zou worden doorgetrokken naar Noordwijk in het kader van het project RijnGouweLijn. Na een grote beperking van de omvang van het project in 2011 heeft de provincie Zuid-Holland in 2012 besloten compleet af te zien van het project. De gemeente Gouda heeft hiervoor financiële compensatie gekregen, die wordt ingezet om de infrastructuur langs het spoor te verbeteren. Sinds 2016 rijden er op het traject Gouda- Alphen aan den Rijn R-nettreinen.
In het verleden was Gouda bereikbaar per tram: in de jaren tachtig van de 19e eeuw werden lijnen geopend naar Bodegraven en naar Oudewater, maar deze verbindingen werden gesloten in respectievelijk 1917 en 1907. Ook de lijn Gouda - Schoonhoven bestond slechts korte tijd: deze werd geopend in 1914 en in 1942 opgebroken.
Onderwijs, welzijn en sport.
Onderwijs.
In Gouda bevinden zich ongeveer 40 scholen voor basisonderwijs, voortgezet onderwijs, speciaal onderwijs en mbo. Er zijn veel verschillende soorten onderwijs mogelijk: zo zijn er op basisniveau zowel openbare als rooms-katholieke, protestant-christelijke, gereformeerde en islamitische scholen en zijn er ook een jenaplanschool, een daltonschool en een vrije school.
Er zijn zeven scholen voor voortgezet onderwijs in Gouda. Dit zijn het Coornhert Gymnasium (openbaar), De Goudse Waarden (protestants-christelijk), Driestar College (reformatorisch-christelijk), Goudse Scholengemeenschap Leo Vroman (openbaar), Het Segment, het Antoniuscollege en Antonius Mavo XL (beide onderdeel van het Carmelcollege en rooms-katholiek) en het Wellant College (protestants-christelijk).
Verder zijn er ook nog vier vormen van speciaal basisonderwijs en drie van speciaal voortgezet onderwijs en zijn in de stad twee mbo-instellingen aanwezig. Ook bevindt zich naast het Driestar College een HBO instelling, Driestar Educatief een PABO onderwijsinstelling.
Gezondheidszorg.
Het Groene Hart Ziekenhuis is een belangrijk ziekenhuis in de regio met vestigingen in Gouda, de Bleulandlocatie (het vroegere Bleulandziekenhuis) en een polikliniek in Nieuwerkerk aan den IJssel. Het ziekenhuis is ontstaan uit een fusie in 1972 tussen het algemene “Van Itersonziekenhuis” en het protestantse Diaconessenhuis "De Wijk", waarbij in 1992 het rooms-katholieke Sint-Jozefziekenhuis aansloot. De Jozeflocatie bleef als tweede locatie in Gouda tot begin 2014 gehandhaafd. Op deze Jozeflocatie waren onder andere de afdelingen gynaecologie en pediatrie gehuisvest. In mei 2011 is de eerste paal geslagen van een vleugel van 28.000 m² op de Bleulandlocatie, waar de afdelingen van de Jozeflocatie in zijn ondergebracht. In 2014 is deze vleugel in gebruik genomen worden.
In Gouda bevindt zich een vestiging van de Gemeentelijke gezondheidsdienst (GGD), die onderdeel is van de GGD Hollands Midden. Het hoofdkantoor in Gouda bedient de regio Midden-Holland, die het gebied beslaat binnen de gemeenten Nederlek, Zuidplas, Bodegraven en Schoonhoven.
Sport.
Gouda heeft een groot aantal sportverenigingen en sporters. Waterpolovereniging GZC Donk behoort tot de landelijke top: de eerste zeventallen van de mannen en de vrouwen spelen in de hoogste landelijke divisie. Het vrouwenzevental van GZC Donk is een aantal keer landskampioen geworden en strijdt steeds mee om het kampioenschap. Het eerste elftal van CVV De Jodan Boys komt uit in de Hoofdklasse en speelde één seizoen (2012/2013) in de Topklasse, het hoogste niveau in het amateurvoetbal. Daarnaast zijn er vijf andere voetbalclubs: Olympia, ONA, SV Gouda, GSV, SV Donk en een zaalvoetbalclub, GZV Watergras, die uitkomt in de Eredivisie, het hoogste landelijke niveau. Rugbyclub Gouda RFC Gouda heeft zijn veld aan de zuidoostkant van Gouda en speelt al jaren in de 2e klasse. Het eerste damesteam van volleybalclub VollinGo speelt al een aantal jaren in de topdivisie, het op 1 na hoogste niveau in Nederland.
Voormalig doelman van het Nederlands Elftal Ed de Goeij en voormalig turnster Verona van de Leur zijn uit Gouda afkomstig. De Schaatsclub Gouda heeft veel schaatsers en schaatssters van niveau voortgebracht, onder wie Andrea Nuyt, Paulien van Deutekom, Ted-Jan Bloemen en Lars Elgersma. Van de plaatselijke hockeyvereniging GMHC Gouda komen de eerste teams bij de heren en dames uit in de derde klasse. Korfbalvereniging A&amp;CKV Gemini speelt in de zaalcompetitie in de derde klasse en in de veldcompetitie in de vierde klasse (seizoen 2008/2009).
De sportvelden en -gebieden in Gouda liggen verspreid over de stad. Een grote sportlocatie vormt het Groenhovenpark in het westen van de stad ligt, dat hockey-, cricket-, korfbal- en voetbalvelden en een atletiekbaan huisvest. Er zijn twee sporthallen van noemenswaardig niveau: de Mammoet en de Zebra. Verder heeft Gouda sinds 2013 de beschikking over een zwembadcomplex, het Groenhovenbad. In het zuiden van Gouda ligt ten slotte Golfpark IJsselweide, tussen de Ringvaart en de Hollandse IJssel. Hoewel er ieder jaar verscheidene sportwedstrijden en -toernooien in Gouda zijn, zijn er geen sportevenementen die een landelijke bekendheid genieten. Wel heeft de Goudse Nationale Singelloop, met een wedstrijdparcours van 10 kilometer, op atletiekgebied een meer dan plaatselijke bekendheid. Ook een deel van het parcours van de Ronde van het Groene Hart, een wielerwedstrijd door het Groene Hart, loopt langs de stad.
De tweede etappe van de Ronde van Frankrijk liep in 2015 gedeeltelijk door Gouda.
Overig.
In Gouda bestaat sinds 1949 een zeekadetkorps. Het korps beschikt over het korpsschip "Freyr", een sleep/duwboot, zeilboten en vletten.
Bekende Gouwenaars.
Van de Gouwenaars zijn er enkele die nationale en soms zelfs internationale bekendheid hebben gekregen. Zo was er de humanist Desiderius Erasmus, die in Gouda de Latijnse school bezocht. Erasmus' geestverwant Dirck Volkertsz. Coornhert werd weliswaar geboren in Amsterdam, maar vond op het einde van zijn leven in het liberale en vrijzinnige Gouda een toevluchtsoord en stierf er in 1590.
Enkele jaren later zouden de Goudse broers Cornelis en Frederik de Houtman als eerste Nederlanders naar Indië varen. De staatsman Hiëronymus van Beverningh vertegenwoordigde Republiek der Zeven Verenigde Nederlanden bij meerdere vredesonderhandelingen. Voorts was er de zeekapitein Roemer Vlacq, die zijn schip opblies om het uit handen van de vijand te houden, en zijn gelijknamige kleinzoon, die zich onderscheidde in de strijd tegen Fransen in de Oostenrijkse Successieoorlog en later diende als viceadmiraal van Holland en West-Friesland.
Korter geleden verwierven ook de in Gouda geboren politicus en diplomaat Ad Melkert en de dichter Leo Vroman bekendheid in binnen- en buitenland. De Nederlandse film-, televisie-, muziek- en radiowereld telt een groot aantal Gouwenaars, onder wie presentatoren als Marieke Elsinga, Jort Kelder en Anita Witzier, actrices Jennifer Hoffman, Esmée van Kampen en Liesbeth Kamerling, en de artiesten Tania Kross, Hind Laroussi, Jamai Loman en Maaike Ouboter.

</doc>
<doc id="9147" url="https://nl.wikipedia.org/wiki?curid=9147" title="Torr">
Torr



</doc>
<doc id="9148" url="https://nl.wikipedia.org/wiki?curid=9148" title="Barometer">
Barometer

Een barometer is een instrument waarmee de luchtdruk gemeten kan worden. In feite is het een specifieke toepassing van een manometer.
Geschiedenis.
In de tijd van Galileo (1564-1642) ontwierpen ingenieurs fonteinen (en dus ook pompen) voor de stad Florence. Ze merkten dat de enorme pompen er niet in slaagden om water meer dan zo'n 10 meter omhoog te zuigen. Galileo werd om hulp gevraagd, maar hij stierf voordat hij het probleem op kon lossen. In zijn aantekeningen werd de hypothese gevonden dat lucht een massa moet hebben, maar hij kon er geen conclusies uit trekken.
De opvolger van Galileo was Torricelli (1608-1647). Hij las de aantekeningen van zijn voorganger en wilde bewijzen dat het de luchtdruk was die het water omhoog bracht. Om niet met buizen van 10 meter hoog te hoeven werken, vatte hij het idee op om met kwik te werken, bijna 14 maal zo zwaar als water.
In 1643 deed Torricelli als eerste de bekende kwikbuisproef, al had zijn opstelling nog geen schaalverdeling en was het dan ook niet echt een barometer. Het besef van de weersvoorspellende waarde ervan kwam pas na zijn dood. Torricelli vulde een dunne buis van een meter lengte in zijn geheel met kwik en zette de buis op zijn kop in een bakje met kwik. Het kwik zakte voor een deel uit de buis, maar een kolom van circa 76 cm bleef in de buis staan. De hoogte van deze kwikkolom varieerde een beetje met de weersomstandigheden. Als de kolom wat zakte kwam er meestal regen en storm. Bij stralend rustig weer stond de kolom hoog.
Torricelli trok hieruit de gevolgtrekking dat de druk die het gewicht van het kwik in de kolom op het kwik in het bakje uitoefende gelijk moest zijn aan de druk die de luchtkolom van de atmosfeer er op uitoefende.
De druk "p" uitgeoefend door de kolom is gelijk aan het gewicht "gM" (=valversnelling x massa) van de kolom gedeeld door de doorsnede "A" van de buis (gewicht is een kracht en druk = kracht per m²):
Nu is de massa "M" van de kolom evenredig met de dichtheid "ρ" maal het volume "V":
De valversnelling "g" hangt samen met de zwaartekracht en is overal op aarde vrijwel hetzelfde (aan de polen wat groter). Ten slotte is voor een cilindrische kolom de inhoud (volume) "V" gelijk aan de doorsnede "A" maal de lengte "L" van de kolom:
De druk is dus evenredig met de lengte "L" van de vloeistofkolom en kan daaraan meteen afgelezen worden. Ook andere vloeistoffen zouden gebruikt kunnen worden, maar doordat de meeste vloeistoffen een veel kleinere dichtheid hebben, wordt de kolom veel langer. Bij het gebruik van water, bijvoorbeeld, is het nodig een buis van meer dan 10 meter lengte te nemen. Bovendien zou het water door de onderdruk boven in de kolom gaan verdampen, waardoor de dampspanning de meting zou verstoren.
Torricelli realiseerde zich al snel dat in de ruimte boven de kwikkolom geen lucht kon zitten. Hij kon bijvoorbeeld van onderen een paar luchtbelletjes in de buis inbrengen en dan kwam de kolom ineens een stuk naar beneden. Het was duidelijk dat de ruimte boven de kolom luchtledig was, een vacuüm, en dat zonder zo'n vacuüm de barometer niet werkte. Voor Torricelli's tijd was het echter niet zonder risico dit soort ketterse dingen te zeggen. Aristoteles had namelijk verklaard dat zoiets onmogelijk was.
Verder constateerde Torricelli dat het kwikniveau licht varieerde. Tegenwoordig weten we dat dit veroorzaakt wordt door de plaatselijke luchtdruk (hoge- of lagedrukgebied).
Omstreeks 1660, jaren na Torricelli's dood, verbeterde de Franse fysicus René Descartes (1596-1650) de kwikbuis door het toevoegen van een schaalverdeling. Pas toen kon er echt van een barometer worden gesproken. Descartes' landgenoot Blaise Pascal (1623-1662) opperde het idee dat de atmosferische druk lager is op grotere hoogte.
Het woord barometer werd in 1665 door de Ierse scheikundige Robert Boyle samengesteld uit de Griekse woorden "báros" (zwaarte) en "métron" (maat). De bar als eenheid voor druk werd naar aanleiding hiervan gevormd door de Noorse fysicus en meteoroloog Vilhelm Bjerknes in 1906.
Types.
Kwikbarometer.
De buis van Torricelli is een rechte glazen buis die toelaat de hoogte van een kolom kwik te meten. De hoge dichtheid van kwik zorgt ervoor dat de buis minder dan een meter hoog hoeft te zijn (de gemiddelde luchtdruk van 1013 hectopascal komt overeen met ongeveer ). Deze barometer heeft een aantal nadelen:
Men schrijft Christiaan Huygens een belangrijke verbetering aan de buis van Torricelli toe. In 1672 construeerde Huygens een U-vormige buis, met een been afgesloten en het andere been open en blootgesteld aan de luchtdruk. De buis bevat kwik, zoals voorheen, maar in het open been ligt boven op het kwik een gekleurde indicatievloeistof. De vloeistoffen mengen niet en de indicatievloeistof heeft een lagere dichtheid dan kwik, zodat deze vloeistof op het kwik blijft drijven. In het afgesloten gedeelte van het systeem heeft de buis bovenin een grotere diameter. Ter hoogte van de kwikspiegel aan de open kant van de buis zit eveneens een breder gedeelte. Daarboven wordt de buis weer smaller. De indicatievloeistof reikt tot in dit smallere gedeelte. De hoogte van de kwikkolom is de verticale afstand tussen beide kwikniveaus. Een kleine niveauverandering van het kwik zal een grotere niveauverandering in de smalle buis met indicatievloeistof veroorzaken vanwege het verschil in diameter.
Huygens slaagde er zo in de aflezing tien keer zo nauwkeurig te maken. Een bijkomend voordeel is dat het kwik afgesloten is van de lucht en niet meer kan verdampen. Overigens zal de vloeistofspiegel van de indicatievloeistof dalen als de luchtdruk stijgt. De barometer van Huygens wordt daarom ook wel contrabarometer genoemd.
De eerste barometer met een wijzerplaat werd in 1663 door de astronoom Robert Hooke vervaardigd. Een vlotter drijft op het kwik, en volgt de niveauveranderingen. De verticale verplaatsing wordt overgebracht op een roterende naald, die de druk aangeeft op een wijzerplaat.
Eco-celli-barometer.
In 1997 werd door een Belgisch bedrijf, Dingens Barometers, de Eco-celli ontwikkeld en gepatenteerd. De Eco-celli bouwt verder op de barometer van Alexander Adie 1818. Het systeem heeft een gasvulling die door de druk van de lucht wordt samengeduwd. De vloeistof gaat met stijgende en dalende luchtdruk op en neer. Aangezien het gas temperatuurgevoelig is wordt de barometer afgelezen ten opzichte van de thermometer die dezelfde uitzettingsgraad heeft als het gas bij verwarming.
Innovacelli-barometer.
Vanwege het Europese verbod van 2009 op kwikbarometers werd in navolging van de Eco-celli een nieuw type barometer ontwikkeld zonder de tekortkoming (temperatuurgevoeligheid) van de Eco-celli. In 2010 kwam de gepatenteerde Innovacellibarometer op de markt die bestaat uit 8 aneroïde dozen, inerte vloeistof en een membraan. Deze nauwkeurige membraanbarometer vervangt nu de kwikbarometer.
Donderglas.
De Nederlander Cornelis Drebbel heeft de oudst bekende barometer, de "motus perpetuus", voorloper van het donderglas omstreeks 1610 uitgevonden, al wordt de vinding in 1619 in een document toegeschreven aan ene Gijsbrecht de Donckere. In het tweede kwart van de 17de eeuw werd Drebbels principe vereenvoudigd en verscheen het donderglas ten tonele. In het reservoir bevindt zich een afgesloten hoeveelheid lucht. Wanneer de druk van de buitenlucht stijgt, drukt deze het water in de tuit omlaag. De lucht in het reservoir wordt dan iets samengedrukt, totdat de druk in het reservoir gelijk wordt aan die van de buitenlucht. Als de druk van de buitenlucht daalt, neemt ook de kracht op de waterkolom af en drukt de lucht in het reservoir het water in de tuit omhoog.
Donderglazen werden zowel op schepen gebruikt als aan de wal. De uitdrukking ‘gedonder in de glazen’ komt van dit donderglas vandaan. Johann Wolfgang von Goethe bestudeerde rond 1792-93 het donderglas en populariseerde het in Duitsland, waar het een Goetheglas wordt genoemd, hetgeen als apocrief dient te worden beschouwd. Een andere discutabele benaming is waterbarometer.
Donderglazen zijn geen nauwkeurige meetinstrumenten; ze reageren niet alleen op luchtdruk maar ook op temperatuur. Mits opgehangen in een ruimte waar de temperatuur redelijk constant is, vormt het donderglas echter een snel reagerende indicator voor atmosferische drukverschillen. Donderglazen werden tot in de 20ste eeuw als geliefd ‘waterweerglas’ vervaardigd. De hieronder afgebeelde exemplaren zijn replica’s.
Stormglas.
Een stormglas of "baroscoop" bevat een van de buitenlucht afgesloten oplossing van onder andere kamfer en alcohol. Bij helder weer is deze oplossing helder, maar afhankelijk van de weersomstandigheden (niet alleen luchtdruk maar ook temperatuur) vormen zich kristallen. De hoeveelheid en de vorm van de kristallen geven een indicatie van het te verwachten weer.
Gasbarometer.
Dit type barometer werkt als een waterbarometer, alleen zijn de niveauverschillen groter.
Overige types.
In latere tijden zijn barometers verschenen die volgens een wat ander principe werken. Het is bijvoorbeeld mogelijk een metalen capsule vacuüm te pompen en dan te meten hoever die ingedeukt wordt door de druk van de atmosfeer. Dit type wordt een aneroïde barometer genoemd. Ook hier geeft een wijzer de luchtdruk op een schaal aan.
Barograaf.
Dit apparaat meet de luchtdruk, en houdt deze ook bij. Het werd uitgevonden door Moreland in 1670, maar pas later was het meetonderdeel verfijnd genoeg. Om een voldoende grote uitwijking te krijgen, gebruikt men meerdere capsules (normaal gezien vijf).
Gebruik.
Omdat luchtdrukveranderingen samenhangen met het passeren van weersystemen, die men depressies en gebieden van hoge luchtdruk noemt, was de ontdekking van de barometer het begin van de wetenschappelijke studie van het weer, de meteorologie. De ontwikkeling van andere barometers dan de kwikkolom is dan ook vooral te verklaren uit de wens om ze op zee te kunnen gebruiken om zo enige waarschuwing te krijgen voordat er een storm aankwam.
Verder is de mogelijkheid om gasdrukken te meten een erg belangrijke stap geweest in de ontwikkeling van de algemene gaswet en de latere ontwikkeling van de thermodynamica
Barometers kunnen zowel privé als publiek gebruikt worden. Gedurende de 19e eeuw werd er een groot aantal publieke barometers als straatmeubilair geplaatst. Onder andere een barometer op een paal in Medemblik staat nog op de plek waar deze in 1878 is geplaatst. Deze barometer is een rijksmonument.
Grootste barometers van Nederland.
In het gebouw van de Faculteit Technische Natuurwetenschappen van de Technische Universiteit in Delft bevindt zich in het centrale trappenhuis een twaalf meter hoge watermanometer.
Soms wordt het dak van het Hotel Okura Amsterdam (78 meter) de "hoogste barometer van Nederland" genoemd. De kleur van de luifel is een indicatie voor de weersverwachting van morgen. Blauw betekent zonnig weer op komst, groen slecht weer en wit wisselvallig weer. Achter dit mechanisme zit echter geen echte barometer, de verlichting wordt ingesteld door medewerkers van het hotel.
Grootste barometer ter wereld.
De grootste barometer ter wereld werd ontworpen en vervaardigd in 1985 door Bert Bolle voor het Barometermuseum dat was gevestigd in de buitenplaats Rustenhoven in Maartensdijk. De barometer werd door het "International Guinness Book of Records" erkend als de grootste ter wereld. De barometer verhuisde later naar Australië waar hij in 1999 werd opgesteld in het bezoekerscentrum van Denmark. In 2011 kwam de barometer weer in het bezit van Bolle en ligt sindsdien opgeslagen.

</doc>
<doc id="9159" url="https://nl.wikipedia.org/wiki?curid=9159" title="Steenkool">
Steenkool

Steenkool is een fossiele brandstof en bestaat uit afzettingen van plantenresten die in het geologisch verleden zijn gevormd.
Oorsprong.
De West-Europese steenkool ontstond in het Westfalien, zo'n 313,0 tot 303,9 miljoen jaar geleden, een subperiode van het Carboon. Uit plantaardig organisch materiaal, dat in de aardkorst langdurig aan hoge druk en warmte werd blootgesteld, ontstonden uiteindelijk tamelijk zuivere koolstof en vluchtige verbindingen, waarbij laatstgenoemde grotendeels zijn ontsnapt. De transformatie of "diagenese" verloopt, met toenemende blootstelling aan druk en temperatuur, van veen via bruinkool naar steenkool en antraciet, uiteindelijk naar grafiet. Bij verdere compressie van grafiet zou diamant kunnen ontstaan. Dat voor dit proces in principe geen lange tijd nodig is, is in diverse experimenten bewezen. Hierbij werd organisch materiaal aan sterke druk onderworpen waarbij zich binnen een paar dagen steenkool vormde. In steenkoolafzettingen zijn soms de afdrukken van de fossiele planten en bomen, waaruit het is ontstaan, nog herkenbaar.
Eigenschappen.
Ter classificatie van steenkool is de vitriniet-reflectie-methode belangrijk om de temperatuurgeschiedenis van sedimenten in een sedimentair bekken te bepalen.
De meting van de reflectie van vitriniet toont aan: hoe hoger de reflectie, hoe minder gas erin voorkomt, en daarmee hoe hoger het koolgehalte.
Steenkool komt voor in diverse kolensoorten en -kwaliteiten zoals antraciet, ess- (of halfvet)kool, rookzwakke (of driekwart vet)kool en vetkool. Het verschil in gasgehalte maakt het onderscheid tussen deze varianten. Antraciet bevat het minste gas en vetkool het meest. Antraciet en magere kolen zijn gasarm en met name geschikt voor de huisbrand. De esskolen en rookzwakke kolen zijn bestemd voor industrieel gebruik of als brandstof in elektriciteitscentrales. Vetkolen zijn zeer gasrijk; bij verhitting vergruizen deze kolen tot blokjes en klitten aaneen tot sintels. Deze zijn daardoor zeer geschikt voor de fabricage van cokes; een harde kool, bijna rookvrij en nagenoeg zonder zwavel en fosfor. Cokes wordt voornamelijk gebruikt bij de productie van ijzer door hoogovens en gieterijen. Het gas dat bij de productie van cokes vrijkomt is een energiebron maar ook een grondstof voor de bereiding van stikstofkunstmest en andere chemische producten. Vetkool kan ook direct worden ingezet als brandstof voor de industrie, schepen en locomotieven. Bij de winning van huisbrandkolen komen ook veel vergruisde kolen vrij, de zogenaamde fijnkolen. De fijnkolen zijn niet geschikt als huisbrandkolen, maar worden als – goedkopere – industriekolen verkocht. Door fijnkool en pek te mengen en vervolgens samen te persen kunnen briketten en eierkolen worden gefabriceerd die wel weer geschikt zijn voor huisbrand. Gaskool werd traditioneel gebruikt in de steen- en glasindustrie.
CO2-uitstoot.
Bij de verbranding van 1 kg steenkool komt ca 3,66 (44/12)  kg CO2 vrij. Dit is echter maar een gedeelte van de totale hoeveelheid CO2-uitstoot die steenkool als product veroorzaakt. Volgens de well-to-wheelmethodiek wordt alle CO2 die ontstaat bij het opsporen, winnen, transporteren en opslaan van steenkolen toegerekend aan de CO2-uitstoot van steenkool. Dat kan wel zo'n 20% bedragen, daarmee komt de totale uitstoot op 4,4 kg CO2 per kg steenkool.
Reserves, winning, gebruik en handel.
In 2020 zijn de wereldwijd steenkoolreserves zo'n 1075 miljard ton, voldoende om het huidige productietempo 140 jaar vol te houden. Landen met grote steenkoolreserves zijn de Verenigde Staten met circa 23% van de wereldwijde reserves, Rusland met 15%, Australië (14%) en de Volksrepubliek China (13%).
Bij steenkool wordt een belangrijke tweedeling gebruikt met betrekking tot de toepassing:
Wereldwijd wordt ongeveer 90% van alle gedolven steenkool ingezet als brandstof en de overige 10% bij de ijzerproductie.
In 2017 werd wereldwijd 7,7 miljard ton gewonnen, dit was een stijging van 200 miljoen ton ten opzichte van 2016. Van de totale productie was circa 10% cokeskool en de rest stoomkolen. In 2000 lag de totale productie op 4,7 miljard ton. Van de totale stijging van 3,0 miljard ton in deze periode komt 2,1 miljard ton voor rekening van China. In 2017 waren de vijf grootste producenten van steenkool: China met 46% van het totaal, India met 9,3%, de Verenigde Staten (9,1%), Australië (6,2%) en Rusland (5,3%). Binnen Europa hebben Duitsland (voornamelijk bruinkool) en Polen de grootste steenkoolindustrie.
In 2013 werd een record aan steenkool gewonnen, namelijk 8,3 miljard ton. Sinds 2014 lijkt de winning van steenkool op zijn retour.
Veel gewonnen steenkool wordt in hetzelfde land verbruikt. In 2017 werd internationaal 1,2 miljard ton steenkool verscheept. De twee grootste exporteurs zijn Australië en Indonesië die tezamen de helft van alle export voor hun rekening nemen. Rusland, de Verenigde Staten, Colombia en Zuid-Afrika zijn ook grote exporteurs. India is de grootste importeur met 0,2 miljard ton op jaarbasis, gevolgd op kleine afstand door Japan en de Europese Unie. Duitsland is met 50 miljoen ton de grootste importeur in Europa en heeft de sterke daling van de eigen productie grotendeels gecompenseerd. Nederland importeert bijna 15 miljoen ton per jaar.
De kwaliteit van steenkool wordt vooral bepaald door de calorische waarde, maar ook door het aandeel van niet koolstof bestanddelen als zwavel, as en water. Door de grote verschillen in kwaliteit is er geen steenkoolmarkt zoals die bijvoorbeeld bestaat voor aardolie. De prijzen komen via onderhandelingen tussen producenten en consumenten tot stand. Voor cokeskool is er een jaarlijkse onderhandeling tussen de grootste producent Australië en de grootste gebruiker Japan. De contractprijs die zij afspreken, is een basis (benchmark) voor alle andere cokeskool-contracten. In de belangrijke export- en importhavens van steenkool, zoals Newcastle in Australië, Richards Bay in Zuid-Afrika en Rotterdam, wordt nog veel steenkool verhandeld en worden prijzen gepubliceerd.
In Nederland is na de ontdekking van aardgas op eigen grondgebied steenkool voor verwarming van woningen en gebouwen, in de jaren zestig van de 20e eeuw aanvankelijk in onbruik geraakt. Voor energieopwekking was het minder in trek omdat bij de verbranding ervan veel meer kooldioxide, een broeikasgas, ontstaat dan bij de verbranding van aardolie of aardgas, en omdat het vaak vrij sterk verontreinigd is met onder andere zwavel waardoor bij de verbranding ook het schadelijke zwaveldioxide als bijproduct ontstaat. Omdat het een van de goedkoopste fossiele brandstoffen is, wordt ongeveer een kwart van alle elektriciteit opgewekt met steenkool als brandstof.
Tot de jaren zestig van de 20e eeuw werden veel huizen in Nederland en België met kolenkachels verwarmd. De kolen werden in zakken aangevoerd (ze werden per mud afgerekend) en in kolenhokken en -kelders gestort, waaruit ze in een kolenkit werden geschept om ze te gebruiken. De opkomst van het aardgas heeft de kolenkit uit de huiskamers doen verdwijnen. Belangrijke redenen voor de meeste gezinnen om op aardgas over te gaan was ten eerste dat verwarmen met steenkool veel bewerkelijker is, men moet in de gaten houden dat er voldoende kolen op het vuur zijn, de as moet worden opgeruimd, bij het aanmaken van het vuur soms last van rook in de kamer. Op den duur werden kolen duurder in verbruik dan gas.
Kolenmijnen.
In de oudheid, bijvoorbeeld bij de Romeinen, was al bekend dat steenkool als brandstof te gebruiken was, maar omdat hout toen nog veel gemakkelijker te krijgen was gebruikte men dit liever om aan warmte-energie te komen. Steenkool werd ook alleen gebruikt als het dicht aan de oppervlakte lag en zo goedkoop te delven was. Toen in middeleeuws Europa de houtvoorraad slonk werd het economisch interessanter om de productie van steenkool op te pakken en werden er langzamerhand nieuwe mijnen aangelegd. Engeland was het eerste land waarin, vanwege de schaarste aan hout, de steenkoolwinning een betrekkelijk grote omvang aannam (13e eeuw). Omdat deze steenkool vanwege de hoge transportkosten hoofdzakelijk gewonnen werd in locaties dicht bij zee of aangevoerd werd over zee, stond het de eerste eeuwen ook wel bekend als "sea coal". Langzamerhand werden er steeds meer mijnen aangelegd en die werden ook steeds dieper. Maar het grondwater werd steeds meer een probleem en dieper dan het grondwaterpeil kon men lang geen kolen delven. Pas met de komst van de stoommachine werd het mogelijk om op grote schaal grondwater weg te pompen en nam de grootschalige mijnbouw met soms kilometersdiepe mijnen een hoge vlucht.
Steenkoolwinning in België.
In Wallonië loopt het steenkoolgebied van Luik tot aan Bergen, het wordt in Noord-Frankrijk voortgezet in het steenkoolbekken van Nord/Pas-de-Calais. Men schat dat de winning van steenkool in Wallonië reeds begon in de Romeinse tijd. Vanaf 1229 vindt men sporen van reglementen over de uitbating van "carbonnières".
In het midden van de 16e eeuw werd rond Luik veel steenkool gewonnen, dat ook naar Nederland werd uitgevoerd. Circa 1550 werd de steenkoolproductie rond Luik geschat op 50.000 ton. Aanvankelijk werd de steenkool ontgonnen in de openlucht. Later werden gangen gegraven via de helling van de steenkoollagen. Toen de bovenste lagen waren uitgeput, schakelde men over op putten of schachten, die echter niet diep konden gaan door het grondwater.
Met de invoering van de stoommachine en vooral de stoomtrein begon de echte ontwikkeling van de mijnbouw, met name in de Borinage, het Centrum (de streek rond Charleroi) en Luik. Henegouwen produceerde in 1810 meer dan 1 miljoen ton steenkool per jaar. In 1831 lag de totale Belgische steenkoolproductie op 2,3 miljoen ton en steeg naar 16,9 miljoen ton in 1880. Er waren op het hoogtepunt in totaal 149 steenkoolmijnen.
In 1901 vond André Dumont de eerste steenkool in As (Limburg), de start voor het Kempens steenkoolbekken. In 1917 startte de productie in de mijn van Winterslag. Later volgden de mijnen van Beringen, Eisden, Waterschei, Zwartberg, Zolder en Houthalen.
Ook in België werd de eigen steenkoolwinning langzaam minder rendabel in de periode na de Tweede Wereldoorlog. Vanaf 1952 tot 1965 daalde het aantal Belgische mijnzetels dramatisch van 143 naar 54; alleen Waalse mijnen werden in deze periode gesloten. Op 8 augustus 1956 vond de mijnramp van Marcinelle plaats, waarbij 262 mensen omkwamen. In 1964 fuseerde de mijn van Houthalen met die van Zolder, niet alleen bedrijfsmatig maar ook letterlijk: ze werden ook onder de grond met elkaar verbonden. In 1966 werd de mijn van Zwartberg gesloten, hetgeen gepaard ging met bloedige stakingen.
In 1980 sloot de mijn van Blegny als laatste in het Luikse bekken. De site van deze mijn wordt thans toeristisch uitgebaat en werd in 2012, samen met drie andere Waalse mijnsites, erkend als UNESCO-Werelderfgoed. De steenkolenproductie in Wallonië nam een einde met de sluiting van de mijn van Roton te Farciennes in 1984.
In 1992 sloot Zolder als laatste Kempense mijnzetel en daarmee eindigde de steenkoolwinning in België.
Steenkoolwinning in Nederland.
Het Zuid-Limburgs kolengebied is onderdeel van een veel groter bekken dat zich uitstrekt over Noord-Frankrijk, België, Limburg, Aken en het Duitse Ruhrgebied. In Limburg loopt het bekken van de Duitse grens van het zuidoosten naar het noordwesten tot aan de Maas. De steenkoolwinning in Nederland vond plaats in twee regio's: de Oostelijke Mijnstreek en de Westelijke Mijnstreek. Vanaf de 12e eeuw werd steenkool gedolven in de omgeving van het dal van de Worm nabij Rolduc. Bij octrooi van Maria Theresia ontving de Abdij Rolduc op 2 januari 1723 het recht tot het exploiteren van de steenkool in het gebied van Kerkrade, dat later bekend werd als Domaniale mijn. Onder de mijnwet van 1810 van Napoleon konden particulieren concessies aanvragen voor de exploitatie van delfstoffen, en tussen 1852 en 1926 werden door vier particuliere bedrijven negen nieuwe koolmijnen aangelegd. Bij wet van 24 juni 1901 werd beschikt dat in Zuid-Limburg kolenmijnen van staatswege zouden worden ontgonnen. Naast de particuliere mijnen in Limburg ontstonden zo de staatsmijnen Wilhelmina (Terwinselen-Kerkrade, 1909), Emma (Hoensbroek-Heerlen, 1918), Hendrik (Rumpen-Brunssum, 1918), Maurits (Geleen-Lutterade, 1927). Het gasgehalte van de kolen in Limburg neemt toe van het zuidoosten naar het noordwesten. De gasarme huisbrandkolen zijn met name te vinden in de concessies van de particuliere mijnbouwbedrijven en de Wilhelmina in de Oostelijke Mijnstreek. Het kolengruis werd bij de mijnen verwerkt in briketfabrieken. De kolen die uiteindelijk niet voor verkoop geschikt waren, werden gebruikt door de mijnbouwbedrijven in de eigen elektriciteitscentrales voor de energievoorziening.
In de periode na de Tweede Wereldoorlog waren de Zuid-Limburgse mijnen van groot belang voor de wederopbouw van Nederland. In de jaren zestig werden deze mijnen steeds onrendabeler, vooral door goedkopere importkolen uit de VS, en onder het kabinet-Cals werd in 1965 de sluiting van alle Nederlandse steenkoolmijnen aangekondigd. In 1974 sloot de Oranje Nassaumijn I in Heerlen als laatste. De staatsmijn Beatrix (Vlodrop) is daardoor nooit tot exploitatie gekomen. De NV Staatsmijnen werd voortgezet als chemiebedrijf DSM (Dutch State Mines) en tussen 1989 en 1996 geprivatiseerd.
Steenkoolwinning in Duitsland.
Al in de middeleeuwen vond steenkoolwinning plaats in de rivierdalen van de Worm, de Inde, de Ruhr en de Saar. De uitvinding van de stoommachine maakte diepbouw mogelijk in de 19e eeuw. De steenkoolwinning piekte in 1957 op 149,4 miljoen ton waarna de productie langzaam afnam. Dertig jaar later was de productie gehalveerd en in 2017 werd slechts 3,7 miljoen ton uit de grond gehaald. Vanaf 1964 was het goedkoper om kolen te importeren dan in Duitsland te winnen. In 2017 kostte de invoer van steenkool gemiddeld 92 euro per ton, terwijl een ton Duitse steenkool 180 euro moest opleveren om alle kosten te de dekken. Sinds 2000 importeert Duitsland gemiddeld zo'n 50 miljoen ton aan steenkool op jaarbasis en Rusland en de Verenigde Staten zijn de grootste leveranciers.
De laatste steenkoolmijn in Duitsland sloot op 21 december 2018 de deuren. Begin 2012 waren er nog vijf steenkoolmijnen in productie in Duitsland: 1: Bergwerk Ibbenbüren, Ibbenbüren (laatste steenkool 17 augustus 2018), 2: Zeche Auguste Viktoria, Marl (sluiting 18 december 2015), 3: Bergwerk Prosper-Haniel, Bottrop (sluiting 21 december 2018), 4: Bergwerk West, Kamp Lintfort (sluiting december 2012), 5: Bergwerk Saar, Saarlouis (sluiting juni 2012).
Steenkool omzetten in vloeibare brandstoffen.
In de Tweede Wereldoorlog was nazi-Duitsland afgesloten van de wereldoliemarkt en probeerde synthetische olie te maken uit de in Duitsland overvloedige steen- en (vooral) bruinkool; dit lukte vrij aardig en tegen het eind van de oorlog kwam een aanzienlijk deel van de benodigde brandstoffen uit bruin- en steenkool.
Zuid-Afrika bezit ook grote voorraden steenkool die het land nog honderden jaren van energie zouden kunnen voorzien. Aardolie wordt er echter nauwelijks aangetroffen. Tijdens de apartheidstijd werd Zuid-Afrika bedreigd met een handelsboycot waardoor de olie-import zou kunnen wegvallen. Om het wegvallen van de olie-import te compenseren is een complete industrietak opgezet om kolen om te zetten in vloeibare brandstoffen ("synfuel") en in grondstoffen voor de chemische industrie. Het staatsbedrijf dat zich hier mee bezighield heette SASOL en was gevestigd in Sasolburg. Na 1994 liep de olie-import, door de gewijzigde politieke situatie, geen gevaar meer en is een deel van deze industrietak afgebouwd. Alleen de chemische industrie rond Sasolburg is nog overgebleven. In 2011 zorgde "synfuel" voor 60% van de winst van SASOL.
Transport over zee.
Het transport van kolen in bulk, voornamelijk over zee, brengt risico met zich mee. De voornaamste problemen die zich kunnen voordoen zijn het afgeven van methaangas, oxidatie, zelfontbranding en corrosie van de wanden van de laadruimte. Voor een lading te vervoeren steenkool moet in het transportcontract behalve de in ton uitgedrukte hoeveelheid, ten minste vochtgehalte, zwavelgehalte en gemiddelde grootte van de kolen zijn vastgelegd. De gezagvoerder van een schip is zo op de hoogte van de specifieke eigenschappen van de lading. Schepen die kolen in bulk vervoeren moeten een toestel om zuurstof, methaangas en koolstofmonoxide concentraties te meten aan boord hebben en een toestel om de temperatuur van de lading te meten.
Methaangas.
Kolen kunnen ontvlambaar methaangas afgeven. Indien een methaan/luchtmengsel een methaangehalte heeft tussen 5% en 16% is het ontvlambaar. Indien een laadruimte niet volledig gesloten is, kan het gas lekken naar andere ruimtes en daar explosie of vergiftiging veroorzaken.
Oxidatie.
Er kan een oxidatiereactie plaatsvinden in de kolen waardoor het zuurstofgehalte van de atmosfeer in de laadruimte daalt en het koolstofdioxide- en koolstofmonoxidegehalte stijgt. Dit kan een giftige atmosfeer creëren. Koolstofmonoxide is geur- en kleurloos, uitermate giftig en ontvlambaar bij concentraties tussen 12% en 75%. Men dient daarom voorzorgsmaatregelen te nemen bij het betreden van de laadruimte. Bij een oxidatiereactie komt ook warmte vrij waardoor zelfverhitting kan ontstaan.
Zelfontbranding.
Sommige soorten steenkool kunnen zo gevoelig zijn voor oxidatie dat het tot zelfverhitting en uiteindelijk tot zelfontbranding leidt. Wanneer de gemeten temperatuur meer dan 55 °C bedraagt, is er een reëel gevaar voor zelfontbranding en worden maatregelen daar tegen getroffen. Indien steenkool zich boven deze temperatuur bevindt voor de lading aan boord genomen wordt dient de gezagvoerder deze te weigeren. In geval van zelfontbranding worden de luikdeksels gesloten gehouden en eventuele ventilatie onmiddellijk gestopt om de zuurstofaanvoer zo beperkt mogelijk te houden.
Corrosie.
Sommige soorten steenkool kunnen reageren met water waardoor zuren ontstaan die tot corrosie van de wanden van het laadruim kunnen leiden. Het water kan zich al in de kolen bevinden als ze voor het laden in de regen hebben gelegen, daarom is het belangrijk dat het vochtgehalte in het transportcontract vermeld wordt.
Steenkoolprijzen.
De prijsontwikkeling van steenkolen vanaf 1990 staat in de onderstaande tabel. Steenkool is een van de brandstoffen en concurreert vooral met aardolie en aardgas. Vanaf 2005 wordt de sterke stijging van de olieprijs ook gereflecteerd in een hoge prijs voor steenkool en na 2008 is de daling van de olieprijs ook zichtbaar in de steenkolenprijzen. Veel steenkool wordt lokaal gebruikt en de prijs van de steenkool varieert per regio. De laatste twee kolommen maken het prijsverschil zichtbaar tussen cokes- en stoomkolen. Cokeskolen voor de staalindustrie zijn van een hogere kwaliteit en zijn daarom duurder dan stoomkolen. De Japanse cijfers betreffen importcijfers en zijn inclusief het transport naar een Japanse haven.

</doc>
<doc id="9162" url="https://nl.wikipedia.org/wiki?curid=9162" title="Broeikasgas">
Broeikasgas

Broeikasgassen zijn gassen in de atmosfeer van de Aarde of een andere planeet met het vermogen om warmtestraling te absorberen en geleidelijk in alle richtingen weer af te geven. Hierdoor dragen ze bij aan het vasthouden van warmte in de atmosfeer en daarmee aan het verhogen en in stand houden van de evenwichtstemperatuur. Dit wordt het broeikaseffect genoemd.
De belangrijkste broeikasgassen in de aardatmosfeer zijn waterdamp, koolstofdioxide (CO2), methaan, lachgas (distikstofmonoxide) en ozon. Zonder broeikasgassen zou de gemiddelde temperatuur op Aarde zo'n 33 graden lager zijn: −18 °C in plaats van de huidige +15 °C. De mate waarin een bepaalde hoeveelheid broeikasgas kan bijdragen aan het broeikaseffect wordt het aardopwarmingsvermogen genoemd.
Het broeikaseffect is door de Engelse fysicus John Tyndall in 1861 op grond van spectroscopische meetresultaten en door de Zweedse fysisch chemicus Svante Arrhenius in 1896 op theoretische grond voorgesteld.
Sinds de industriële revolutie is de hoeveelheid broeikasgassen in de aardatmosfeer toegenomen. Dit leidt tot het 'versterkte' broeikaseffect en daarmee tot opwarming van de Aarde, een vorm van klimaatverandering. Dit kan een probleem vormen voor mens en natuur doordat het klimaat dan in sommige delen van de Aarde minder leefbaar zou worden, terwijl men zich op andere plaatsen moet zien aan te passen aan de klimaatverandering.
Absorptie van warmtestraling door gassen.
De kwantummechanica leert dat monoatomische gassen zoals argon (Ar) en diatomische gassen zoals stikstof (N2) of zuurstof (O2) zonder dipoolmoment geen absorptielijnen hebben in hun infraroodspectrum, waardoor ze geen warmtestraling kunnen absorberen en niet aan het broeikaseffect kunnen bijdragen. Gasmoleculen die een dipoolovergang kunnen hebben in hun infraroodspectrum, zoals waterdamp (H2O), koolstofdioxide (CO2), distikstofmonoxide (N2O), stikstofdioxide (NO2) en ozon (O3), doen dat wel. De absorptiespectra van gassen die uit nog meer atomen bestaan, zoals methaan (CH4), freon (CF2Cl2 en CFCl3) en zwavelhexafluoride (SF6) hebben meestal meer dipoolovergangen die sterker absorberen en veroorzaken daardoor een sterker broeikaseffect.
De absorptielijnen in de infraroodspectra van gassen worden veroorzaakt door vibratieovergangen en rotatie-vibratieovergangen waarbij een molecuul overgaat van de ene rotatie- en trillingstoestand naar een andere rotatie- en trillingstoestand met een hogere energie. Het energieverschil tussen die toestanden bepaalt de golflengte van de geabsorbeerde warmtestraling. Het dipoolmoment van de trillingstoestanden in het absorptieproces moet bovendien verschillend zijn. De grootte van het verschil in dipoolmoment tussen die trillingstoestanden is bepalend voor de sterkte van de absorptie. Grotere moleculen absorberen warmtestraling beter doordat er meer verschillende manieren zijn waarop ze kunnen trillen en doordat de verschillen in dipoolmoment tussen de trillingstoestanden groter zijn dan bij kleinere moleculen.
De warmtestraling die vanaf de zon de aarde bereikt, is kortgolvig. Deze straling kan door broeikasgassen niet worden tegengehouden en bereikt ongehinderd de aarde. De warmte die door de aarde weer wordt afgegeven (vooral in de nacht en in het winterhalfjaar), is langgolvig en wordt door de broeikasgassen deels geabsorbeerd en weer teruggekaatst naar de aarde. Per saldo wordt het daardoor langzaam warmer omdat er meer warmte binnenkomt dan er wordt afgegeven.
Aardopwarmingsvermogen.
Vaak wordt het aardopwarmingsvermogen (Engels: "global warming potential") van gassen uitgedrukt in CO2-equivalenten. Daarin speelt ook de absorptieband waarin het betreffende molecuul warmtestraling absorbeert een rol. Gasmoleculen die warmtestraling absorberen bij golflengten waarbij het aardoppervlak veel warmte uitstraalt leveren een grotere bijdrage. Het spectrum van de warmtestraling die door het aardoppervlak uitgestraald wordt is afhankelijk van de temperatuur van het aardoppervlak en wordt bij benadering gegeven door de zwarte lichaamsstralingscurve van de wet van Planck. Aangezien niet alle moleculen even lang in de atmosfeer blijven, is het aardopwarmingsvermogen meestal gedefinieerd over een periode van 100 jaar. Methaan heeft bijvoorbeeld een levensduur van ongeveer 10 jaar in de atmosfeer, en is in die periode als broeikasgas ongeveer 300 keer zo sterk als CO2. Gemiddeld over 100 jaar is methaan slechts 28 keer zo sterk. De belangrijkste broeikasgassen en hun relatieve aardopwarmingsvermogens zijn:
Waterdamp.
Het belangrijkste broeikasgas in de atmosfeer van de aarde is waterdamp. Door de temperatuurstijging die in de laatste honderd jaar is opgetreden neemt de hoeveelheid waterdamp in de atmosfeer toe en wordt het broeikaseffect extra versterkt. Waterdamp wordt onder de huidige omstandigheden daarom als een complex terugkoppelingsmechanisme beschouwd in het klimaatsysteem.
Als op een bepaalde plaats de hoeveelheid waterdamp in de atmosfeer stijgt, dan wordt de lucht daar warmer door de versterking van het broeikaseffect. Dat kan tot gevolg hebben dat er meer water verdampt waardoor de luchtvochtigheid verder toeneemt en het broeikaseffect nog verder versterkt wordt. Dit is een positieve terugkoppeling. Door een hogere atmosferische temperatuur heeft de atmosfeer een hoger dauwpunt waarbij de waterdamp condenseert, volgens de wet van Clausius-Clapeyron. Afhankelijk van de omstandigheden kunnen verschillende typen wolken of mist ontstaan of juist verdwijnen. Bij een toenemende hoeveelheid wolken neemt de hoeveelheid zonlicht dat het aardoppervlak bereikt af, waardoor verdere verdamping en temperatuurstijging afgeremd wordt. Doordat wolken het zonlicht reflecteren wordt eveneens minder warmte door de atmosfeer geabsorbeerd. Dit is een negatieve terugkoppeling. De hoeveelheid waterdamp in de atmosfeer is sterk afhankelijk van plaats en omstandigheden. Bovendien worden waterdamp en wolken door de wind en de atmosferische circulatie over kortere en langere afstanden verplaatst.
Waterdamp speelt een centrale rol in de waterkringloop. Deze waterkringloop is een essentieel onderdeel van de warmtehuishouding van de atmosfeer en vormt een erg ingewikkeld niet-lineair dynamisch systeem dat met andere systemen verbonden en vervlochten is. Vanwege de complexiteit van deze systemen is het lastig om door middel van een modelberekening of met behulp van meetapparatuur een gemiddelde waterdampconcentratie van de atmosfeer te berekenen of te meten, en wordt deze pas sinds de tijd van de satellieten (vanaf ongeveer 1980) met redelijke betrouwbaarheid gemeten. Aangezien de hoeveelheid waterdamp in de atmosfeer invloed heeft op de wolkvorming en de omvang van ijskappen op de polen, die de temperatuur verlagen, terwijl het als broeikasgas de temperatuur verhoogt, is het moeilijk om het effect van waterdamp op het klimaat onder alle omstandigheden te bepalen.
Bovendien heeft de concentratie van roetdeeltjes en andere verontreinigingen in rookgassen eveneens invloed op wolkvorming. Deze effecten zijn het sterkst in industriële gebieden waar veel broeikasgassen geproduceerd worden. In het geologische verleden hebben vulkanische activiteit en grote natuurrampen de wolkvorming en temperatuur op Aarde bepaald. Gegevens over temperatuur en luchtvochtigheid zijn in zulke gevallen ontoereikend om het effect van waterdamp op het weer en het klimaat te bepalen.
De verdeling en de vorm van landmassa's en de daarop aanwezige ecosystemen hebben eveneens invloed op de concentratie van waterdamp in de atmosfeer. Gebergten, woestijnen en savannen hebben meestal het effect dat ze de lucht die eroverheen stroomt uitdrogen, zodat gebieden die erachter liggen droger zijn. Beboste gebieden nemen meestal goed water op en geven gemakkelijk waterdamp af. Tropische regenwouden werken als een buffer voor water. De verdeling van de landmassa en het neerslagpatroon in de omgeving van poolgebieden is mede bepalend voor de grootte van de ijskappen.
Uitstoot en concentraties.
De bronnen van broeikasgassen zijn natuurlijke en door de mens veroorzaakte uitstoot. De door de mens veroorzaakte uitstoot is met name afkomstig uit de sectoren energie (25%), landbouw en veeteelt (20,4%), industrie (18%) en transport (14%), maar ook gassen die gebruikt worden in de gezondheidszorg leveren een aanzienlijke bijdrage. Zo is het effect van het narcosemiddel desfluraan maar liefst 3714 maal zo sterk als dat van koolstofdioxide. Alle narcosegassen samen dragen ongeveer evenveel bij aan de opwarming van de aarde als ongeveer 1 miljoen auto's.
Een natuurlijke bron van CO2 zijn vulkanen. Een biologische bron van methaan zijn anaerobe bacteriën in moerassen. De concentraties en de uitstoot van broeikasgassen worden wereldwijd gemeten en bijgehouden door meetstations. In 2014 publiceerde de werkgroep reactieve stikstof van de Europese economische commissie van de Verenigde Naties het ENA-rapport. Hierin concludeerde zij dat de Europese uitstoot van stikstof met 40% en broeikasgassen met 25 tot 40% zal afnemen als alle Europeanen het aandeel dierlijke producten in hun dieet halveren (de demitarische oplossing).
Ondanks afgesloten klimaatakkoorden en genomen beleidsmaatregelen stijgt de uitstoot van broeikasgassen nog steeds, en nemen de concentraties van broeikasgassen in de atmosfeer toe. Jaarlijks brengt de Milieuorganisatie van de Verenigde Naties een "Emissions gap report" uit. Het rapport uit 2019 constateert dat de broeikasgasuitstoot nog steeds stijgt, en dat het streven om de uitstoot te verminderen tot nu toe gefaald heeft. Het rapport verwacht bovendien niet dat de uitstoot in de komende jaren wel zal gaan dalen.
In Nederland daalde in 2023 de uitstoot van broeikasgassen met 6% en lag daardoor 34% lager dan in 1990. De luchtvaart was met 9% de grootste stijger in 2023.
Wereldwijde trends.
Onderstaande grafieken zijn voorzien van de Engelse namen en afkortingen van stoffen. De afkorting CFC ("chlorine-fluorine-carbon") vertaalt naar het Nederlands als chloorfluorkoolstofverbindingen, dus: cfk's. Het gaat dan om CFC-12, CFC-11, HCFC-22 en HFC-134a.
Vergelijking van de CO2-uitstoot.
Vergelijking van de CO2-uitstoot per MWh, bij 100% effectiviteit van de verbranding:

</doc>
<doc id="9163" url="https://nl.wikipedia.org/wiki?curid=9163" title="Gelatine">
Gelatine

Gelatine is een eiwitproduct dat wordt bereid door gedeeltelijke hydrolyse van collageen. Collageen is een eiwit dat voorkomt in bindweefsels (onder andere huid, botten en kraakbeen) van vooral zoogdieren. 
Bereiding.
De gelatine wordt gewonnen door huiden en beenderen van vooral zoogdieren na hydrolyse met sterke zuren of basen (bij relatief lage temperatuur: tussen 14 en 18°C) langdurig te laten trekken in heet water. Net zoals bij het trekken van een bouillon lossen de oplosbare bestanddelen op. Vervolgens wordt het resultaat ingedikt, gefiltreerd, gegeleerd en gedroogd (osseïne). Afhankelijk van de toepassing kan de gelatine vermalen worden tot een fijn poeder.
De meeste gelatine in voeding is afkomstig van huiden van varkens, soms van kalveren, gevogelte of vis.
Eigenschappen.
Gelatine lost goed op in warm water en vormt bij afkoeling met dit water een gel. Op grote schaal wordt echter ook gelatine toegepast die oplost in koud water (10°C).
Bij kamertemperatuur bevinden de gelatinemoleculen zich in een bepaalde helixstructuur, een soort wenteltrapvorm. Deze structuur bestaat uit drie aminozuurketens en wordt in stand gehouden door intermoleculaire krachten (hoofdzakelijk waterstofbruggen) tussen de aminozuren aan de binnenkant van de helix. Als heet water wordt toegevoegd, worden deze bindingen verbroken. De helixstructuur valt uit elkaar en de verschillende aminozuurketens bevinden zich los van elkaar in oplossing. Als het mengsel weer afkoelt, gaan de aminozuurketens weer interacties met elkaar aan. Omdat de ketens behoorlijk door de oplossing gemengd zijn, kan de drievoudige helixstructuur niet meer perfect gevormd worden. Er vormt zich een groot eiwitnetwerk, waarin holten en kanalen voorkomen.
Toepassing.
Voeding.
De belangrijkste toepassingen in voeding zijn snoepjes, nagerechten (gelatinepudding, gummysnoep) en bakkerijproducten. Gelatine komt voor in de meeste soorten drop. Het E-nummer voor gelatine is E441.
Capsules.
Ook wordt gelatine gebruikt voor de productie van zachte en harde capsules, respectievelijk voor geneesmiddelen en cosmetische producten, zoals badparels.
Fotografische materialen.
Ook wordt gelatine toegepast op fotografische films en fotopapier (zilvergelatinedruk).
Medicinale toepassing.
Sommigen claimen een effect van de stof bij de gewrichtsziekten artrose en reuma, indien dagelijks gebruikt in hoeveelheden van circa 10 gram. Een overzichtsartikel uit 2012 waarin acht studies naar de effecten van collageenproducten op artroseklachten werden geanalyseerd, concludeerde dat er nog onvoldoende bewijs is voor een effect, mede door de slechte tot matige kwaliteit van het uitgevoerde onderzoek.
Gelatine wekt geen allergische respons op. Vermelding in de ALBA lijst is daarom niet nodig. Het hypoallergene karakter maakt het product uitermate geschikt voor medische toepassingen.
In de synchroonzwemsport.
Bij synchroonzwemmen wordt gelatine gebruikt om de haren strak naar achter te houden tijdens het zwemmen. De gelatine wordt sterk geconcentreerd bereid en dan in de haren gebracht. Door het koude water van het zwembad lost de gelatine nauwelijks op en blijven de haren strak naar achteren zitten.
Religieuze en principiële aspecten.
Leden van sommige religieuze groeperingen (moslims, joden) die alleen halal of koosjer mogen eten, alswel hindoes, willen geen gelatine gebruiken die mogelijk van varkens respectievelijk van niet conform hun religieuze voorschriften geslachte runderen afkomstig is; ook veganisten en vegetariërs gebruiken het niet vanwege de dierlijke oorsprong. De vele toepassingen maken het echter lastig dit soort producten te vermijden. In de keuken kan gelatine vaak worden vervangen door agar-agar, dat van zeewier wordt gemaakt.

</doc>
<doc id="9164" url="https://nl.wikipedia.org/wiki?curid=9164" title="Polymeer">
Polymeer

Een polymeer (Grieks: "poly", 'veel' en "meros", 'deel') is een organisch molecuul dat bestaat uit een opeenvolging van identieke - of soortgelijke - delen of "monomeren", die chemisch aan elkaar zijn gekoppeld. Polymeren worden bestudeerd in de polymeerchemie en de polymeerfysica.
Onderverdeling polymeren.
Polymeren kunnen op verschillende wijzen worden ingedeeld:
De meeste natuurlijke, biologische polymeren zijn condensatiepolymeren, maar natuurlijk rubber, gewonnen uit de rubberboom, is een additiepolymeer. 
Synthetische polymeren worden verder onderverdeeld op basis van hun materiaaleigenschappen: respectievelijk thermoplasten, thermoharders en elastomeren.
Vormingsreactie.
Condensatiepolymeren.
Bij condensatie-polymerisatie reageren twee functionele groepen van twee respectievelijke monomeren met elkaar, zodat deze twee moleculen aan elkaar worden gekoppeld tot een dimeer. Tijdens deze koppeling wordt een klein molecuul afgesplitst, vaak water (bijvoorbeeld bij de vorming van biopolymeren in de cellen), maar ook ammoniak, waterstofchloride of methanol komen voor. En als deze reactie steeds opnieuw kan worden herhaald, doordat iedere (identieke) monomeer aan beide kanten een functionele groep heeft, wordt er uiteindelijk een polymeer gevormd. Op deze manier kunnen respectievelijk polyesters gevormd worden door een ketting van esterbindingen (bijvoorbeeld polyethyleentereftalaat (PET)), polyethers door een ketting van etherbindingen, polyamiden door een ketting van amidebindingen, en zo voort. Deze vormingswijze verloopt geleidelijk aan, waardoor de reactiesnelheid van condensatie ten opzichte van additie als traag mag worden beschouwd.
Additiepolymeren.
Naast bovenstaand type polymerisatie is er de polymerisatie door additie aan een dubbele binding: dit wordt gebruikt voor de polymerisatie van alkenen en alkynen, bijvoorbeeld tot polyetheen maar ook rubber. Deze polymerisatiereactie wordt meestal additie genoemd en wordt geïnitialiseerd door een radicaal. Net door deze radicaalvorming kan een keten erg snel gemaakt worden. Nadeel is wel dat als twee radicalen met elkaar binden, het polymeer niet meer kan 'aangroeien'. Additiepolymeren zijn altijd ketenpolymeren.
Verschillende polymeren kunnen gemengd worden in "blends" of chemisch verbonden in copolymeren.
Materiaaleigenschappen synthetische polymeren.
Thermoplasten.
De thermoplasten zijn smeltbare polymeren. Ze kunnen in een vorm gegoten worden. Deze polymeren bestaan meestal uit onvertakte of lichtvertakte ketens bestaande uit een of meer soorten monomeren. Pvc en polystyreen zijn voorbeelden van thermoplasten. Thermoplasten worden vaak in de juiste vorm gebracht door ze te smelten en in een mal te spuiten. De molecuulketens kunnen langs elkaar schuiven als de vanderwaalskracht tussen de moleculen overwonnen wordt.
Thermoplasten kunnen door hun eigenschappen (smeltbaar) goed gerecycleerd worden. Een groot voordeel van thermoplasten is de reversibiliteit van het opwarmen.
Thermoharders.
Thermoharders zijn netwerken (3D) van ketens, minimum 10-50% vernet. De polymeren krijgen hierdoor de vorm van een netwerkpolymeer en zullen vaak ontleden voordat ze smelten. Dit maakt het productieproces voor thermoharders ingewikkelder dan voor thermoplasten. Thermoharders zullen bijvoorbeeld als twee componenten in een mal gebracht moeten worden, waar ze reageren tot het uiteindelijke polymeer. Door de onderlinge verbinding van de ketens vormt het polymeer bijna één groot molecuul. Thermoharders kunnen slechts moeilijk gerecycleerd worden, omdat ze niet opnieuw gesmolten kunnen worden.
Elastomeer.
Een elastomeer bevat crosslinks (beperkt in aantal). Crosslinks in het materiaal zorgen voor een grote elastische vervormbaarheid. Er is wat beweging tussen de moleculen mogelijk, maar als de uitwendige kracht wegvalt, nemen de moleculen hun oorspronkelijke vorm aan. De moleculen zijn elastisch. Een mooi voorbeeld hiervan is gevulkaniseerd rubber. Tussen de polymeren worden zwavelbruggen aangebracht, waardoor het rubber minder tot niet meer vloeibaar wordt. Dit proces heet vulkanisatie. Als het gevulkaniseerde rubber dan een uitwendige kracht ondervindt, zullen de zwavelverbindingen meegeven zolang de kracht aanhoudt. Verdwijnt de kracht, dan zullen de zwavelbruggen weer hun oorspronkelijke positie innemen. Het materiaal is dus elastisch.
Herkomst.
Synthetische polymeren.
Onder meer plastics zijn synthetische polymeren. Voorbeelden van synthetische polymeren:
Algemene klassen van synthetische polymeren met een bepaalde vorm, maar waarvan varianten bestaan door verschillende monomeren te kiezen:
Biopolymeren.
Eiwitten en polysachariden zijn natuurlijke polymeren. Onder de polysachariden vallen, naast zetmeel (het hoofdbestanddeel van granen), ook cellulose en lignine (de twee belangrijkste bestanddelen van hout), en chitine, de grondstof voor het exoskelet van insecten. De belangrijkste biopolymeren op een rij:

</doc>
<doc id="9166" url="https://nl.wikipedia.org/wiki?curid=9166" title="Broeikaseffect">
Broeikaseffect

Het broeikaseffect is het proces waarbij warmtestraling van een planetair oppervlak geabsorbeerd wordt door atmosferische broeikasgassen en vervolgens uitgezonden wordt in alle richtingen. Doordat een deel wordt teruggezonden naar het aardoppervlak, neemt de oppervlaktetemperatuur toe. De atmosfeer is selectief transparant: het laat zichtbaar licht van de zon wel bijna volledig door. Zonder het broeikaseffect, dus zuiver het effect van zonlicht en aardwarmte, zou de oppervlaktetemperatuur op Aarde gemiddeld -18 °C zijn; feitelijk is zij echter +15 °C. Het effect is genoemd naar de broeikas waar een glazen of plastic overkapping de uitstraling van warmte tegenhoudt en zo de temperatuur in de broeikas laat oplopen.
Menselijk handelen, zoals ontbossing en de verbranding van fossiele brandstoffen zorgen ervoor dat op Aarde de concentratie van een aantal broeikasgassen stijgt, waardoor het broeikaseffect wordt versterkt. Dit leidt tot de opwarming van de Aarde.
Werking.
De temperatuur van het aardoppervlak wordt bepaald door een evenwicht van een aantal factoren.
Bijdragen die warmte toevoegen zijn:
Warmte wordt aan het oppervlak onttrokken door:
Door verdamping en convectie wordt warmte op verschillende manieren getransporteerd. Door verdamping koelt het aard- of zeeoppervlak af waarna de warme en vochtige lucht opstijgt en wolken vormt. Bij deze wolkvorming komt de aan het aardoppervlak opgenomen warmte tijdens het condensatieproces weer vrij zodat er per saldo warmte van het aardoppervlak naar hogere luchtlagen getransporteerd is. Dit warmte- en watertransport levert een belangrijke bijdrage aan de temperatuurstijging op hogere breedtegraden.
Andere warmtebronnen, zoals het verbranden van fossiele brandstoffen, zijn - afgezien van de gerelateerde emissies van broeikasgassen - ten opzichte van in- en uitstraling verwaarloosbaar.
De bijdrage van het zonlicht en de afname van de warmte door de uitstraling zijn op een ingewikkelde manier afhankelijk van een aantal omstandigheden:
Er stelt zich een evenwicht in doordat de uitstraling van infrarood toeneemt bij stijgende temperatuur. De inkomende straling van de zon is van een kortere golflengte (veelal zichtbaar licht), dan de uitstraling (veelal infrarode straling). Broeikasgassen absorberen vooral infrarode straling en kaatsen het terug naar het aardoppervlak, maar absorberen minder van de inkomende straling van de zon. Dit verhoogt de evenwichtstemperatuur op de Aarde, en wordt het broeikaseffect genoemd.
Voorbeelden van broeikasgassen zijn waterdamp (veroorzaakt 36-70% van het broeikaseffect, wolken niet meegeteld), kooldioxide (CO2, veroorzaakt 9-26%), methaan (CH4, veroorzaakt 4-9%) en ozon (O3, veroorzaakt 3-7%).
Bij lachgas is de broeikaswerking circa 300 maal groter dan die van koolstofdioxide. In het algemeen is de uitstoot van lachgas relatief beperkt, ook op wereldschaal. Het kan echter tot anderhalve eeuw duren voordat het afgebroken is. Daarom wordt het ook tot de belangrijkste broeikasgassen gerekend, waarbij het tot 7% van het broeikaseffect verklaart.
De hoeveelheid waterdamp in de lucht is sterk afhankelijk van de temperatuur: hoe warmer, hoe meer verdamping er plaatsvindt, hoe meer waterdamp er in de lucht zit. Ook neemt de maximale hoeveelheid waterdamp per liter lucht toe met toenemende temperaturen, volgens de wet van Clausius-Clapeyron. De hoeveelheid andere broeikasgassen bepaalt dus in sterke mate de concentratie waterdamp.
Analogie met echte broeikas.
De vergelijking tussen een broeikas en het aardse broeikaseffect gaat niet goed op. In een broeikas stijgt de temperatuur ten opzichte van de omgeving. De primaire oorzaak hiervan is dat de lucht in de kas niet wordt ververst (in tegenstelling tot buiten de broeikas). Het broeikaseffect verwijst echter naar een stralingsval, waarbij broeikasgassen door het in zonlicht opgewarmde aardoppervlak uitgezonden infrarode straling absorberen en gedeeltelijk weer terug naar beneden reflecteren. Het idee dat een daadwerkelijke broeikas op een vergelijkbare manier als stralingsval werkt doordat gereflecteerd zonlicht in de kas van een langere golflengte is en daardoor wordt tegengehouden door het glas, is onjuist. R.W. Wood toonde reeds in 1909 met een simpel experiment aan dat dit niet opgaat. Hij gebruikte twee verder identieke kassen, een van glas en de ander van steenzout. De laagfrequente straling die in de stralingsval voor warmteopwekking moet zorgen wordt wel door glas maar niet door steenzout gereflecteerd. Als de stralingsval-hypothese juist is zou de glazen kas een aanzienlijk hogere temperatuur moeten krijgen. Beide kassen kregen echter vrijwel dezelfde temperatuur, waarmee werd aangetoond dat het "broeikaseffect" in daadwerkelijke broeikassen nauwelijks een rol speelt. De opwarming is hier vooral een gevolg van de geblokkeerde convectie, die normaal de opwarmende lucht naar boven zou afvoeren. De aardatmosfeer kan haar warmte naar boven toe echter alleen kwijt aan het vacuüm van de ruimte en convectie begrenst zich op aarde tot de troposfeer. Warmtestraling is dus de enige vorm van warmteverlies voor de aarde als geheel, en om die reden is de stralingsval waar de naam "broeikaseffect" naar verwijst hier verhoudingsgewijs een veel grotere factor.
Ontdekking van het broeikaseffect.
Het broeikaseffect is in de loop van de 19e eeuw ontdekt door de gecombineerde observaties van verschillende wetenschappers. In 1827 kwam de Fransman Joseph Fourier met het idee dat de temperatuur alleen verklaard kon worden door onzichtbare warmtestraling. De Amerikaanse natuurkundige Eunice Newton Foote publiceerde in 1856 voor de AAAS haar onderzoek naar de opwarming van lucht door de zon, en hoe die opwarming toenam onder invloed van koolstofdioxide. De Ier John Tyndall maakte in 1861 resultaten bekend van laboratoriummetingen, waaruit bleek dat waterdamp en gassen als kooldioxide warmtestraling opnamen. Hij dacht dat variaties in die gassen klimaatveranderingen konden verklaren.
In 1896 publiceerde de Zweed Svante Arrhenius berekeningen van temperatuurveranderingen op Aarde door variaties in de hoeveelheid kooldioxide. Een verdubbeling leidde volgens hem tot een opwarming van 4 tot 6 graden. In 1906 stelde hij dat echter bij naar 1,6 graden. Arrhenius wordt dan ook beschouwd als de ontdekker van de opwarming van de Aarde.
Het broeikaseffect op andere planeten.
Een planeet die een sterk broeikaseffect heeft, is de planeet Venus. Doordat Venus dichter bij de zon staat dan de aarde, valt op basis van een verhoogde warmte-instraling een hogere oppervlaktetemperatuur dan op Aarde te verwachten. Het verschil is echter veel groter dan op basis van het verschil in afstand verwacht mag worden, en de oppervlaktetemperatuur van Venus (480 °C) is hoger dan die van Mercurius, hoewel Mercurius veel dichter bij de zon staat.
De oorzaak is dat Venus een zeer dichte atmosfeer heeft, die voor het grootste deel uit het broeikasgas CO2 bestaat. Het broeikaseffect is op Venus dan ook zeer sterk. Mercurius daarentegen heeft vrijwel geen atmosfeer, en derhalve ook geen broeikaseffect. De hoeveelheid instraling is op de door de zon beschenen kant weliswaar erg hoog, maar de uitstraling is ook erg hoog. Hierdoor zijn de verschillen tussen dag- en nachttemperatuur zeer groot (in de orde van +250 en -250 graden Celsius).
Op basis van foto's van Mars gemaakt door de Mars Global Surveyor en de NASA Odyssey-missie valt af te leiden, dat de laatste 3 jaar de CO2-ijskap op Mars krimpt. Berekeningen van Fenton, Geissler en Haberle ondersteunen de verklaring dat het smelten van de CO2-ijskap op Mars door een positieve feedback-loop van stofstormen komt.
Huidige versterking van het broeikaseffect.
In de loop van de twintigste eeuw zijn er verscheidene modellen ontworpen die een systematische stijging van de hoeveelheid broeikasgassen in de atmosfeer beschrijven. Dit wordt het "versterkte broeikaseffect" genoemd. Eind jaren vijftig begon men systematisch de koolstofdioxideconcentratie in de atmosfeer te meten. Pionier op dit gebied was Charles David Keeling (1928-2005), die als eerste de concentraties met grote nauwkeurigheid en langdurig registreerde. Dit deed hij zowel op de Mauna Loa-vulkaan op Hawaï, als op het Amerikaanse militaire Zuidpool-station. Na twee jaar meten meldde hij dat de kooldioxideconcentratie in de atmosfeer wereldwijd aan het stijgen was. Metingen uit 2013 laten een gemiddelde concentratie van circa 395 ppm ("parts per million") CO2 zien. Toen Keeling begon te meten was dit 315 ppm en uit luchtbelletjes opgesloten in de ijskap van Antarctica wordt geconcludeerd dat deze concentratie voor aanvang van de Industriële revolutie ongeveer 280 ppm was. Het is waarschijnlijk dat deze stijging is te wijten aan menselijke activiteiten; ruwweg 75% door verbranding van fossiele brandstoffen en 25% door massale ontbossing en daaraan verwante erosie.
De gemeten hoeveelheid CO2 in de atmosfeer is sinds de Industriële revolutie gestegen van ca. 270 naar ca. 395 ppm (januari 2013). Uit ijsboringen is bekend dat de concentratie CO2 in de afgelopen 800.000 jaar niet eerder zo hoog is geweest als nu. De herkomst van deze stoffen is met zekerheid vast te stellen uit metingen van isotopenconcentraties van de koolstof hierin. Koolstof uit fossiele brandstof bevat nauwelijks de isotoop koolstof-14 door de 200 miljoen jaar ondergrondse opslagtijd, gedurende welke koolstof-14 vervallen is tot stabielere isotopen. In de atmosfeer wordt continu koolstof-14 bijgemaakt, onder invloed van kosmische straling. De samenstelling van de toegenomen CO2 in de atmosfeer bevat weinig koolstof-14, wat wijst op herkomst van fossiele brandstof. Ook in de oceanen neemt de concentratie CO2 toe, wat resulteerde in een toename van de zuurgraad (pH) met 0,1 tot dusver. CO2 vormt in water immers koolzuur (H2CO3) en dit is een zuur.
Verband tussen CO2 en temperatuur.
Er is een duidelijk verband tussen de CO2-concentratie en de temperatuur op aarde, maar daaruit is de relatie tussen oorzaak en gevolg niet direct af te leiden. Allerlei wederzijdse positieve en negatieve terugkoppelingsmechanismen zorgen voor deze complexe relatie. Eén ervan is dat de oplosbaarheid van CO2 in water afneemt als de temperatuur stijgt. Wel reageert het CO2-gehalte veel trager op een verandering in de temperatuur dan andersom: als de temperatuur stijgt dan gaat het CO2-gehalte na 800 tot enkele duizenden jaren ook omhoog, maar als het CO2-gehalte stijgt neemt de temperatuur al binnen veertig jaar toe.
Zonder "externe" invloeden zoals het verbranden van fossiele brandstoffen of veranderingen in de aardbaanparameters (die leiden tot ijskapvariaties) zijn de veranderingen van temperatuur en broeikasgasgehaltes door de terugkoppelingsmechanismen aan elkaar gerelateerd. Onduidelijk blijft wat hierbij oorzaak en wat gevolg is. Als de temperatuur verandert door veranderingen in de aardbaanparameters, dan nemen de broeikasgasgehaltes (langzaam) toe en als de broeikasgasgehaltes toenemen, dan neemt de temperatuur (snel) toe. Het is dus alleen zinvol om in termen van oorzaak en gevolg te spreken als er externe invloeden zijn.
Het atmosferische CO2-gehalte is in de afgelopen 100 jaar met circa 100 ppm gestegen. Deze stijging is veel te groot om te kunnen worden verklaard door de temperatuurstijging van 0,7 graad over deze periode. Zij is ook te groot om te kunnen worden verklaard uit temperatuurfluctuaties uit het verleden, die eeuwen later effecten kunnen hebben. Het is dus aannemelijk dat in de afgelopen 100 jaar de temperatuur is gestegen door de toename van het CO2-gehalte en niet andersom.
Ontkenning van het broeikaseffect.
Het broeikaseffect door CO2 wordt door verschillende mensen ook ontkend. Met als invloedrijkste politicus Donald Trump ("It's snowing outside") die het broeikaseffect ook een Chinees complot noemt. Voor veel ontkenners is bijvoorbeeld het feit dat planten middels fotosynthese CO2 opnemen al voldoende om te ontkennen dat (een desondanks stijgend CO2-gehalte) CO2 een klimaatopwarmend effect kan hebben.
Gashydraten.
Een extra motor voor het broeikaseffect bij een opwarmende aarde zou zijn, dat er op dit moment op de bodem van de oceanen en onder de permanent bevroren bodem in Canada en Rusland (dit wordt permafrost genoemd) geologische structuren bevinden die veel methaan (CH4) opgeslagen hebben. De verdamping hiervan wordt tegengehouden door de permafrost. Deze zogenaamde gashydraten zouden vrijkomen als de bodem niet meer permanent bevroren is en zo zou de atmosfeer sterk verrijkt worden met het broeikasgas methaan.

</doc>
<doc id="9170" url="https://nl.wikipedia.org/wiki?curid=9170" title="Metro (vervoermiddel)">
Metro (vervoermiddel)

Een metro (ook wel ondergrondse of stadsspoorweg) is een vorm van openbaar spoorwegvervoer binnen stedelijk gebied die gebruikmaakt van een conflictvrije baan. Dat betekent dat de lijn meestal is aangelegd in een tunnel ("ondergrondse" of "moltrein") of op een viaduct en zodoende alleen ongelijkvloerse kruisingen kent. De metro kenmerkt zich door een hoge rijfrequentie en een grote reizigerscapaciteit en houdt zowel wat betreft snelheid als stationsafstand en gewicht van het rollend materieel het midden tussen trein en tram.
Geschiedenis.
De eerste metro ter wereld reed in Londen; de lijn werd op 10 januari 1863 geopend. Deze eerste metro, in het Verenigd Koninkrijk "Underground" genoemd, werd getrokken door een stoomlocomotief. De overstap naar elektriciteit werd al snel gemaakt omdat de stoom en het roet de stations en de reizigers bevuilden. Op het Europese vasteland reed de eerste metro in 1875 in Istanboel, de hoofdstad van het Ottomaanse Rijk. Daarna volgde in 1896 de metro van Boedapest en eveneens in 1896 de metro van Glasgow. In 1900 ontstond de metro van Parijs.
Etymologie.
De eerste ondergrondse spoorlijn in Londen kreeg de naam "Metropolitan Railway" ("grootstedelijke spoorweg"), naar de maatschappij die de lijn bouwde. De andere lijnen, alle gebouwd door particuliere bedrijven, kregen andere namen. Het hele Londense systeem is in handen van een enkel bedrijf, Transport for London, daarbinnen is "Metropolitan Line" de oudste lijn van het systeem.
De Londense "Metropolitan" volgde het voorbeeld van Parijs, waar de stadsspoorweg "Chemin de Fer Métropolitain" werd genoemd, kortweg "métro". Zo ontwikkelde de term zich van eigennaam tot de benaming van het vervoermiddel; eerst als 'stadsspoorweg' en later als 'ondergrondse in een grote stad'.
De benaming "metro", in tegenstelling tot het Frans meestal zonder accent op de "e" en met de klemtoon op de eerste lettergreep, is internationaal bekend, maar er zijn andere benamingen, per taal en soms per stad verschillend. Zo spreekt men in New York over de "subway" (maar in de Amerikaanse hoofdstad Washington weer van "metro"), in de Duitstalige landen van "U-Bahn" ("Unabhängige Bahn") en in Japan "chikatetsu" (地下鉄, letterlijk vertaald "metaal onder de grond"). In Nederland werd aanvankelijk van "stadsspoorweg" gesproken, maar dat begrip wordt vaak alleen nog in wetteksten gebruikt. Het Afrikaans heeft een eigen benaming voor metro ontwikkeld: "moltrein", hoewel Zuid-Afrika en Namibië zelf geen ondergrondse hebben.
Hoewel het woord "metro" zijn oorsprong in Londen vindt, zullen de Londenaren dat woord zelf nooit gebruiken, afgezien van "Metropolitan Line" voor een van de spoorlijnen van het netwerk.
De officiële Londense benaming van het hele netwerk is "Underground" en in de volksmond zegt men "the Tube". (Enigszins technisch onderlegde Britten gebruiken het woord "tube" liever alleen voor de dieperliggende lijnen met een geboorde tunnel met ronde doorsnede. De Metropolitan Line en de District Line hebben ondiep liggende, gegraven rechthoekige tunnels en mogen eigenlijk geen "tubes" heten.)
Kenmerken.
De belangrijkste kenmerken van metro-systemen zijn:
Wielen.
Technisch zijn er twee soorten metro's: metro's op spoorrails en metro's op luchtbanden. De metro op gewone rails is de bekendste en oudste vorm. De bandenmetro's zijn echter in opkomst, vooral in steden in Frankrijk zoals Parijs, Rijsel, Lyon en Marseille, maar ook steden op het Amerikaanse continent.
Voeding.
De eerste Londense metro reed met een stoomlocomotief. De speciale stoomlocomotieven waren wel voorzien van koud water waarmee de stoom gecondenseerd kon worden. Daarnaast waren er vrij veel plaatsen in open lucht waar volop gestookt kon worden. Tegenwoordig rijden alle metro's op elektriciteit, veelal 750V gelijkspanning. In Italië, Spanje en Azië worden metro's veelal gevoed door een bovenleiding. Om bouwkosten bij tunnelbouw te besparen wordt meestal in plaats van bovenleiding gebruikgemaakt van een derde rail. Meestal wordt het systeem toegepast waar een sleepstuk aan de onderkant langs gaat. Bij oudere systemen wordt de stroom ook weleens afgenomen aan de zijkant of bovenkant van de derde rail. Bij de Londense metro is er ook een speciale vierde rail voor de retourstroom die normaliter door de rails gaat.
De metro van Glasgow was oorspronkelijk getrokken door een kabel.
Gehandicapten.
Een metro heeft bijna altijd een vrijwel gelijkvloerse instap. Of een metro te gebruiken is door rolstoelgebruikers, hangt dan ook vooral af van de vraag of het perron met een lift bereikbaar is. Volgens de moderne inzichten moet het perron altijd met een rolstoel bereikbaar zijn, maar dat is lang niet overal het geval. Op sommige -meestal zeer diep gelegen- stations is het gebruikelijk dat alle reizigers de lift gebruiken, maar vaak moeten de reizigers daarna en daarvoor nog een paar trappen op of af.
Dienstregeling.
Een metro voert in veel steden een zeer frequente dienst uit, bijvoorbeeld een trein per 5 minuten, maar elke 80 seconden komt ook voor.
Een dienstregeling is er wel, maar wordt door de meeste reizigers niet gebruikt. Zij gaan op een willekeurig moment naar het station, want er komt doorgaans een metro binnen enkele minuten. 
Over het algemeen wordt de dienstregeling buiten de spits meer geraadpleegd, daar de treinen dan minder frequent gaan.
Speciale metro's.
Monorail.
Hoewel de eerste monorails al midden 19e eeuw gebouwd werden, liet de toepassing voor stedelijk openbaar vervoer tot de jaren 1960 wachten, met name Japan was een van de pionierende landen. De Wuppertaler Schwebebahn, een monorail in Wuppertal vormt hierop een zeer vroege uitzondering. Deze staat niet op de rail maar hangt eraan, de baan slingert boven de weg of de rivier de Wupper. Hierdoor kent de Schwebebahn geen gelijkvloerse kruisingen en mag het systeem een metro genoemd worden. In de 21e eeuw zijn er onder meer monorail-metrolijnen aangelegd in diverse steden in China, maar ook in Bangkok en São Paulo.
Lichte metro.
Een lichte metro is een OV-systeem dat net als een metro via rails personen kan vervoeren. Door verschillende organisaties worden ze niet tot de metro gerekend omdat ze een kleinere (dus lichtere) capaciteit hebben. Een lichte metro heeft (gelijk aan lightrail) kleinere voertuigen, maar kruist (gelijk aan een metro) geen ander verkeer. Bekende voorbeelden zijn onder meer de VAL-metro in de regio Rijsel/Lille en de DLR in Londen. Ook de Dorfbahn Serfaus, hoewel dat eigenlijk een minimetro is, is in Europa uniek doordat de treinen zweven op luchtkussens.
Metrosystemen.
Benelux.
In de Benelux zijn er drie steden met een metronetwerk:
De metro heeft relatief laat zijn intrede in de Lage Landen gedaan. Dat kwam vooral door de geringere omvang van de steden, het bestaan van een uitgebreid tramnetwerk en de vrij goede bereikbaarheid, waardoor er lange tijd geen noodzaak was voor een duur en ingrijpend vervoermiddel als de metro. Pas door de snelle groei van de steden in de twintigste eeuw en de spectaculaire opkomst van de auto vanaf de jaren 50, waardoor de bereikbaarheid snel verslechterde, ontstond de behoefte aan een snel en betrouwbaar stadsvervoermiddel voor de wat grotere afstanden: de metro.
Semimetro of lightrail.
Desondanks bleef het aanleggen van een metronetwerk op veel plaatsen een te kostbare aangelegenheid. Daarom werden in een aantal steden ongelijkvloerse trambanen aangelegd, in België meestal premetro genoemd. Deze zijn te vinden in:
Verdere plannen voor andere steden werden niet ontwikkeld vanwege de enorme kosten en overlast voor omwonenden die de bouw met zich meebrengen. De term semimetro werd door de gemeente Den Haag al in 1975 verboden en dus door ambtenaren niet meer gebruikt.
Sneltram.
In Utrecht werd in plaats van een spoorlijn gekozen voor een sneltram: de Utrechtse sneltram. Het 9,8 km lange deel van lijn 51 door Amstelveen was tot 2019 een typisch voorbeeld van een sneltramtraject. Ook delen van het Rotterdamse metronetwerk (8,4 kilometer) zijn uitgevoerd als sneltram.
Hybride.
Het RandstadRail-netwerk tussen Den Haag, Rotterdam en Zoetermeer is deels ook te beschouwen als een sneltram of interurban, voor de delen met spoorwegovergangen. Daarnaast is het deel vanaf de tramtunnel in Den Haag naar Zoetermeer vergelijkbaar met een metrotraject, omdat de sporen zijn gescheiden van al het overige verkeer dankzij tunnels en viaducten. Wettelijk gezien vallen de trajecten vanaf Station Laan van Nieuw Oost Indië in Den Haag naar Zoetermeer en Rotterdam en ook de 'Krakeling' in Zoetermeer onder lokaal spoor. RandstadRail sluit in Den Haag via de Netkous aan op het Haagse tramnetwerk en in Rotterdam via het Statenwegtracé op de Rotterdamse metro.
Veiligheid.
Nederlandse regelgeving.
In Nederland diende de uitvoerder van een metrodienst zich te houden aan het Metroreglement uit 1981. Dit is gebaseerd op de bepalingen over stadsspoorwegen in de Locaalspoor- en Tramwegwet uit 1900. Deze is per 1 december 2015 afgeschaft.
Spoorongevallen.
In vergelijking met andere – bovengrondse – vervoerswijzen heeft metrovervoer een goede reputatie op het gebied van spoorongelukken. Het metrovervoer is onderworpen aan strikte veiligheidsvoorschriften, met opgelegde procedures en onderhoud om risico's te minimaliseren. Frontale botsingen zijn zeldzaam als gevolg van het gebruik van gescheiden spoorbanen, en de – relatief – lage snelheden verminderen het optreden en de ernst van kop-staartaanrijdingen en ontsporing. Brand is ondergronds een ernstiger gevaar, zoals bleek bij de brand in station King's Cross in Londen in november 1987, toen 31 mensen omkwamen. Metronetten worden daarom over het algemeen zo gebouwd dat op meerdere plaatsen evacuaties mogelijk zijn.
Valpartijen.
Hoge perrons (vaak 1 meter of meer) vormen een veiligheidsrisico, ook al omdat mensen die op de sporen terechtkomen, moeite hebben om op het perron te klimmen. Ook is er een risico op zelfdoding door treinsuïcide. Op sommige metrolijnen worden daarom perrondeuren aangebracht om dit gevaar te elimineren.
Criminaliteit.
Metrostations zijn openbare ruimten waar veel mensen samenkomen, waardoor ze te maken kunnen krijgen met veiligheidsproblemen. Kleine criminaliteit zoals zakkenrollerij en bagagediefstal, maar ook misdrijven met geweld en aanrandingen komen voor, zowel in drukke treinstellen als in de stations en gangen.
Beveiligingsmaatregelen omvatten cameratoezicht, bewakers en treinbegeleiders, meestal ook met de bedoeling zwartrijders te weren of te betrappen. Aanvullend worden tourniquets of poortjes gebruikt om de toegang te controleren, en eventueel detectiepoorten om wapens op te sporen. In de Metro van Peking is de veiligheidscontrole te vergelijken met die van de luchthavens. 
De ernstigste gevallen betreffen terreuraanslagen met soms vele slachtoffers. Bekende drama’s waren onder meer: 
Overstromingen.
Een risico is dat van overstroming, zoals meermaals bleek tijdens de natte zomer van 2021: op 20 juli verdronken daarbij In de metro van Zhengzhou (China) 14 reizigers; 
op 25 juli liepen tunnels onder in de Metro van Londen, en op 1 september in de Metro van New York, Wetenschappers zien een verband tussen extreme regenval en klimaatverandering, en waarschuwen voor de kwetsbaarheid van ondergrondse lijnen. 

</doc>
<doc id="9171" url="https://nl.wikipedia.org/wiki?curid=9171" title="Plimsoll">
Plimsoll

Een plimsoll (⦵ of o) is een grafisch teken dat in de thermodynamica als superscript gebruikt wordt om aan te duiden dat bij een bepaalde grootheid is uitgegaan van een bepaald stelsel van standaardomstandigheden.
De plimsoll is afgeleid van de tekens die door de wetgeving van het Britse parlementslid Samuel Plimsoll (1824-1889) in 1875 verplicht werden aangebracht op de scheepswand van alle schepen, het zogenaamde plimsollmerk. Aan de hand van dit merkteken kon men bepalen hoe diep een schip in het water lag en of het al dan niet te zwaar bevracht was. Hiermee wilde men een einde maken aan verzekeringsfraude waarbij te zwaar beladen schepen uitvoeren in de hoop dat zij zouden zinken, hetgeen tot een verzekeringsclaim zou leiden.
De plimsoll wordt in toenemende mate door een nul superschrift vervangen in thermodynamische tekstboeken. Dit wordt soms als misleidend ervaren omdat een nul suggereert dat er een absoluut nulpunt als afteltoestand gebruikt wordt. In de thermodynamica wordt echter juist gewerkt met willekeurig gekozen eindige (niet-nul) afteltoestanden zoals 1 atmosfeer (niet 0 atmosfeer) druk of 1 mol per kilogram oplosmiddel. 

</doc>
<doc id="9172" url="https://nl.wikipedia.org/wiki?curid=9172" title="Quantummechanica">
Quantummechanica



</doc>
<doc id="9173" url="https://nl.wikipedia.org/wiki?curid=9173" title="1219">
1219

Het jaar 1219 is het 19e jaar in de 13e eeuw volgens de christelijke jaartelling.

</doc>
<doc id="9174" url="https://nl.wikipedia.org/wiki?curid=9174" title="Kwantumgetal">
Kwantumgetal

Kwantumgetallen worden in de kwantummechanica gebruikt voor het beschrijven van kwantumtoestanden. Een stel kwantumgetallen karakteriseert een eigentoestand van een kwantummechanisch systeem volledig. Zij kunnen, in tegenstelling tot de beschrijvende grootheden in de klassieke mechanica, alleen discrete waarden aannemen. Er zijn verschillende kwantumgetallen voor verschillende eigenschappen, en ook voor verschillende deeltjes.
Kwantumgetallen zijn vanwege hun discrete aard contra-intuïtief in vergelijking met de klassieke continue wereld. Het is echter een wezenlijk kenmerk van de kwantummechanica dat bepaalde grootheden alleen maar exacte, discrete waarden kunnen hebben.
Behalve in de atoom- en molecuulfysica zijn kwantumgetallen ook van essentieel belang in de deeltjesfysica. Daar dienen zij om atoomkernen en subatomaire deeltjes en hun toestandsovergangen te beschrijven.
Gebonden elektronen.
Een gebonden elektron is een elektron dat zich niet vrij door de ruimte kan bewegen. Een elektron dat deel uitmaakt van een atoom is daar een voorbeeld van. De eigentoestanden van een gebonden elektron en zijn golffuncties worden beschreven door vier kwantumgetallen:
Hoofdkwantumgetal.
Het "hoofdkwantumgetal" beschrijft in het schillenmodel de schil waarin het elektron zich met een waarschijnlijkheid van 90% bevindt. Het beschrijft het basale energieniveau en kan willekeurige natuurlijke getalwaarden groter dan nul aannemen:
Dit komt overeen met steeds hogere aangeslagen toestanden. Bij zeer grote spreekt men van Rydberg-atomen.
Het energieniveau voor het waterstofatoom volgt uit het hoofdkwantumgetal:
waarin formula_4 eV (Rydberg-Energie).
Nevenkwantumgetal.
Het "nevenkwantumgetal" , ook wel "impulsmomentkwantumgetal" genaamd, bepaalt de vorm van het orbitaal van een atoom. Het kan de waarde 0 en willekeurige natuurlijke getallen aannemen, maar moet in ieder geval kleiner zijn dan :
De nevenkwantumgetallen worden ook vaak met de letters "s", "p", "d", "f", "g", "h", "i", "k", ... aangeduid.
De naam 'impulsmomentkwantumgetal' is historisch bepaald en is gebaseerd op de voorstelling dat dit kwantumgetal het impulsmoment van het om de atoomkern draaiende elektron beschrijft (zie atoommodel van Sommerfeld). Tegelijkertijd is formula_6 de eigenwaarde van de impulsmomentoperator .
Magnetisch kwantumgetal van het impulsmoment.
Het "magnetisch kwantumgetal" van het impulsmoment wordt met aangeduid en beschrijft de ruimtelijke oriëntatie van het baanimpulsmoment van het elektron. Het mag in waarde niet groter zijn dan het nevenkwantumgetal , maar het mag wel negatieve waarden aannemen:
Het wordt "magnetisch" kwantumgetal genoemd omdat de extra potentiële energie in een magneetveld in de z-richting (normaal zeemaneffect) ervan afhangt (bij geen z-component, dat wil zeggen geen extra potentiële energie; bij alleen een z-component, dat wil zeggen maximale extra energie).
Spinkwantumgetal.
Het "spinkwantumgetal" van het elektron beschrijft de oriëntatie van de spin van het elektron. Het is halftallig:
Voor de projectie van de spin in de z-richting zijn er maar twee mogelijkheden:
Verdere kwantumgetallen.
Kwantumgetal van het totale impulsmoment.
Het "kwantumgetal van het totale impulsmoment" beschrijft het totale impulsmoment van een elektron, waarbij de spin gekoppeld is aan het impulsmoment en de beide impulsmomenten niet meer kunnen worden onderscheiden.
Voor het kwantumgetal geldt bijvoorbeeld bij LS-koppeling:
Kernspinkwantumgetal.
Het "kernspinkwantumgetal" beschrijft het impulsmoment van een atoomkern. Het is samengesteld uit de spins van de afzonderlijke neutronen en protonen en kan daardoor alleen positieve heel- of halftallige waarden aannemen. Zie ook Spin (kwantummechanica).
Meer-elektronensystemen.
In tegenstelling tot waterstof bestaan de schillen van andere atomen uit meerdere elektronen die elkaar beïnvloeden. Desondanks kan men hun toestand vaak bij benadering door bovengenoemde kwantumgetallen beschrijven. Om dergelijke systemen echter van een-elektronsystemen te onderscheiden, worden de kwantumgetallen in dat geval met hoofdletters geschreven. Zo is dan bijvoorbeeld het totale impulsmoment van alle elektronen.
Men moet zich echter realiseren dat elektronen fermionen zijn en dus onderhavig zijn aan het Pauli-principe: er mogen geen twee elektronen alle kwantumgetallen gelijk hebben.

</doc>
<doc id="9175" url="https://nl.wikipedia.org/wiki?curid=9175" title="Nevenkwantumgetal">
Nevenkwantumgetal



</doc>
<doc id="9176" url="https://nl.wikipedia.org/wiki?curid=9176" title="Hoofdquantumgetal">
Hoofdquantumgetal



</doc>
<doc id="9177" url="https://nl.wikipedia.org/wiki?curid=9177" title="Nevenquantumgetal">
Nevenquantumgetal



</doc>
<doc id="9178" url="https://nl.wikipedia.org/wiki?curid=9178" title="Straling">
Straling

Straling kan elektromagnetische straling en deeltjesstraling zijn. Bij de laatste gaat het om deeltjes met een hoge snelheid die hoogstens de grootte van een atoomkern hebben. Vaak betreft dit een continue stroom van deeltjes, maar het kan ook gaan om zeldzame individuele deeltjes, zoals in het geval van kosmische straling, met een zeer hoge energie.
Volgens hedendaagse kwantummechanische opvattingen is er overigens geen fundamenteel verschil tussen straling via golven en als deeltjes. Straling is energieoverdracht zonder dat er sprake is van direct contact.
Indeling.
Elektromagnetische straling wordt in volgorde van oplopende frequentie (aflopende golflengte) als volgt onderverdeeld (zie ook Elektromagnetisch spectrum):
Deeltjesstraling of corpusculaire straling betreft vooral, in volgorde van oplopende massa van de deeltjes:
Energie per foton of deeltje.
Straling wordt vaak onderverdeeld naar de energie per foton of deeltje in:
Dit onderscheid is van belang voor het gevaar van de straling. Ionisatie is een proces waarbij elektronen uit atomen of moleculen verwijderd raken, waardoor elektrisch geladen deeltjes (ionen) achterblijven. Hierdoor treden chemische veranderingen op in de bestraalde moleculen, wat dergelijke straling vaak gevaarlijker maakt voor organismen.
Een groot aantal fotonen of deeltjes met weinig energie per stuk is dus niet gelijkwaardig aan een klein aantal met een hoge energie per stuk.
Intensiteit.
Naast de energie per foton of deeltje is uiteraard ook het aantal van belang (bijvoorbeeld het aantal dat in een bepaald tijdinterval door een bepaald oppervlak gaat). Men kan dit ook per tijdseenheid bekijken; bij radioactief verval is dit het aantal becquerel (Bq, aantal atomen dat per seconde vervalt), als er twee deeltjes per atoom vrijkomen, wordt dit ook wel 'yield' genoemd.
Het product van de energie per foton of deeltje en het aantal is de totale energie (flux). Dit kan ook bekeken worden per tijdseenheid (vermogen) en/of oppervlakte-eenheid (fluxdichtheid). Zo is bijvoorbeeld het vermogen van de zonnestraling bij de Aarde (boven de atmosfeer, op een loodrecht oppervlak) gemiddeld 1367 W/m² (zonneconstante). Dit kan ook gedeeld worden door de ruimtehoek waaronder de waarnemer de bron ziet (in dit geval 60 µst), dan krijgen we 23 MW/(st m2); ditzelfde getal geldt voor soortgelijke sterren op een andere afstand (voor zover straling onderweg niet wordt geabsorbeerd, zie ook paradox van Olbers). Zie ook intensiteit (natuurkunde).
Afhankelijk van de wijze van ontstaan van het foton of de wijze waarop een deeltje zijn snelheid heeft gekregen kunnen de waarden van de energie per foton of deeltje discreet zijn (spectraallijnen) of een continuüm (continu spectrum) vormen. Bij fotonen kan men dan, bijvoorbeeld bij warmtestraling, de totale energie enz. (als boven) per eenheid van golflengte of frequentie bekijken. Als men bekijkt bij welke golflengte of frequentie deze maximaal is moet men wel bedenken dat gemeten per eenheid golflengte de piek ligt bij een golflengte die niet helemaal overeenkomt met de frequentie waar de piek ligt als men meet per eenheid frequentie, omdat het aantal eenheden frequentie per eenheid golflengte kleiner is bij een grote golflengte. Voorbeeld: bij een golflengte van 1 km (dus een frequentie van 300 kHz) is de verhouding 300 Hz/m, en bij een golflengte van 2 km (dus een frequentie van 150 kHz) is de verhouding 75 Hz/m; zie ook kosmische achtergrondstraling. Bij deeltjes kan men de totale energie, het vermogen enz. bekijken per eenheid van energie per deeltje of eenheid van snelheid. Ook hier komen de pieken niet helemaal overeen.
Stralingsbronnen.
Ieder object zendt als gevolg van zijn temperatuur warmtestraling uit, dit is elektromagnetische straling. Hoe hoger de temperatuur hoe groter de intensiteit en volgens de verschuivingswet van Wien hoe hoger de frequentie van de straling. Het is vaak infrarode straling, maar bij hoge temperatuur ook zichtbaar licht. Voorbeelden van zulke temperatuurstralers zijn een gloeilamp, vuur en de zon. Bij nog hogere temperatuur is het ultraviolet licht enzovoort.
Bij een emissie wordt een foton uitgezonden. Dit gebeurt bijvoorbeeld bij een gasontlading als er een elektrische stroom door een gas loopt. Een led is een halfgeleidercomponent die licht uitzendt als er een elektrische stroom in de doorlaatrichting doorheen wordt gestuurd. Het is een voorbeeld van solid-state lighting.
Elektronenbuizen, bijvoorbeeld een kathodestraalbuis en een röntgenbuis, produceren diverse soorten straling.
Een zendantenne produceert radiogolven, maar ook straling met meer energie. In haar eenvoudigste vorm bestaat een antenne uit een geleidende dunne draad.
Fluorescentie zet ultraviolette straling om in zichtbaar licht.
Verder zijn er nog laserstraling en synchrotronstraling.
Radioactiviteit van een materiaal houdt in dat er spontaan radioactief verval in optreedt, waarbij ioniserende straling wordt uitgezonden. Dat kunnen alfa-, bèta- en gammastraling zijn, ook tegelijk. Radioactief materiaal komt van nature op aarde voor, ook in het menselijk lichaam. Het kan verder met menselijk handelen doelbewust worden ingezet of daarvan een ongewenst nevenproduct zijn.
Beheerste kernsplijting kan in een kernreactor tot stand worden gebracht. Daarbij wordt ook ioniserende straling uitgezonden. Wanneer een kernwapen ontploft, komt daar zeer veel straling bij vrij.
De aarde en al het leven op aarde staan steeds bloot aan straling uit de ruimte, als aan een gelijkmatige motregen. Geladen deeltjes van de zon en andere sterren vertonen interactie met de atmosfeer en het magnetisch veld van de aarde en veroorzaken zo een stortregen van straling, voornamelijk beta- en gammastraling. De sterkte van deze kosmische straling verschilt op verschillende plaatsen op aarde, door het hoogteverschil en de invloed van het aardmagnetisch veld.
Doordringingsvermogen.
Het doordringingsvermogen van elektromagnetische straling is gevarieerd. Zo laten bijvoorbeeld helder glas en water licht door, bij gekleurd glas en een gekleurde vloeistof is dit binnen het lichtspectrum per frequentie verschillend. De aardatmosfeer laat delen van het elektromagnetisch spectrum niet door, bijvoorbeeld ultraviolet licht, röntgenstraling en delen van het infraroodspectrum, maar laat zichtbaar licht wel goed door. Voor verschillend materiaal waar zichtbaar licht doorheen gaat, spreekt men over transparantie, voor golven door een medium in het algemeen, behalve licht ook geluidsgolven en elektromagnetische golven over transmissie.
De doorgelaten energie neemt per frequentie exponentieel af met de afstand. Voor frequenties tot die van microgolven geldt dat hoe hoger de frequentie en hoe meer het materiaal elektrisch geleidend is, hoe minder het doordringingsvermogen is doordat de energie verloren gaat aan elektrische stroom.
De wet van Lambert-Beer legt een verband tussen de absorptie van licht en de eigenschappen van het materiaal waar het licht doorheen gaat. De extinctiecoëfficiënt geeft aan in welke mate monochromatisch licht door een materiaal wordt geabsorbeerd.
Ook het doordringingsvermogen van straling die uit deeltjes bestaat, varieert. Alfastralen komen al niet door een vel papier heen. Bètastralen worden echter pas tegengehouden door een dunne laag metaal, zoals aluminium. In vergelijking hiermee hebben gammastralen (die elektromagnetisch zijn) een groter doordringend vermogen. Voor het tegenhouden van 95% van de gammastraling van een kobalt-60-bron is bijvoorbeeld 6 cm lood, 10 cm ijzer of 33 cm beton nodig.
De meeste schade veroorzaakt straling als de stoffen waardoor ze worden geproduceerd in het menselijk lichaam worden geabsorbeerd, via voedsel of door inademing.
Toepassingen.
Een toepassing daterend van ver vóór het ontdekken van de natuurkundige achtergrond (en ook toegepast door dieren) is uiteraard het gezichtsvermogen dat gebruikmaakt van licht. Ook elektromagnetische straling van lagere frequenties wordt veel gebruikt voor draadloze communicatie / gegevensoverdracht.
Een straalkachel en een magnetron produceren warmte.
Röntgenstraling en ioniserende straling van radioactieve bronnen hebben medische toepassingen.
Neutronenstraling wordt gebruikt in een kernreactor en kernexplosie om het proces op gang te houden, respectievelijk in zeer korte tijd steeds heviger te laten verlopen.
Zie ook toepassingen van elektromagnetische straling en spectroscopie.
Gevaren.
Zoals gezegd kan vooral ioniserende straling gevaarlijk zijn, bijvoorbeeld veroorzaakt door radioactiviteit.
Daarnaast kan ook andere straling gevaarlijk zijn. Veel licht is slecht voor het netvlies. Ultraviolet licht kan slecht zijn voor de huid. Veel straling kan te veel warmte veroorzaken, met verbranding van de huid, brand of andere beschadiging tot gevolg. Straling kan elektronica verstoren of beschadigen, en nuttige straling (bijvoorbeeld voor communicatie) verstoren.
Gevaarlijke straling kan een doelstelling zijn van een kernwapen, en is anders (mogelijk in mindere mate) een nevenproduct. Het is een doelstelling van een vuile bom. Het gaat om zeer uiteenlopende straling: zeer kort durende tijdens de explosie, en zeer langdurige door fall-out.
Bij eenmalig ontstane radioactiviteit (zoals bij een ongeluk of het gebruiken van een kernwapen) of de ontmanteling van een kerncentrale (voor zover radioactief materiaal niet wordt afgevoerd) bepalen de halveringstijden van de radioactieve isotopen, die zeer uiteen kunnen lopen, hoe snel het gevaar minder wordt. Gedurende een bepaalde tijd is een bepaald isotoop het gevaarlijkst, waarna vervolgens een ander isotoop (vaak van een ander element) met een langere halveringstijd het gevaarlijkst is, enzovoort. Verder hangt het gevaar af van het soort straling en daarmee het doordringingsvermogen (zie boven) in samenhang met de beschermingsmaatregelen.
Hoewel de relatie tussen de blootstelling aan magnetische velden van bovengrondse hoogspanningsleidingen en het optreden van leukemie en hersentumoren bij kinderen wetenschappelijk niet is vastgesteld, beveelt de gezondheidsraad een "voorzorgsbeleid rondom hoogspanningslijnen" aan. De Wereldgezondheidsorganisatie (WHO) concludeert dat er geen ongunstige gezondheidseffecten zijn vastgesteld door straling uitgezonden door mobiele telefoons. IARC concludeert dat er mogelijk een risico bestaat en dat het verband tussen het gebruik van de mobiele telefonie en risico op kanker in de gaten moet worden gehouden.

</doc>
<doc id="9179" url="https://nl.wikipedia.org/wiki?curid=9179" title="Subschil">
Subschil

Een elektronensubschil of onderschil is de benaming voor een aspect van de elektronenconfiguratie van een atoom zoals dat door het nevenkwantumgetal bepaald wordt.
De verdeling van de elektronen rond een atoom wordt bepaald door vier kwantumgetallen:

</doc>
<doc id="9180" url="https://nl.wikipedia.org/wiki?curid=9180" title="Deltastraling">
Deltastraling

Deltastraling (δ-straling) is een secundaire elektronenstraling, die ontstaat door de inwerking van primaire bètastraling op omliggende atomen.
De deltastraling is een deeltjesstraling, evenals de alfastraling (α-straling), de bètastraling (β-straling) en de neutronenstraling.

</doc>
<doc id="9181" url="https://nl.wikipedia.org/wiki?curid=9181" title="Quantumgetal">
Quantumgetal



</doc>
<doc id="9183" url="https://nl.wikipedia.org/wiki?curid=9183" title="Vacuum">
Vacuum



</doc>
<doc id="9184" url="https://nl.wikipedia.org/wiki?curid=9184" title="Tom Stoppard">
Tom Stoppard

Tom Stoppard, geboren als Tomáš Straussler (Zlín, 3 juli 1937), is een Brits toneelschrijver.
Biografie.
Stoppard werd in Tsjecho-Slowakije (nu Tsjechië) geboren. Het gezin Sträussler vluchtte, zoals andere Joden, op 15 maart 1939 naar Singapore, dezelfde dag dat de nazi's Tsjecho-Slowakije bezetten. In 1941 werd Stoppard met zijn familie naar Darjeeling in India geëvacueerd om de Japanse invasie te ontvluchten. Zijn vader Eugene Sträussler bleef als vrijwillig militair in Singapore achter en stierf in een Japans krijgsgevangenkamp. In India ontving Stoppard Brits onderwijs en de bijbehorende opvoeding.
Na de oorlog, in 1945, hertrouwde zijn moeder Martha met de Britse legermajoor Kenneth Stoppard, daarmee Tom zijn Engelse achternaam gevend. In 1946 verhuisde de Stoppards naar Engeland, waar Tom de lagere school afmaakte. Op 17-jarige leeftijd verliet hij de middelbare school om als journalist bij de "Western Daily Press" in Bristol te gaan werken. In 1958 maakte Stoppard de overstap naar de "Bristol Evening World", waar hij onder andere als columnist en theaterrecensent werkte. Het laatste bracht hem in contact met de theaterwereld, waar hij bevriend raakte met de nog jonge regisseur John Boorman en dito acteur Peter O'Toole.
In 1960 schreef hij zijn eerste toneelstuk, "A Walk on the Water", dat in Hamburg werd opgevoerd en in 1963 door de British Independent Television werd uitgezonden. Van september 1962 tot april 1963 werkte Stoppard als toneelrecensent voor "Scene", schrijvend onder zowel zijn eigen naam als onder het pseudoniem William Boot (ontleend aan de gelijknamige verslaggever uit Evelyn Waughs roman "Scoop"). In de volgende jaren schreef Stoppard meerdere stukken voor theater, radio en televisie.
Stoppard is twee keer getrouwd geweest: met Josie Ingle (1965-1972), een verpleegster, en met actrice Miriam Stern (1972-1992), die hij in 1992 verliet om met actrice Felicity Kendal samen te kunnen zijn. Uit het eerste huwelijk heeft hij twee zonen, Oliver Stoppard en Barnaby Stoppard. Uit het tweede huwelijk kwamen ook twee zonen voort: de acteur Edmund Stoppard en Will Stoppard, de echtgenoot van violiste Linzi Stoppard.
Hij werd in 1997 geridderd.
Werk.
Stoppards beroemdste toneelstuk is "Rosencrantz and Guildenstern Are Dead", een komedie die twee kleine personages uit "Hamlet" van Shakespeare neemt en ze in de hoofdrol plaatst. Ze behouden echter dezelfde kleine rol in de wereld als in het originele stuk. Omgekeerd krijgt Hamlet een kleine rol toegewezen. In plaats van de katalysator te zijn voor de gebeurtenissen in het stuk brengen zij de tijd door met kleine woordspelletjes en overdenkingen van het wat, hoe, waar en waarom van hun situatie. Het lijkt in veel opzichten op Samuel Becketts absurdistische "Waiting for Godot", in het bijzonder door de doelloosheid van de hoofdfiguren en hun onbegrip voor de situatie waarin ze verkeren.
Andere stukken van Stoppard die bekend werden, zijn "Travesties", een parodie op "The Importance of Being Earnest" van Oscar Wilde, en "The Real Thing". Deze twee stukken en "Rosencrantz and Guildenstern Are dead" leverden hem een Tony op voor beste toneelstuk.
Hij won een Oscar in 1999 voor het co-schrijverschap van het script voor de film "Shakespeare in Love".
Naast stukken voor het theater schreef hij ook stukken voor radio en televisie.

</doc>
<doc id="9186" url="https://nl.wikipedia.org/wiki?curid=9186" title="Algen">
Algen

Algen of wieren (oude wetenschappelijke naam: "Algae") is een informele verzamelnaam voor een grote, zeer diverse groep organismen, die evolutionair gezien deels niet onderling verwant zijn. De studie van algen wordt "algologie" of "fycologie" genoemd.
Overeenkomstige eigenschappen.
De verschillende algensoorten vertonen onderling een grote morfologische verscheidenheid. Ze variëren in grootte van eencellige microalgen zoals "Chlorella" en de diatomeeën, tot reusachtige meercellige soorten als de reuzenkelp, een zeewier dat tientallen meters lang kan worden. De grootste en meest complexe meercellige algensoorten vinden we niet alleen onder de zeewieren (in oceanen) maar ook in zoete wateren (de charofyten).
Algen kenmerken zich door hun meestal relatief eenvoudige bouw: ze hebben geen structuren die de echte planten typeren (wortels, stengels en bladeren), maar meercellige algen hebben vaak wel een bouw die daar op lijkt. Het thallus van bijvoorbeeld bruinwieren bestaat uit op bladen en wortels gelijkende structuren.
De meeste algen hebben gemeenschappelijk dat ze, net als landplanten, fotoautotroof zijn: ze hebben chloroplasten, fotosynthetische structuren die zuurstofgas produceren als bijproduct van de fotosynthese. Dit doen ze door middel van chlorofyl (bladgroen) dat zich in deze chloroplasten bevindt. Verschillende groepen algen hebben naast of in de plaats van chlorofyl ook andere pigmenten. Bij algen komen verschillende types chlorofyl voor die een iets andere chemische samenstelling hebben: chlorofyl "a", chlorofyl "b" en chlorofyl "c".
Een voorgestelde definitie stelt dat algen "het groene pigment chlorofyl bevatten voor fotosynthese, en geen steriele (niet aan de voortplanting deelnemende) laag cellen hebben die om hun gameten is gelegen". Deze definitie is niet sluitend, omdat deze de kranswieren uitsluit.
De meeste algen leven in waterige milieus, maar ze komen ook voor op steenachtig substraat, op boomschors of in mutualistische symbiose met schimmels: de korstmossen. Vrijwel alle algen zijn fotoautotroof: ze betrekken hun energie uit zonlicht, maar sommige soorten vullen hun energiebehoefte aan door koolstof op te nemen uit organisch materiaal, deze soorten zijn mixotroof. Enkele eencellige algen, veel euglenofyten en dinoflagellaten, hebben gedurende de evolutie het vermogen verloren zelf energie uit licht om te zetten en zijn vrijwel volledig afhankelijk geworden van de externe aanvoer van energie; deze soorten zijn heterotroof.
Over de vraag of de tot de bacteriën gerekende prokaryotische cyanobacteria (blauwalgen) wel of niet tot de algen moeten worden gerekend, lopen de meningen uiteen.
Levenscyclus, kernfasewisseling en generatiewisseling.
Aangezien de groep algen zeer divers is, hebben algensoorten zeer uiteenlopende levenscycli. Bij veel algensoorten is er sprake van generatiewisseling. Opeenvolgende generaties zijn morfologisch of gelijk of onderling verschillend en soms wisselen diploïde en haploïde kernfase elkaar af.
Algen vertonen in hun levenscyclus een breed scala aan reproductieve strategieën (verschillende wijzen van voortplanting), van eenvoudige ongeslachtelijke voortplanting door middel van celdeling, tot complexe vormen van geslachtelijke voortplanting met gametofytische en verschillende sporofytische generaties. De gametangia (voortplantingsstructuren) van algen worden in de regel volledig omgezet in levende voortplantingscellen. Dit in tegenstelling tot echte (land)planten, waarin men een onderscheid kan maken tussen een buitenlaag van beschermende, niet bij de voortplanting betrokken, steriele cellen en de daaronder gelegen fertiele (vruchtbare) cellen waaruit de gameten worden gevormd. Alleen bij kranswieren hebben de gametangia (gametenvormende organen) net als bij planten een buitenlaag met steriele cellen die de gameten omgeven.
Endosymbiontentheorie.
De algen vormen een polyfyletische groep, dat wil zeggen dat ze geen directe gemeenschappelijke voorouder hebben. Toch worden ze doorgaans op basis van diverse kenmerken als één groep gezien.
Volgens de endosymbiontentheorie hebben algensoorten in de loop van de evolutie hun plastiden op verschillende manieren door middel van endosymbiose verkregen. Bij de groenwieren en roodwieren waren de chloroplasten oorspronkelijk afkomstig van cyanobacteriën, die opgenomen zijn in de alg-voorouder door "primaire" endosymbiose. Dit proces van endosymbiose tussen de cyanobacterie en de alg-voorouder zou miljarden jaren geleden hebben plaatsgevonden.
Bij de diatomeeën en bruinwieren daarentegen waren de chloroplasten oorspronkelijk afkomstig van roodwieren, die zijn opgenomen door "secundaire" endosymbiose.
De echte evolutionaire doorbraak van algen zou pas 650 miljoen geleden hebben plaatsgevonden, na het smelten van de ijskappen van de sneeuwbalaarde. Uit studies van sporen van biomoleculen in Australië wordt vermoed dat vlak na het smelten van de ijskappen er een explosie is geweest in de hoeveelheid van algen in de oceanen. Dit zou het gevolg zijn van het vrijkomen van voedsel in de vorm van fosfaten door de gletsjererosie. De grote hoeveelheid organisch voedsel, ontstaan in de oceanen, bevorderde daarna de evolutie van dieren.
Vermoedelijk zijn de eerste hogere planten uit zoetwateralgen geëvolueerd. Fossielen van algen uit het Vindhyagebergte zijn gedateerd op een ouderdom van 1,6 tot 1,7 miljard jaar.
Indeling op grond van chlorofyl.
De aard van de chloroplasten en het type chlorofyl bepalen mede de indeling van de algen. Er is een onderscheid tussen de verschillende chlorofylvormen in groenwieren (ondiepe wateren), bruinwieren (diepere wateren) en roodwieren (diepste wateren). Als vuistregel geldt dat hoe dieper algen in water leven, hoe roder hun thallus moet zijn om nog resterend licht te vangen. Groene fotosynthesepigmenten omvatten de chlorofyllen en rode pigmenten de fycobilisomen.
Er zijn enkele stammen algen die chloroplasten hebben met chlorofyl a en b. Bij deze groepen zijn de chloroplasten omgeven door twee membranen. Deze horen tot de Archaeplastida (samen met de Embryophyta):
Twee andere stammen algen hebben chloroplasten die chlorofyl b bevatten. De chloroplasten zijn respectievelijk omgeven door drie of vier membranen. Deze behoren tot de supergroepen Excavata en Rhizaria:
De andere algen hebben allemaal chloroplasten die chlorofyl a en c bevatten. De chloroplasten van deze groepen hebben vier membranen, afgezien van die van de dinoflagellaten die drie membranen hebben. Deze algen behoren tot de Chromalveolata en omvatten de volgende groepen:
Van de Picobiliphyta is hun bestaan en plaats in de taxonomie van eukaryoten nog onzeker. Verder zijn er algen en afstammelingen daarvan die hun energie niet via fotosynthese verkrijgen en geen chloroplasten hebben.
Classificatie.
Alle organismen die 'algen' genoemd worden hebben een botanische naam, dus een formele naam volgens de "International Code of Nomenclature for algae, fungi, and plants".
Organismen, ook de algen, worden ingedeeld op grond van hun afstamming: de fylogenetische indeling. Andere indelingen, zoals op grond van fysiologische eigenschappen, zijn ook mogelijk.
In onderstaande gedeeltelijke fylogenetische stamboom staan de verschillende algengroepen aangegeven om hun onderlinge verwantschappen toe te lichten. Groepen, waartoe geen algen worden gerekend zijn in dit schema weggelaten.
Algen en symbiose.
Sommige soorten algen vormen mutualistisch symbiotische relaties met andere organismen. In deze symbiose geven de algen organische stoffen die geproduceerd worden in fotosynthese aan een gastheer in ruil voor bescherming. De gastheer verbruikt deze stoffen als zijn partiële of hoofdbron van energie. Enkele voorbeelden zijn:
Milieu.
Geschat wordt dat algen, middels fotosynthese, ruim 50 procent van de (voor het aardse leven onmisbare) zuurstof in de aardatmosfeer produceren. Daarbij wordt koolstofdioxide biochemisch gebonden in organische verbindingen, die het celmateriaal van de algen vormen. Algensoorten staan aan de basis van verschillende voedselketens, zowel in zout, als in zoet water.
Bij een hoge concentratie van nutriënten in het water (eutrofiëring), kunnen met name blauwalgen zich exponentieel vermenigvuldigen, zogenoemde 'algenbloei'. Doordat de consumenten die zich met de blauwalgen voeden de grote hoeveelheid algen niet kunnen wegwerken, raakt het natuurlijk evenwicht verstoord. Ondergedoken waterplanten sterven door een gebrek aan licht, waardoor de hoeveelheid dood organisch materiaal (detritus) in het water sterk toeneemt. De reducenten, die zuurstof verbruiken bij het verwerken daarvan, nemen toe in dichtheid, wat leidt tot zuurstoftekort of "hypoxie". Dit zuurstofgebrek maakt het leven voor andere aerobe organismen onmogelijk. Het kan jaren duren voordat het aangetaste ecosysteem is hersteld.
Gebruik door de mens.
Vooral in het Verre Oosten dienen algen, met name zeewieren, als voedselbron en worden met dat oogmerk ook gekweekt. In Europa is zeewier onder meer los als nori (een roodwier) verkrijgbaar en in sushi verwerkt.
Sommige algen worden als medicijn gebruikt.
Het gebruik van algen voor energieopwekking, zogenaamde algendiesel, staat nog in de kinderschoenen.

</doc>
<doc id="9187" url="https://nl.wikipedia.org/wiki?curid=9187" title="Diffractie">
Diffractie

Diffractie is het afbuigen van een golf langs een ondoordringbaar obstakel. Meestal gaat het om de zijdelingse verbreding door interferentie van een golf die een opening in een ondoordringbaar scherm passeert.
Gevolg van golfvoortplanting.
Diffractie is een kenmerkend effect van golfvoortplanting, voorbeelden van diffractiegolven en -fenomenen zijn: 
Het is waarneembaar als de afmetingen van de obstakels klein zijn ten opzichte van de golflengte. De afbeelding toont twee relatief nauwe spleten in een scherm, waarachter de golven alle richtingen op buigen.
Naarmate de openingen breder zijn, kan de golfvoortplanting steeds beter met stralentheorie beschreven worden, zodat we spreken van geometrische optica.
Toepassing.
Diffractie wordt op verschillende manieren gebruikt:
Theorie.
Een algemene, 'strenge' diffractietheorie werd opgezet door Augustin Fresnel. Die theorie maakt gebruik van de fresnelintegraal. Deze strenge theorie is sindsdien aanzienlijk uitgewerkt, waaraan meestal zeer gecompliceerde wiskunde te pas komt.
Bij buiging binnen afmetingen die groot zijn ten opzichte van de rayleighafstand is de eenvoudiger theorie van Joseph von Fraunhofer toepasbaar. Deze maakt gebruik van de fouriertransformatie in een tweedimensionaal afbeeldingsvlak.
Fresneldiffractie, fraunhoferdiffractie.
Als de invallende lichtbundel divergeert, dat wil zeggen vanuit een nabijgelegen bron komt, spreekt men van "fresneldiffractie". Komt het licht van een ver weg gelegen bron, zodat de bundel evenwijdig is, dan spreekt men van "fraunhoferdiffractie".
Diffractie bij zeegolven.
Bij obstakels op zee, bijv. bij een golfbreker of een kaap buigen de golven cirkelvormig rond dat obstakel. Hierdoor verandert de golfrichting en vermindert de golfhoogte. De golfperiode verandert hierdoor niet. Bij het ontwerpen van waterbouwkundige constructies is het belangrijk om goed met diffractie rekening te houden. In de laatste figuur is een beeld gegeven van de diffractie bij een golfbreker (de gele lijn in de figuur). Achter de golfbreker ontstaat een cirkelvormig patroon, de golven zijn hier veel lager dan de golven links van de golfbreker. Op de schaduwlijn (de blauwe lijn) is de golfhoogte ongeveer de helft van de inkomende golfhoogte. De golfhoogte buiten de diffractiezone (dus aan de onderkant van de figuur) is iets lager dan de oorspronkelijke golfhoogte, maar dat reductiegebied is heel klein. Berekening van diffractie bij golfbrekers is lastig, omdat de meeste simpele modellen van een vaste golfperiode uitgaan (en niet van een energiespectrum), er geen richtingsspreiding zeewaarts van de golfbreker aangenomen wordt, en de waterdiepte in het gehele gebied constant verondersteld wordt.
Voor regelmatige golven bij havendammen en of openingen bestaan ontwerpgrafieken waarop de diffractiecoëfficient kan worden afgelezen. formula_1 waarin formula_2 is de golfhoogte buiten de golfbreker en formula_3 de golfhoogte achter de golfbreker.. Deze grafieken worden geschaald op basis van de golflengte. In bijgaand voorbeeld van diffractie achter een golfbreker is de horizontale schaal in eenheden van (lokale) golflengte.

</doc>
<doc id="9189" url="https://nl.wikipedia.org/wiki?curid=9189" title="Spectrum">
Spectrum

Een spectrum of verloop (meervoud: "spectra" of (Vlaams) "spectrums") is een reeks van opeenvolgende kleuren, geluiden of andere verschijnselen. Het begrip spectrum wordt vaak gebruikt in de natuurkunde en de astronomie.
Kleurenspectrum.
Isaac Newton gebruikte het Latijnse woord "spectrum" om de kleurenreeks te omschrijven die ontstond toen hij een bundel zonlicht door een gat in een gordijn op een glazen prisma liet vallen. In het Latijn betekent dit woord verschijning of geest. Het kleurenspectrum van zichtbaar licht bestaat uit de kleuren van de regenboog met de kleurenvolgorde rood, oranje, geel, groen, blauw, indigo en violet (ROGGBIV), die overeenkomt met dalende golflengte (stijgende frequentie) van de lichtgolven tussen 780 en 380 nm.
Buiten het zichtbare licht loopt het spectrum aan de kant van de korte golflengtes door van ultraviolet en röntgenstraling tot de zeer energierijke gammastraling. Aan de andere kant van het spectrum vinden we bij de lange golflengtes voorbij infrarood en microgolven de radiogolven. Hoewel deze straling voor de mens niet zichtbaar is, wordt zij wel tot het spectrum gerekend.
Spectrum van een golfverschijnsel.
Nauwkeuriger onderzoek toont aan dat de verschillende kleuren met verschillende intensiteit optreden naargelang van de aard van de lichtbron. Het spectrum van de lichtbron kan als een handtekening worden opgevat. Zo kan uit het lichtspectrum van een gloeiend gas de precieze chemische samenstelling van dat gas worden afgeleid in chemische elementen, terwijl het spectrum van een gloeiend vast lichaam de temperatuur van dat lichaam verraadt.
Het woord spectrum wordt algemener gebruikt voor de intensiteitsverdeling van elk golfverschijnsel over mogelijke golflengtes.
Het spectrum van een golfverschijnsel is een beschrijving van de golflengtes in het signaal en hun sterkte. Meestal wordt een spectrum weergegeven als een grafiek. Op de verticale as (de y-as) staat de amplitude (sterkte), tegen de frequentie op de horizontale as (de x-as). Een spectrogram laat in een driedimensionaal plaatje het verloop van het spectrum zien in de tijd.
Continu en lijnspectrum.
Een spectrum kan een continu spectrum (een doorlopend spectrum) zijn, dat wil zeggen dat alle golflengtes in een bepaald gebied voorkomen. Bijvoorbeeld een gloeilamp heeft een continu spectrum waarin alle golflengtes van (infra)rood tot violet voorkomen. Alternatief is een lijnspectrum met paaltjes: een spectrum waarin enkele golflengtes een hoofdrol spelen (het spectrum van een natriumlamp, de karakteristieke geel-oranje straatverlichting, is een lijnspectrum, net zoals het spectrum van een tl-buis). Lijnspectra van verschillende typen straling spelen een grote rol in de elementenanalyse van chemische elementen.
Een combinatie van een continu en een lijnspectrum ontstaat als een continu spectrum op een materiaal valt dat bepaalde lijnen absorbeert: er verschijnt dan een continu spectrum waaruit de specifieke lijnen ontbreken, want daar is licht weggevangen. Dit soort spectra wordt voor atoomabsorptiespectrometrie gebruikt en bijvoorbeeld in de sterrenkunde. Sterren worden onder meer ingedeeld naar hun soort spectrum dat ze uitzenden: hun spectraalklasse.
Geluid.
Bij geluidsgolven is sprake van een geluidsspectrum. Dat vertelt bijvoorbeeld of er veel lage dan wel veel hoge tonen in een geluid voorkomen. Voor geluid is ruis een continu spectrum en zijn tonen lijnspectra.
Een toon die aangeslagen op een instrument zoals een piano, bestaat uit een grondtoon of basis-frequentie en een aantal boventonen, die een geheel aantal malen de frequentie hebben van de grondtoon. Deze klankkleur ontstaat door het mengsel van grond- en boventonen plus de vele verschil-frequenties, want ook die worden gehoord.
Spraak is een combinatie van tonen (de klinkers) en ruis (de medeklinkers).
Andere spectra.
Ook bij niet-golfverschijnselen wordt de term wel gebruikt, zoals bij een massaspectrum. Dit is een analyse van een samengesteld signaal met verschillende meetwaarden. Voor een massaspectrum dus hoe vaak deeltjes met verschillende massa's worden waargenomen.
De kwantummechanica verklaart het zichtbare spectrum van een gloeiend gas met de eigenwaarden van lineaire transformaties in Hilbertruimten. Hieruit is een hele reeks verschillende wiskundige spectrumbegrippen afgeleid, waarvan sommige op het eerste gezicht erg ver van de natuurkunde lijken af te staan; zie spectrum (wiskunde).

</doc>
<doc id="9190" url="https://nl.wikipedia.org/wiki?curid=9190" title="Prisma">
Prisma



</doc>
<doc id="9192" url="https://nl.wikipedia.org/wiki?curid=9192" title="Gat in de ozonlaag">
Gat in de ozonlaag

Het ozongat is een plek in de ozonlaag waar de ozonconcentratie veel lager dan gemiddeld is. Dit gat ontstaat in het voorjaar (omstreeks september) vooral boven de Zuidpool. In de jaren 70 en 80 van de 20e eeuw werd men zich ervan bewust dat aantasting van de ozonlaag een ernstig milieuprobleem was. Dit leidde tot het vaststellen van het Montrealprotocol.
Effect van de ozonlaag.
De aardatmosfeer beschermt het leven op aarde door een gedeelte van de schadelijke straling die afkomstig is van de Zon tegen te houden. Zo wordt het schadelijkste deel van de ultraviolette straling uit het zonlicht tegengehouden door de ozonlaag die zich op ongeveer 15 tot 45 kilometer hoogte bevindt. Daarnaast zorgt de ozonlaag voor het verticale temperatuurprofiel dat onze atmosfeer kenmerkt. Bij stijging vanaf het aardoppervlak neemt de temperatuur af, tot aan de ozonlaag, daar stijgt de temperatuur juist, vervolgens gaat de daling van de temperatuur weer verder, wanneer de ozonlaag gepasseerd is. Deze temperatuurinverse werkt als een soort deksel op de atmosfeer. Het zorgt ervoor dat zuurstof in hoge concentratie aanwezig is in onze atmosfeer.
Aantasting van de ozonlaag.
De ozonlaag wordt aangetast door bepaalde drijfgassen uit bijvoorbeeld spuitbussen en oudere types koelkasten. Het gaat met name om cfk's (chloorfluorkoolstofverbindingen). Deze komen in de ozonlaag terecht, desintegreren daar onder invloed van uv-straling en de ontstane chloorradicalen breken de ozonmoleculen af tot chloormonoxideradicalen en moleculair zuurstof:
Twee chloormonoxideradicalen zullen dan het stabielere chloorperoxide vormen:
Vervolgens zorgt de uv-straling ervoor dat chloorperoxide weer uiteenvalt in vrije radicalen (een proces dat fotolyse genoemd wordt):
Deze drijfgassen zijn sinds het einde van de twintigste eeuw verboden. De aantasting van de ozonlaag komt het sterkst tot uiting in het ozongat dat elk voorjaar, rond september, boven de Zuidpool optreedt. Boven een gebied zo groot als Afrika is dan de ozonconcentratie meer dan gehalveerd. Boven het noordpoolgebied wordt ook een afname gemeten, maar die is minder sterk. Daar zorgden de ozonaantastende gassen echter voor een belangrijke, rechtstreekse opwarming.
Naar aanleiding van de ontdekking van dit milieuprobleem ging op 1 januari 1989 het Montrealprotocol van kracht, waarin afspraken over maatregelen voor de beheersing van de uitstoot van gassen die schadelijk zijn voor de ozonlaag werden overeengekomen. Dit verdrag geldt als een van de meest succesvolle internationale milieuverdragen. Doordat de drijfgassen al in de ozonlaag zitten was van tevoren te verwachten dat het ozongat zeker niet meteen zou dichten. Tot ongeveer 2000 is het ook nog steeds gegroeid.
Polen.
Zuidpool.
Het bovengenoemde omzettingsproces vindt alleen plaats bij zeer lage temperaturen. In de stratosfeer boven Antarctica zitten dan soms ijle wolkenlaagjes. Deze wolken worden in het Engels aangeduid als "polar stratospheric clouds" (afgekort tot PSC). Op de ijskristallen van de wolken kunnen stikstofverbindingen condenseren zoals HNO3 (salpeterzuur) of NO2 (stikstofdioxide). Normaal kunnen deze stikstofverbindingen een chloorradicaal onschadelijk maken door ermee te binden. Zodoende wordt een verbinding gevormd die niet meer schadelijk is voor de afbraak van ozon. Wanneer de stikstofverbindingen in het ijs afgezet worden zullen er echter meer chloorradicalen overblijven. Dit chloor is afkomstig van de cfk's. Als die in aanraking met licht komen, kunnen deze zich splitsen (deze chemische reactie wordt fotodissociatie genoemd), waardoor er chloorradicalen vrijkomen.
In de zuidpoolwinter en de vroege lente is er geen hoogenergetische straling van de zon boven de Zuidpool (het is er nog nacht). Cfk's die tot boven de ozonlaag zijn doorgedrongen worden dus niet in chloorradicalen gesplitst. Zodra het echter lente is geworden, in september, begint de afbraak. Dan is er wel zonlicht en zijn de temperaturen nog laag genoeg. In oktober zijn de temperaturen weer opgelopen en in november stroomt er weer verse ozon toe vanaf gematigde breedten, zodat het ozongat verdwijnt. Tijdens de poolnacht en het vroege voorjaar is er nauwelijks uitwisseling tussen de luchtmassa's boven Antarctica en subpolaire luchtmassa's. Door de extreme koude blijft de lucht min of meer op zijn plaats.
De uitstoot van cfk's is inmiddels grotendeels uitgefaseerd, waardoor men verwacht dat het ozongat zal krimpen. Daar tegenover staat dat de voorjaarstemperaturen boven de Zuidpool steeds lager worden, doordat minder ozon ook minder warmteabsorptie betekent. De grootste omvang van het ozongat is gemeten in 2006, toen ook de laagste temperaturen werden genoteerd. Daarna leek de ozonlaag iets gestabiliseerd, maar in 2015 werd de op een na grootste omvang gemeten. Het gat is dat jaar met 2,5 miljoen vierkante kilometer gegroeid.
Het kan ongeveer 50 jaar duren voordat de cfk's zijn afgebroken. Het KNMI verwachtte in 2005 dat de ozonlaag zich rond 2050 boven het zuidpoolgebied zal hebben hersteld. Recentere schattingen geven aan dat het ozongat rond 2070 ongeveer even groot is als omstreeks 1980.
Noordpool.
Boven de Noordpool geldt in het (noordpool)voorjaar hetzelfde proces als boven de Zuidpool. Alleen zijn de temperaturen daar minder laag dan boven de Zuidpool, zodat de afname in ozonconcentratie minder groot is. Bovendien is er meer menging met lucht van gematigde streken. Van eind 2019 tot april 2020 werd een groter gat in de ozonlaag aan de Noordpool gerapporteerd dan eerder vastgesteld in 1997 en 2011.
Ontdekking.
Reeds in 1970 wees Paul Crutzen erop dat stikstofoxides uit mest en uitlaatgassen van zeer hoog vliegende supersonische vliegtuigen de ozonlaag kunnen aantasten. Enige tijd later, in 1974, realiseerden Frank Sherwood Rowland en Mario J. Molina zich dat de chloorfluorkoolwaterstoffen die de industrie uitstootte uiteindelijk in de stratosfeer terecht zouden komen. Onder invloed van ultraviolet licht zouden zij vervolgens de ozonlaag aantasten. In die tijd was het niet zonder meer mogelijk de ozonlaag te meten, de technologie daarvoor ontbrak. Omdat uit de wetenschap echter steeds verontrustender geluiden kwamen, werd de Nimbus-7-satelliet gelanceerd. De metingen van de satelliet gaven aan dat er niets aan de hand was.
In 1984 deden Britse wetenschappers op Antarctica echter een meting vanaf de grond. Zij moeten ervan geschrokken zijn dat de concentraties ozon in de stratosfeer 35% lager waren dan gewoonlijk. Kort daarna werd het bestaan van het ozongat door de NASA bevestigd. De gegevens in de Nimbus-7-satelliet werden namelijk gefilterd voor extreme meetwaarden. Omdat het gat zich alleen boven Antarctica bevond en de situatie veel ernstiger was dan men dacht, waren de gegevens boven Antarctica automatisch weggegooid. Omdat men de ruwe data bewaard had, kon men de gegevens opnieuw nagaan en bevestigen dat er een probleem was.
In 1995 kregen Paul Crutzen, Frank Sherwood Rowland en Mario J. Molina de Nobelprijs voor Scheikunde voor "hun bijdragen aan de chemie van de atmosfeer en in het bijzonder de aanmaak en de afbraak van ozon".
Gevolgen.
Het verdwijnen of in concentratie afnemen van ozon in de stratosfeer kan op de lange termijn ernstige gevolgen hebben. Boven Antarctica vallen de gevolgen echter mee, omdat de zonnestraling, en daarmee ook de uv-straling van de zon, daar relatief zwak is. Bovendien is het gebied goeddeels onbewoond en zijn de meeste dieren beter bestand tegen uv-straling dan de mens. Op enkele eilanden, zoals de Zuid-Sandwicheilanden, waar wel mensen wonen, wordt de plaatselijke bevolking geadviseerd een zonnebril te dragen en de onbedekte lichaamsdelen in te smeren met zonnebrandcrème.
Wanneer echter het broeikaseffect voor de temperatuurstijging zorgt waarbij ozon wereldwijd wordt afgebroken, dan verdwijnt de temperatuurinverse in onze atmosfeer en daarmee onze atmosfeer. Zonder ozonlaag is het leven op aarde voor de mens onmogelijk.

</doc>
<doc id="9193" url="https://nl.wikipedia.org/wiki?curid=9193" title="Achilleshiel">
Achilleshiel

Een achilleshiel is een fatale zwakke plek in een anderszins onkwetsbaar iets.
De naam is afgeleid van de Griekse held Achilles die de hoofdrol in de Ilias van Homerus vervult. Hij was bij zijn geboorte door zijn moeder, de zeegodin Thetis, als kind in het water van de Lethe of Styx, een rivier in de onderwereld gedompeld om hem onkwetsbaar te maken. Zij moest hem daarbij wel ergens vasthouden, en dat deed zij bij zijn hiel. Dit was dan ook de enige kwetsbare plek op zijn lichaam en werd uiteindelijk zijn ondergang in de strijd tegen Troje: Paris raakte hem met een giftige pijl, nadat Achilles zijn sandaal verloren had toen hij de gesneuvelde Hektor achter zijn strijdwagen rond Troje meesleurde.
De mythe verwijst daarbij duidelijk naar het feit dat wanneer de grote pees in de hiel van de mens (toepasselijk achillespees genoemd) doorgesneden of beschadigd wordt, dit kreupelheid betekent.

</doc>
<doc id="9194" url="https://nl.wikipedia.org/wiki?curid=9194" title="Achilles">
Achilles

Achilles (Latijn) of Achilleus (Oudgrieks: , "Akhilleús") is een figuur uit de Griekse mythologie. Hij is de belangrijkste held uit de Trojaanse Oorlog en de hoofdpersoon in het boek van Homerus, "Ilias". Homerus beschrijft de held als de schoonste, de dapperste, sterkste en verhevenste van alle helden. Latere legenden (Statius) beschrijven dat Achilles alleen kwetsbaar was in zijn hiel. Dit werd dan ook zijn dood, hij stierf door een giftige pijl die hem raakte in zijn hiel. De term achilleshiel is te herleiden tot dit verhaal.
Achilles was de zoon van Peleus, de koning van de Myrmidonen in het Griekse Thessalië, en de Nereïde Thetis, de dochter van Nereus, de kleinzoon van Aiakos (Aeacus) en hierdoor een afstammeling van Zeus. Hij wordt vaak "Peleide" of "Aiakide" genoemd, "epitheta" die herinneren aan de afkomst van de snelvoetige Achilles. Samen met Deidameia, dochter van koning Lykomedes van Skyros, had hij een zoon Neoptolemos, eveneens een voorname held uit de Trojaanse Oorlog.
Leven.
Hij was de dapperste, schoonste, sterkste en verhevenste van alle Griekse heroën, die naar Troje trokken, en de grootste figuur in de "Ilias" van Homerus, die in dit heldendicht zijn daden heeft bezongen, zonder evenwel iets van zijn leven vóór de tocht te verhalen. Dit leven was volgens latere schrijvers zeer rijk in wonderbaarlijke gebeurtenissen. Ook heeft hij veel mensen gedood, onder meer in de Trojaanse Oorlog. Centraal in de mythe van Achilles staat zijn verhouding met Patroklos, in verschillende bronnen omschreven als diepe vriendschap of liefde. Hij kwam om het leven in de strijd tegen Troje.
Karakter.
Achilles heeft een complex karakter. Hij komt in de "Ilias" naar voren als een ideale, jonge, mooie, dappere en vechtlustige held met sterke emotionele trekken. Zo heeft hij een sterke haat tegen vijanden en een grote liefde voor zijn vrienden, is hij snel tot tranen geroerd en handelt hij overhaast. Achilles neemt beslissingen vanuit de emoties die hij voelt. Er is in de loop der jaren steeds meer de nadruk gelegd op deze emotionele kant. Hij werd later beschouwd als het tegenbeeld van de stoa, waar de nadruk wordt gelegd op het verstand in plaats van het gevoel. Odysseus is voor deze filosofie een goed voorbeeld, hij handelt vanuit zijn verstand.
Opmerkelijk aan Achilles is dat hij ondanks zijn extreme uitingen beschikt over inzicht en zelfkennis. Hij weet in tegenstelling tot Hektor al dat hij zal sterven. In zijn toespraak (Ilias IX, 308-429) twijfelt hij aan zijn plicht als held en overweegt hij om naar huis terug te keren. Liever zou hij een rustig leven thuis leiden dan eer te behalen in de Trojaanse Oorlog. Omdat hij zich bewust is van zijn sterfelijkheid, zijn geliefde Patroklos is dood en hij zal zelf ook sterven, maakt hij zijn vijanden zonder genade in koelen bloede af. (Ilias XXI, 34-135)
Geboorte en jeugd.
Vóór hun huwelijk hadden Zeus en Poseidon ook naar de hand van de zeenimf Thetis gedongen, tot Prometheus Zeus op de hoogte bracht van een voorspelling: Thetis zou een zoon ter wereld brengen die zijn vader zou overtreffen. Daarom trokken de twee goden zich terug als vrijers en lieten haar met Peleus trouwen. Zoals bij de meeste mythen bestaat er ook een alternatieve versie van dit verhaal: in de "Argonautica" (IV 760) zinspeelt Hera op de kuise afwijzing van Zeus' avances door Thetis, die dus loyaal zou zijn geweest aan Hera's huwelijksband.
Volgens Statius in zijn "Achilleïs", de enige bekende bron voor deze versie, dompelde Achilles' moeder hem dadelijk na zijn geboorte in de fontein van de Styx (rivier in Hades, de onderwereld), om hem onkwetsbaar te maken. Achilles bleef daarbij alleen kwetsbaar aan zijn hiel, de plek waar zijn moeder hem tijdens het onderdompelen had vastgehouden. 
Volgens een oudere mythe smeerde Thetis hem in met ambrozijn en hield hem toen boven een magisch vuur om het sterfelijke deel weg te branden. Toen ze hierbij werd onderbroken door haar echtgenoot, liet ze hem en haar kind in haar woede achter.
Niettemin zegt geen van de bronnen voor Statius iets over deze onkwetsbaarheid. Homerus verhaalt in zijn "Ilias" zelfs hoe Achilles werd verwond: de Paeonische "heros" Asteropaeus, zoon van Pelagon, daagde Achilles uit bij de rivier de Skamander. Hij wierp tegelijkertijd twee speren, waarvan een de elleboog van Achilles schampte, "een spoor van bloed trekkend".
Ook in de fragmentarische gedichten van de "Epische Cyclus" die een beschrijving van zijn dood bevatten, zoals de "Cypria" (onbekend auteur), de "Æthiopis" door Arctinus van Milete, de "Ilias Mikrà" door Lesches van Mytilene en "Iliou pèrsis" door Arctinus van Milete, is er geen enkele verwijzing te vinden naar zijn onkwetsbaarheid of zijn beroemde Achilleshiel. In de latere vaasschilderingen die de dood van Achilles voorstellen, treft de pijl (of in vele gevallen pijlen) zijn lichaam.
Zijn vader gaf hem Phoinix tot leermeester, de zoon van Amyntor, die hem worstelen, lopen, rijden en het citerspel leerde. Hij kreeg de paarden Xanthus en Balius, die aan zijn vader als huwelijksgeschenken waren gegeven. Bovendien onderwees de Centaur Cheiron hem in de chirurgie op de Pilionberg.
Oorlog tegen Troje.
Hij vertrok met vijftig schepen naar Troje, vergezeld door zijn leermeester Phoinix en zijn boezemvriend Patroclus. Achilles moest kiezen tussen een lang en vreedzaam, maar roemloos leven en een vroegtijdige, maar beroemde dood. Tot droefheid van zijn moeder koos hij voor dat laatste. Gedurende de eerste jaren van de Trojaanse Oorlog verwoestte hij twaalf steden aan de kust en elf in het Trojaanse binnenland, en zolang hij in de gelederen van de Grieken streed, behielden zij de overhand op de Trojanen. In alle gevaren stond hij onder de bijzondere bescherming van Pallas Athena en van Hera.
Toen de Grieken uitvoeren voor de oorlog tegen Troje, legden zij toevallig aan in Mysië, waar koning Telephos regeerde. In de strijd die toen uitbrak bracht Achilles Telephos een wond toe die niet wilde genezen. Telephos won de raad in van een orakel, dat verklaarde dat "hij die verwondde, zal genezen".
Volgens andere verhalen in Euripides' verloren gegane toneelstuk over Telephos, ging hij verkleed als bedelaar naar Aulis en vroeg daar aan Achilles om zijn wond te genezen. Achilles weigerde en beweerde geen medische kennis te hebben. Daarop hield Telephos Orestes gegijzeld, voor wiens vrijlating hij van Achilles eiste dat hij zijn wond hielp genezen. Odysseus redeneerde daarop dat het de speer was die de wond had toegediend en dat daarom de speer ze ook moest kunnen genezen. Stukken van de speer werden afgeschraapt op de wond en Telephos genas.
Volgens Plutarchus en de Byzantijnse geleerde Ioannes Tzetzes bevocht en doodde Achilles, zodra de Griekse schepen in Troje aankwamen, Cycnus van Colonae, een zoon van Poseidon, die buiten zijn hoofd onkwetsbaar was.
Volgens Dares Phrygius' "De excidio Troiae historia" ("Verslag van de verwoesting van Troje"), de Latijnse samenvatting die het verhaal van Achilles doorgaf aan middeleeuws Europa, zag Achilles Troïlos, de jongste zoon van Priamos en Hekabe (waarvan sommigen zeggen dat Apollo zijn vader was), terwijl hij zijn paarden buiten de muren van Troje liet drinken aan de Leeuwenfontein. Achilles werd bekoord door Troïlos' schoonheid, die door Ibycus werd beschreven als "goud driemaal verfijnd". Troïlos wees de avances van Achilles af en zocht zijn toevlucht in de tempel van Apollo. Achilles achtervolgde Troïlos daarop in het toevluchtsoord en onthoofdde hem op het altaar van de god zelf. Op dat moment zou Troïlos een jaar jonger zijn geweest dan twintig jaar, volgens de legende de leeftijd die Troïlos moest bereiken opdat Troje oninneembaar zou worden.
De Briseïs-affaire.
In Lyrnessos, een van de door hem veroverde steden, maakte Achilles een mooi meisje buit: Briseïs, de dochter van Brises. Agamemnon, de opperbevelhebber van de Grieken, had bij een vergelijkbare actie de schone Chryseïs buitgemaakt. Zij was een dochter van Chryses, een priester van Apollo. Haar vader bood een enorm losgeld voor haar, maar Agamemnon weigerde Chryseïs terug te geven. Daardoor brak er door toedoen van Apollo pest uit in het Griekse kamp. Ten slotte werd Agamemnon door Calchas, die hierin werd gesteund door Achilles, aangeraden om haar terug te geven aan haar vader en grote offers te brengen ter ere van Apollo, om de pest weer af te wenden. Uit wraak eiste Agamemnon Briseïs op, om Achilles te straffen voor zijn steun aan Calchas. Achilles was koppig en bleef mokken omdat hij Briseïs kwijt was. Hij weigerde nog mee te vechten en mengde zich pas weer in de strijd na het sneuvelen van zijn vriend Patroclus (die Achilles' harnas had aangetrokken).
Dood van Achilles.
Volgens de meeste legenden werd Achilles tegen het eind van de Trojaanse Oorlog gedood door een pijl, afgeschoten door Paris. In sommige legenden wordt daarbij verteld dat die pijl in Achilles' hiel geschoten werd, dat de pijl giftig was of dat de pijl geleid werd door Apollo. Paris, gewoonlijk afgebeeld als lafaard, krijgt in deze verhalen geen waardering voor zijn daad. De plek is verschillend in de mythen. Soms vindt dit plaats op het slagveld, soms gebeurt het tijdens het huwelijk met Polyxena.
Verering.
De cultus van Achilles was niet beperkt tot zijn tombe: hij werd tevens vereerd in Erythrai (Klein-Azië), Sparta en Elis (Peloponnesos) alsook op Astypalaia, een Cycladisch eiland. Er was een archaïsche cultus van Achilles op Leuce Eiland, het Witte Eiland, in de Zwarte Zee, met een tempel en een orakel dat tot in de Romeinse periode bleef voortbestaan.

</doc>
<doc id="9197" url="https://nl.wikipedia.org/wiki?curid=9197" title="Brekingsindex">
Brekingsindex

De brekingsindex van een medium is de verhouding tussen de fasesnelheid van licht in vacuüm formula_1 en de fasesnelheid formula_2 van licht in dat medium. Verschillen in brekingsindex spelen een rol bij onder andere het verschijnsel breking. Een lichtstraal die het grensvlak van twee media passeert wordt gebroken, als de lichtsnelheden in de beide media verschillen. De index wordt gebruikt om de hoek van breking te berekenen. Omdat het een verhouding is tussen twee gelijksoortige grootheden is de brekingsindex dimensieloos en heeft dus geen eenheid. Omdat de lichtsnelheid in alle stoffen lager is dan de lichtsnelheid in het vacuüm, is de brekingsindex in principe altijd groter dan 1. Er bestaan echter ook zogenaamde metamaterialen met een negatieve brekingsindex.
Als een lichtbundel vanuit vacuüm een doorzichtig medium binnentreedt, is er volgens de Wet van Snellius een constante verhouding tussen de sinus van de hoek van inval formula_3 en de sinus van de brekingshoek formula_4. Deze constante verhouding is gelijk aan de "brekingsindex" formula_5 van die stof.
Voor de brekingsindex geldt de betrekking:
waarin formula_8 de relatieve elektrische permittiviteit is, en formula_9 de relatieve magnetische permeabiliteit is. Voor de meeste materialen geldt dat formula_9 bijna gelijk is aan 1, zodat formula_5 ongeveer gelijk is aan formula_12.
De brekingsindex werd vroeger ook in de Schaal van Zeiss uitgedrukt.
Toepassing.
Het meten van de brekingsindex vergt weinig tijd en ervaring. Ook de apparatuur ervoor, refractometer genoemd, is niet echt duur. In de organische chemie wordt de brekingsindex toegepast als goedkope en snelle methode om de identiteit van een verbinding vast te stellen. In de suikerindustrie wordt de brekingsindex als concentratiemeting toegepast. Deze laatste toepassing is zelfs zo belangrijk (geweest) dat de meeste refractometers met een speciale schaal voor de Brix-waarde zijn uitgerust waarmee de suikerconcentratie direct afgelezen kan worden.
Totale terugkaatsing (reflectie).
Ook als licht uittreedt naar een optisch minder dichte stof (bijvoorbeeld van glas naar water, of van water naar lucht) geldt voor de verhouding van de sinussen van invalshoek en uittreedhoek:
Omdat de uittreedhoek formula_4 niet groter kan zijn dan 90°, is er een grenswaarde formula_15 aan de invalshoek formula_3 waarbij formula_17. Deze grenshoek wordt bepaald door:
Daarin zijn formula_19 en formula_20 de respectievelijke brekingsindices.
Als de invalshoek groter is dan de grenshoek wordt de lichtstraal niet meer gebroken, maar totaal gereflecteerd. Van deze "totale interne reflectie" wordt gebruikgemaakt in onder andere de prisma's van prismakijkers. De schittering van geslepen edelstenen (met name diamant, met een brekingsindex van 2,4) wordt voor een belangrijk deel door totale reflectie veroorzaakt, net zoals de geleiding van licht door glasvezels en luchtspiegelingen.
De Fresnelvergelijkingen beschrijven hoe ook zonder totale reflectie afhankelijk van de beide brekingsindices een deel van de invallende intensiteit wordt gereflecteerd. Hierbij blijken de twee lineaire polarisaties waarin een lichtgolf kan worden ontbonden, zich zeer verschillend te gedragen.
Afhankelijkheid van de golflengte.
De brekingsindex van een materiaal is verschillend voor licht van verschillende golflengtes, dus voor verschillende kleuren. Dit verschijnsel wordt dispersie of kleurschifting genoemd. Als gevolg van kleurschifting valt wit licht na breking uiteen in een spectrum van de samenstellende kleuren. Als het licht door een vlakke plaat valt, bijvoorbeeld een glazen ruit, treedt het tweemaal gebroken licht weliswaar weer uit onder dezelfde hoek als waarmee het inviel, maar is toch iedere lichtstraal uiteengevallen. De kleurschifting is daardoor maar gering en voornamelijk te zien aan de randen van voorwerpen. Dit is in de figuur aangegeven. Als het licht door een voorwerp straalt dat niet twee parallelle zijden heeft, zoals door een prisma, treden de verschillende kleuren door het verschil in brekingsindex onder verschillende hoeken uit en wordt het kleurenspectrum duidelijk zichtbaar. Het verschil in brekingsindex is de oorzaak van chromatische aberratie, een bekende fout van lenzen, en ook de oorzaak van de regenboog, door de inwendige weerkaatsing en breking van het zonlicht in regendruppels.
In het algemeen geldt dat de brekingsindex van een bepaald materiaal toeneemt, naarmate de golflengte korter wordt. Onderstaande waarden zijn voorbeelden van de brekingsindex voor een golflengte van 589,3 nanometer (licht van natriumlampen - de meest gebruikte meetgolflengte):
Brekingsindex van een gas.
De brekingsindex formula_5 van een zuiver gas is afhankelijk van de dichtheid formula_22 van het gas en wordt bij benadering gegeven door:
waarin formula_24 de constante van Gladstone-Dale is, genoemd naar de Engelse scheikundigen John Hall Gladstone (1827-1902) en T.P. Dale, die deze afhankelijkheid in 1858 formuleerden.
Voor helium en argon zijn deze constanten:
Voor een gasmengsel is de constante van Gladstone-Dale een gewogen som van de constanten van de samenstellende delen.
Negatieve brekingsindex.
In 2001 beschreven wetenschappers van de Universiteit van Californië te San Diego een ongebruikelijk samengesteld materiaal met een negatieve brekingsindex, metamateriaal. Bij dit soort materiaal bevinden de gebroken straal en de invallende straal zich aan dezelfde kant van de loodlijn op het oppervlak. Dit materiaal bestond uit een mengsel van vezelglas en koperen ringetjes en draden die microgolven op een nieuwe manier geleiden. In 2007 was een team onder leiding van Henri Lezec van het California Institute of Technology in Pasadena in staat om negatieve breking op te wekken bij zichtbaar licht. Hiervoor bouwden ze een prisma dat bestond uit gelaagd metaal met daarin vele gaatjes op nanoschaal.

</doc>
<doc id="9200" url="https://nl.wikipedia.org/wiki?curid=9200" title="Tsjecho-Slowakije">
Tsjecho-Slowakije

Tsjecho-Slowakije of Tsjechoslowakije was een republiek in Midden-Europa, ontstaan bij het uiteenvallen van de Donau-monarchie (Oostenrijk-Hongarije) na de Eerste Wereldoorlog. Op 1 januari 1993 volgde een (vreedzame) opdeling in Tsjechië en Slowakije.
Naam en spelling.
Naam.
In de geschiedenis heeft Tsjecho-Slowakije meerdere namen gehad:
Spelling.
De schrijfwijze Tsjecho-Slowakije met een koppelteken (Tsjechisch/Slowaaks: "Česko-Slovensko") was in Tsjechoslowakije de officiële spelling gedurende volgende perioden:
De naam was oorspronkelijk analoog aan "Oostenrijk-Hongarije" samengesteld. Vaak raakte het koppelteken in onbruik en gaf men de voorkeur aan het aaneengeschreven "Tsjechoslowakije" (officieel gedurende het grootste deel van de staatsgeschiedenis). Tegenwoordig wordt de naam in Tsjechië volgens de officiële Tsjechische spellingsregels aaneengeschreven als 'Tsjechoslowakije' (Tsjechisch: "Československo"), terwijl deze in Slowakije nog steeds met een koppelteken wordt geschreven: "Tsjecho-Slowakije" (Slowaaks: "Česko-Slovensko"). In Vlaanderen komen de spellingvarianten Tsjecho-Slovakije en Tsjechoslovakije veelvuldig voor.
Geschiedenis.
Tsjecho-Slowakije ontstond als staat na het uiteenvallen van Oostenrijk-Hongarije, toen men de Oostenrijkse delen Bohemen en Moravië samenvoegde met de Hongaarse delen Slowakije en Roethenië. De eerste president van Tsjecho-Slowakije was Tomáš Masaryk.
Interbellum.
Tsjecho-Slowakije is nooit echt een stabiele staat geweest, maar er was altijd een sterk nationaal besef, ondanks de etnische diversiteit van het land. Bij de volkstelling van 1921 was de bevolkingssamenstelling als volgt:
Daarnaast waren er grote minderheden van Roethenen (benaming voor Oekraïners) en kleinere minderheden van Joden en Polen.
Als bestuurstalen van Tsjecho-Slowakije werden het Tsjechisch en het Slowaaks gehanteerd. En dat terwijl er veel meer Duitsers woonden dan Slowaken, en de Duitsers economisch het meeste geld voor het land opbrachten. Bij deze groepen leidde dit tot een streven naar autonomie of aansluiting bij het moederland. Echter ook de Slowaken voelden zich achtergesteld.
Tsjechië werd als protectoraat Bohemen en Moravië door Duitsland ingelijfd.
1945-1990.
Na de oorlog werd de staat Tsjecho-Slowakije hersteld, aanvankelijk weer als parlementaire democratie. De Duitse bevolking werd verdreven en Roethenië werd door de Sovjet-Unie ingelijfd. Op 20 februari 1948 grepen de communisten de macht in de Praagse Coup, niet met bloedvergieten en geweld maar onder de toejuichingen van ongeveer de helft van de bevolking.
In 1951 vonden zuiveringen plaats binnen de communistische leiding. Onder anderen partijsecretaris Rudolf Slánský werd op beschuldiging van titoïsme opgehangen. Een stalinistisch bewind onder Klement Gottwald en later Antonín Novotný handhaafde zich vervolgens tot 1968.
In 1968 kwam een groep van hervormers aan het bewind, onder leiding van Alexander Dubček. Het doel was de ontwikkeling van een "communisme met een menselijk gezicht". Dit half jaar wordt de Praagse Lente genoemd. Troepen van het Warschaupact maakten eind augustus een einde aan het experiment.
In 1990 werden voor het eerst vrije verkiezingen gehouden sinds de Tweede Wereldoorlog, waarbij de communistische partij slechts 14% van de stemmen kreeg. Václav Havel werd president. Deze overgangsperiode heet de "Fluwelen Revolutie".
Uiteenvallen.
Met het wegvallen van de dictatuur zagen de Slowaken hun kans schoon om meer autonomie te eisen, want onder het communisme was de federale structuur van Tsjecho-Slowakije al te vaak een lege doos gebleken. De Slowaken, onder leiding van Vladimír Mečiar (die een coalitie vormde met de SNS) eisten een confederale staatsstructuur, maar kregen een "nee" van de Tsjechische minister-president Václav Havel, die de Slowaken voor de keus stelde: ofwel een sterke federatie, ofwel separatisme.
Slowakije verklaarde zich op 17 juli 1992 soeverein, nam op 3 september een eigen grondwet aan en officieel splitste het land op 1 januari 1993. De splitsing werd uitgebreid gevierd in Slowakije, in Tsjechië waren er geen feestelijkheden.

</doc>
<doc id="9201" url="https://nl.wikipedia.org/wiki?curid=9201" title="Koraalrif">
Koraalrif

Een koraalrif is een ecosysteem van rifbouwende bloemdieren en andere levende wezens in tropische, ondiepe zeeën. Ze bestaan voornamelijk uit kolonies van koraalpoliepen die zich vastzetten in onder water gelegen rotsen. De meeste riffen zijn opgebouwd uit steenkoralen waarvan de poliepen onderling verbonden zijn met een stevig, vaak kleurrijk kalkskelet.
Koralen zijn eenvoudige dieren die behoren tot de klasse van de bloemdieren (Anthozoa). Ze kenmerken zich door hun vermogen om een hard exoskelet te vormen dat hen – maar ook andere zeedieren – bescherming biedt. De meeste riffen ontwikkelen zich in warme, ondiepe, heldere kustwateren. Aangroei van koralen kost veel tijd, sommige soorten groeien slechts enkele millimeters per jaar. De eerste koraalriffen verschenen 485 miljoen jaar geleden, aan het begin van het Ordovicium.
Een koraalrif is een zeer rijk reservoir van mariene biodiversiteit. Hoewel koraalriffen minder dan 0,1% van het oceaanoppervlak vertegenwoordigen, zijn ze de woonplaats van minstens 25% van al het bekende zeeleven. Duizenden soorten vissen, weekdieren, kreeftachtigen, stekelhuidigen, sponzen, manteldieren en andere neteldieren zijn van een koraalrif afhankelijk.
Koraalriffen leveren essentiële ecosysteemdiensten voor toerisme, visserij en kustverdediging. Hun belangrijke rol voor de mens en het milieu weerspiegelt zich in hun enorme economische waarde. Wereldwijd worden veel koraalriffen bedreigd door stijgende temperaturen, verzuring van de oceaan, vervuiling van zeewater, overbevissing en andere menselijke activiteiten die de waterkwaliteit aantasten.
Koraaldiertjes.
Koraalriffen zijn opgebouwd uit grote kolonies van bloemdieren die zich vastzetten op rotsachtige bodems. Bloemdieren zijn eenvoudige diertjes, bestaande uit duizenden poliepen. Ze hebben flexibele tentakels waarin zich netelcellen bevinden, die kenmerkend zijn voor alle neteldieren. De netelcellen zijn de aanvals- en verdedigingsorganen van de koraaldiertjes. Koraalpoliepen zijn sessiel: na een larvestadium waarin zij vrij rondzwemmen in de oceaan, vestigen zij zich op een geschikte plek in ondiep water en zetten zich daar vast door een behuizing te bouwen die uit een kalkskelet bestaat.
Steenkoralen.
De kalkafscheidende poliepen vormen de basis van de steenkoralen, die ook wel rifbouwende koralen worden genoemd. De poliepen van steenkoralen bevatten altijd zes of een veelvoud van zes tentakels. Veel soorten steenkoralen komen aan hun voedsel door een samenleving met eencellige algen, de zoöxanthellen. Deze algen hebben licht nodig en dat verklaart waardoor ontwikkeling van steenkoralen meestal niet dieper plaatsvindt dan op vijftig meter. Steenkoralen komen het best tot ontwikkeling bij een watertemperatuur die schommelt tussen 26–27°. Langdurige grote afwijkingen van deze temperatuur kunnen het einde van een koraalrif betekenen. De poliepen van steenkoralen planten zich voort door middel van seksuele reproductie.
Niet-rifbouwende koralen.
Er bestaan ook verschillende niet-rifbouwende koralen. Veel van deze koralen behoren tot de onderklasse Octocorallia. Deze poliepen hebben achtvoudige tentakels, leggen geen kalkskelet aan, en bevatten over het algemeen ook geen zoöxanthellen. Daardoor kunnen deze soorten ook op meer schaduwrijke plaatsen, en op grotere diepten tot ontwikkeling komen. Een voorbeeld van het laatste zijn de hoornkoralen en zachte koralen.
Hoewel de meeste koralen uit de onderklasse Octocorallia, de niet-rifbouwende soorten, zijn ondanks hun kleine aandeel in de vorming van een koraalrif een belangrijk element in het aanzicht en de biodiversiteit van de meeste riffen.
Diversiteit van het koraalrif.
Een koraalrif is een onderwatergelegen ecosysteem dat voor een belangrijk deel zichzelf door hergebruik onderhoudt. Zo wordt een belangrijke voedselbron, het zoöplankton, voor een groot deel door het rif zelf geproduceerd. De koraalpoliepen scheppen in hun vaak ontelbare aantallen een complete leefgemeenschap, waar vele andere planten en dieren hun behuizing vinden. Behalve de steenkoralen treffen we hier ook zachte koralen met hun grote kleurenpracht en gorgonen aan. Daarnaast herbergt het koraalrif een grote hoeveelheid aan vissen, waaronder grote roofvissen maar ook kleinere visjes die zich dichter bij de koraalwanden bevinden. De riffen die zij bouwen kunnen bijzonder groot worden.
Koraalriffen zijn daarmee de grootste biogene structuren op aarde.
Het grootste rif is het Groot Barrièrerif dat het grootste deel van de oostkust van Australië afschermt en het voor de scheepvaart moeilijk toegankelijk maakt. Naar schatting leeft een derde van alle zoutwatervissen in de buurt van koraalriffen. De riffen beslaan desondanks slechts 0,02% van het oceaanoppervlak.
Riftypen.
Er worden drie hoofdsoorten koraalriffen onderscheiden. Deze indeling is grotendeels afkomstig van Darwins uit 1842 stammende klassieke werk "On the Structure and Distribution of Coral reefs". Dit zijn het kustrif (of: franjerif), barrièrerif en de atol. Er bestaan ook andere rifvormen zoals riffen met een ronde of gerekte vorm (soms met een lagune).
Structuur van een koraalrif.
Een typisch barrièrerif heeft – vanaf de kust richting de zee – de volgende structuur. Eerst een ondiepe lagune met rustig water. De lagune wordt gevolgd door een ondiep plateau van steenkoraal (het rifdak) dat bij laagwater vaak boven het water uitsteekt en waarop de golven breken. Dit steenkoraal wordt aan de zeekant gevolgd door een rifwand ("drop-off") die vaak steil naar beneden loopt. Soms onderscheidt men ook een binnenrif en buitenrif. Het binnenrif is het deel van het koraalrif dat zich aan de lagunekant bevindt, terwijl het buitenrif zich aan de buitenzijde bevindt. Het buitenrif vormt de overgang naar de rifwand. De rifwand is het rijkst begroeide deel van het koraalrif met bovenaan allerlei steenkoralen, en op grotere dieptes de zachte koralen en gorgonen. De rifwand kan in een keer steil naar beneden gaan tot een diepte van vele kilometers, maar ook trapsgewijs via een of meer plateaus naar de open zee afdalen. Langs de rifwand patrouilleren regelmatig grote scholen roofvissen.
Bedreiging.
Verschillende antropogene en natuurlijke factoren bedreigen het voortbestaan van koraalriffen. Dit zijn factoren als vervuiling, het versterkte broeikaseffect dat bijdraagt aan de opwarming van de Aarde, verzuring van de zee en El Niño. Ook de in sommige Aziatische landen (vooral: Indonesië en de Filipijnen) toegepaste visserijtechnieken zoals het vissen met dynamiet, zelfgemaakte explosieven en cyanide vormen een groot gevaar. Opwarming en verzuren van zeewater draagt ook bij aan verbleking van koraal ("bleaching") door het afsterven van zoöxanthellen. 
Volgens sommige schattingen zullen, als de huidige trend zich voortzet, in de loop van de 21 eeuw meer dan zeventig procent van de koraalriffen verdwenen zijn. Zo heeft een recent grootschalig recent onderzoek naar het Groot Barrièrerif in Australië aangetoond dat de snelheid waarmee koraal kalk uit het zeewater opneemt, de laatste 20 jaar sterk is afgenomen. Dit leidt tot een vertraagde groei van rifkoralen in dit gebied. Volgens onderzoekers is dit mogelijk een gevolg van de toename van kooldioxide (CO2) in de atmosfeer waardoor oceanen geleidelijk verzuren, of van de opwarming van het zeewater.

</doc>
<doc id="9202" url="https://nl.wikipedia.org/wiki?curid=9202" title="350">
350

Het jaar 350 is het 50e jaar in de 4e eeuw volgens de christelijke jaartelling.

</doc>
<doc id="9204" url="https://nl.wikipedia.org/wiki?curid=9204" title="Netvlies">
Netvlies

Het netvlies of de retina is het sterk doorbloede lichtgevoelige 'scherm' achter in het oog en bestaat uit lichtgevoelige cellen.
Het netvlies ligt binnen en achter in het oog en bestaat uit circa 126 miljoen zintuigcellen. Deze cellen vangen het licht dat in het oog binnenkomt op. Ze zijn onder te verdelen in kegeltjes en staafjes. De kegeltjes zijn bezet met pigmentmoleculen en dienen om kleurverschillen waar te nemen, de staafjes dienen om het verschil tussen licht en donker te kunnen maken. Bij voldoende licht kijken we met het centrale punt op ons netvlies, de "macula lutea" of gele vlek, waar de meeste kegeltjes zitten. In omstandigheden met onvoldoende licht kijken we iets naast dit centrale punt, waar zich meer staafjes en minder kegeltjes bevinden. Sommige diersoorten hebben een reflecterende laag, "tapetum lucidum", vlak achter of soms zelfs nog in het netvlies zodat licht dat al door het lichtgevoelige deel van het netvlies is gevallen wordt teruggekaatst. Op deze manier verbetert het zicht in schemerige omstandigheden.
Wanneer de vergelijking met fotografie getrokken wordt, is het netvlies het scherm waartegen de beelden worden geprojecteerd.
In een recent Amerikaans onderzoek werd een vergelijking met digitale signalen gemaakt. De bandbreedte van het menselijk netvlies bleek 8,75 megabit per seconde te bedragen en dat van een cavia, een nachtdier, 875 kilobit per seconde.
Anatomie van het netvlies.
De belangrijkste structuren die te zien zijn op het netvlies zijn de:
Het netvlies bestaat uit een aantal verschillende lagen, van binnen, van het glasachtig lichaam naar buiten, de kant van het vaatvlies, gezien zijn dit:
Achter het netvlies liggen het vaatvlies, "choroidea" en de sclera.
Oogspiegel.
Het optische systeem van het oog werkt als een retroreflector, dat wil zeggen dat het invallende licht in dezelfde richting wordt teruggekaatst. Het teruggekaatste licht is normaal dan ook niet zichtbaar. Een oogarts die het netvlies inspecteert gebruikt daarvoor een oogspiegel of oftalmoscoop, waarmee het mogelijk is door of vlak langs de gebruikte lichtbron te kijken. De arts druppelt om beter te kunnen zien atropine in het oog waardoor de iris tijdelijk wordt verlamd en de pupil wijd open staat. Het netvlies licht dan rood op, doordat het sterk doorbloede vaatvlies, "chorioides", door het netvlies heenschijnt. Het netvlies is de enige plek in het lichaam waar bloedvaten onbelemmerd zichtbaar zijn.
Om het netvlies nauwkeuriger te onderzoeken wordt een externe lens op de oogbol gezet. De patiënt krijgt enkele minuten vooraf oogdruppels die het oog verdoven en die de pupil verwijden door de musculus sphincter pupillae te verlammen en de musculus dilatator pupillae te stimuleren.
Rode ogen.
Fotografeert men een persoon of zoogdier met behulp van een flitser, dan ontstaan er vaak rode ogen: het rode-ogeneffect. Het fototoestel ziet het netvlies van het oog als ware het een oogspiegel voor flitslicht. De pupil staat namelijk bij gedempt licht wijd open en kan zich niet zo snel aan het felle flitslicht aanpassen. Het probleem is op een aantal manieren te voorkomen: door een paar keer vooraf te flitsen, waardoor de pupillen zich enigermate sluiten, door de flitser niet vlak bij de camera te plaatsen of door indirect te flitsen, bijvoorbeeld via een lichtgekleurd plafond.
Pathologie van het netvlies.
Er bestaan verschillende soorten oogziekten die invloed hebben op de gezondheid van het netvlies:
Netvliesscheur.
Het menselijk oog, de oogbol, is bij bijziende mensen langwerpig uitgetrokken. De bijziendheid is een gevolg van die vervorming: het beeld wordt vóór het netvlies gevormd. Bij zulke mensen moet de gel van het glasachtig lichaam dat de oogbol vult, meerekken. Bovendien krimpen de eiwitten hierin na verloop van tijd, waardoor ze soms door de patiënt als wazige vlokjes, als zwarte vlekjes of vliegjes kunnen worden waargenomen. Het glasachtig lichaam zit vooral perifeer en centraal aan het netvlies vast, zodat vooral hier scheurtjes kunnen ontstaan. Het is altijd verstandig om een oogarts te consulteren bij acuut ontstaan van zwarte vlekjes, een zwarte vlek in het centrum of lichtflitsen in het oog. De ernst van de situatie en de toestand van het oog, van het netvlies en glasvocht, bepalen of laseren gewenst is. Bij deze ingreep kan met behulp van een medische laser het volledig loskomen van het netvlies worden voorkomen door het bijna pijnloos aanbrengen van brandpunten op het netvlies, dat vervolgens door littekenvorming wordt vastgezet. Wordt dit niet op tijd gedaan, of wordt er onvoldoende littekenweefsel gevormd, dan kan het netvlies loslaten, "ablatio retinae", met onmiddellijke blindheid als gevolg. Een spoedoperatie is dan nodig, maar het is onvermijdelijk dat het netvlies blijvende schade heeft opgelopen.
Ontwikkelingsgeschiedenis.
Het netvlies ontwikkelt zich uit de hersenen en bevat zenuwcellen. Anders gezegd, het netvlies is een deel van de hersenen. Dat betekent, aangezien zenuwcellen vrijwel niet regenereren, dat schade aan het netvlies onherstelbaar is. Een transplantatie van het netvlies, laat staan van hele ogen, wat in het verleden wel geprobeerd werd, leidt dan ook niet tot bruikbare resultaten.

</doc>
<doc id="9208" url="https://nl.wikipedia.org/wiki?curid=9208" title="Pieter Corneliszoon Hooft">
Pieter Corneliszoon Hooft

Pieter Corneliszoon Hooft (Amsterdam, 16 maart 1581 – Den Haag, 21 mei 1647) was een Nederlandse dichter, toneelschrijver en historicus, alsmede drost van Muiden en baljuw van Naarden. Hooft werd de meest karakteristieke exponent van de renaissance in Nederland en introduceerde de renaissancistische vormen in de Nederlandse literatuur. In het eerste kwart van de zeventiende eeuw schiep Hooft zowel in de lyriek als in het drama de modelwerken waaraan de andere literatoren zich zouden optrekken. Literatuurcriticus Kees Fens noemde hem 'de eerste moderne dichter' in de Nederlandse taal.
Voorzien van een gedegen opleiding reisde Hooft, die vermoedelijk dan al zijn eerste toneelstuk "Achilles en Polyxena" had voltooid, van 1598 tot 1601 door Frankrijk en Italië. Na terugkeer voltooide hij in 1606 zijn rechtenstudie en beleefde enkele amoureuze avonturen voordat hij in 1610 Christina van Erp huwde. Zijn benoeming tot baljuw van Gooiland in 1609 gaf hem de gelegenheid zich op het Muiderslot te vestigen, waarvan hij een intellectueel-artistiek centrum maakte, dat in de negentiende eeuw de Muiderkring genoemd werd. Ook werden de taalkundige kwesties die Hooft bezighielden besproken, zoals spelling, naamvalsleer, en een zuivere woordkeus. In 1615 overleed een van zijn vier kinderen; nadat in de jaren van 1620 tot en met 1624 ook zijn andere kinderen en zijn echtgenote overleden, raakte Hooft in een diepe crisis, waaraan een einde kwam toen hij in 1627 een tweede huwelijk sloot, met weduwe Leonora Hellemans, die twee dochters meenam. Uit dit huwelijk werden een dochter en een zoon geboren. Zijn resterende jaren wijdde hij aan zijn bestuurlijke taken en het schrijven van zijn belangrijk, doch onvoltooid gebleven 27-delig geschiedkundig werk de "Nederlandsche Historien", dat de geschiedenis van de Nederlandsen sinds 1555 en daarmee een groot deel het verloop van de Tachtigjarige Oorlog beschrijft.
In het begin van de zeventiende eeuw schreef hij veel sonnetten en liefdesliederen, in 1611 verschenen in Hoofts debuutbundel "Emblemata amatoria", waarmee hij die genres in het Nederlands introduceerde. Zij blinken uit door de combinatie van oorspronkelijkheid en beheersing van conventie, en frisheid aan diepgang. De verbinding van volkse kracht met het vermogen om schoonheid te scheppen stempelen hem tot 'onze renaissancist bij uitstek'. Hooft baseerde zich op Italiaanse modellen. In 1605 schreef hij de pastorale tragedie "Granida", naar de herdersspelen van Guarini en Tasso. Met zijn Senecaanse tragedie "Geeraerdt van Velsen" uit 1613 introduceerde hij de eenheid van plaats in het Nederlandse drama. De komedie "Warenar" uit 1616, zijn bekendste werk, is gebaseerd op "Aulularia" van Plautus. In 1618 begon Hooft aan zijn eerste historische werk, de biografie van Hendrik IV van Frankrijk: "Hendrik de Groote, zijn leven en bedrijf" verscheen in 1626 en leverde hem in 1639 een Franse riddertitel op. Van 1629 tot 1636 vertaalde hij Tacitus, bij wijze van vingeroefening voor de "Nederlandsche Historien", het grote geschiedwerk waaraan hij in 1628 was begonnen. De eerste twintig boeken daarvan waren in 1638 voltooid en verschenen in 1642. Ten tijde van zijn overlijden in 1647 waren nog eens zeven boeken van dit project gereed.
Levensloop.
Jeugd (1581-1598).
Pieter Corneliszoon Hooft werd op 16 maart 1581 geboren als oudste kind van de koopman en schepen Cornelis Pieterszoon Hooft en Anna Jakobsdochter Blaeu. Zijn ruimdenkende vader was niet aangesloten bij een kerkgenootschap en beleed een onleerstellig christendom, zijn moeder kwam uit een familie van doopsgezinden. Zes jaar bleef hij enig kind, toen kwamen eerst twee zusters en daarna twee broers. In 1588 werd zijn vader Cornelis gekozen in het college van vier burgemeesters. Hoofts geboortehuis, de burgemeesterswoning, stond op de Nieuwendijk bij de Haarlemmersluis. Hij groeide op in het haringpakkerskwartier aan de IJ-kant. Zijn overgrootvader was nog schipper, maar veertien van Hoofts ooms en neven waren koopman, waarvan elf in Amsterdam. Van vaderskant zaten er zes in raad of vierschaar. Hooft werd opgevoed in een tolerant humanistisch milieu. Als burgemeesterszoon raakte hij al jong op de hoogte van de stedelijke en landelijke politiek, en van de tegenstellingen op godsdienstig terrein.
Over zijn vroegste scholing is niets bekend. Biograaf Hella Haasse suggereert dat deze begonnen moet zijn rond 1585, het jaar dat de naburige Herengracht gegraven werd, en dat Hooft wellicht onderricht werd door een van de uit Antwerpen afkomstige intellectuelen die een goede onderwijsreputatie hadden omdat ze ook Frans en geschiedenis op het lesrooster hadden staan. Zijn vader wilde Hooft zo goed mogelijk op de Latijnse school voorbereiden.
Wanneer Hooft de Latijnse school begon te doorlopen, is niet bekend. De school was gevestigd aan een veertiende-eeuws pand aan de Oudezijds Voorburgwal en omdat dat onderkomen te klein geworden was, verhuisde de school in 1594 naar de Agnietenkapel. Het vertalen van klassieke schrijvers als Homerus, Cicero, Seneca en Tacitus leidde tot een eerste creatieve impuls: het toneelstuk "Achilles en Polyxena" moet Hooft op veertien- tot zestien-jarige leeftijd geschreven hebben. Het werd opgevoerd in de rederijkerskamer waarvan zijn vader lid was, 'In Liefde bloeyende'. Hoofts eerste biograaf Gerard Brandt vermeldt dat Hooft nog voor 1600 'ettelijke jaren' studie in Leiden volbracht. Veel kenners zijn van mening dat Brandt zich in de datering vergist, maar volgens Haasse is dit plausibel, omdat het ongebruikelijk was na het vijftiende nog op de Latijnse School te zitten en de in 1575 opgerichte universiteit van Leiden in 1592 een academisch toelatingsexamen verplicht stelde waarop Hooft zich wellicht wilde voorbereiden. Mogelijk ging het om een internaat, waar Frans en Italiaans, naast een cultuurtaal ook de belangrijkste internationale taal van het bankwezen. In elk geval kon Hooft in 1598 sonnetten van Petrarca uit het Italiaans vertalen en was hij op de hoogte van de eigentijdse Franse literatuur. Als Hooft inderdaad al voor 1600 in Leiden onderwijs volgde, zou dit ook Brandts mededeling verklaren dat Hooft in Leiden met Hugo de Groot bevriend raakte.
Verblijf in Italië (1598-1601).
Na de Latijnse School werd hij door zijn vader, zoals gebruikelijk was met zonen uit gegoede families, een educatieve reis naar Frankrijk en Italië gestuurd, de zogeheten grand tour. Deze reis zou drie jaar duren en ving aan toen Hooft zeventien was. Op 4 juni 1598 vertrok hij per schip naar La Rochelle in de Golf van Biskaje, waar hij vermoedelijk bij zijn neef Pieter Jansz. Hooft op het handelskantoor werkte. Op vier februari 1599, zo begint hij zijn "Reisheugenis", trok hij verder naar Italië en ging via Marseille naar Genua en vandaar naar Padua, waar hij een maand verbleef. Vervolgens bracht hij drieënhalve maand in Venetië door, waar zijn vader vermoedelijk handelsbelangen had, en daarna een maand in Rome en nog een maand in Napels. Hoewel hij een omweg maakte om in Livorno te geraken, bleef hij er slechts één dag, en daarna zeven maanden in Florence en nog eens vijf maanden in Venetië. In zijn "Reis-heuchenis" noteert hij bezienswaardigheden, zij het nauwelijks iets over de beeldende kunsten en helemaal niets over het landschap. Ook maakt hij aantekeningen over de bestuurlijke inrichting van de regio, maar noteert helemaal niets over de handel. Naar Hoofts biograaf H.W. van Tricht vermoedt, moet Hooft zich tijdens de reis bewust zijn geworden van het verschil tussen de actieve handelsgeest van zijn familieleden en zijn eigen studieuze, contemplatieve natuur.
De reis eindigde met zijn thuiskomst op 8 mei 1601. De bedoeling was dat hij zich zou voorbereiden op een toekomstige handelscarrière door het leggen van contacten. De jonge Hooft raakte tijdens zijn reis echter dermate gefascineerd door de kunst van de Italiaanse renaissance, dat hij de rest van zijn leven hoofdzakelijk aan het beoefenen van kunst zou wijden. Zijn eerste toneelstuk "Achilles en Polyxena" moet reeds rond 1598 geschreven zijn.
De Eglentier.
Hooft was lid van de Amsterdamse rederijkerskamer "de Eglentier", die "In Liefde bloeyende" als zinspreuk had. Ook daar drongen de vernieuwingen van de literaire renaissance door. Hooft zal er ongetwijfeld toen al mee in aanraking zijn gekomen. Maar pas tijdens zijn "grand tour" leerde hij de nieuwe poëzie echt kennen. Na zijn terugkeer vond zijn talent in de kamer ruimte voor ontplooiing. In 1602 nam hij de leiding over van de naar Alkmaar verhuisde Hendrik Laurensz. Spiegel. In de loop der jaren kwamen mede door de professionalisering van de kamers spanningen op tussen de traditionele amateuristische leden en de moderne toneelauteurs. Hooft probeerde deze te verzoenen, maar verliet de kamer in 1617, met onder meer Bredero.
Hooft ambieerde niet het koopmanschap van zijn vader, maar eerder een bestuursambt. Ter voorbereiding daarop studeerde hij twee jaar, van 1606 tot 1607, rechten en letteren aan de universiteit van Leiden, een studie die hij voor zover bekend niet afmaakte omdat het slechts om het praktisch nut te doen was. In deze jaren maakte hij onder meer Ida Quekels het hof met gedichten.
Benoeming tot drost van Muiden (1609).
In de eerste helft van 1608 verbleef Hooft in Parijs en in 1609 als eerste niet-edele aangesteld als drost van Muiden en baljuw van het Gooiland. Hooft vertegenwoordigde het gezag en was verantwoordelijk voor de openbare orde: 'Hij moest leiding geven aan de rechtsprekende instanties, bovendien ging hij over zaken als houtvesterij en jachtrecht en was hij dijkgraaf.' Ook trad hij bij conflicten op als bemiddelaar. In 1610 trouwde hij Christina van Erp, met wie hij op het Muiderslot ging wonen. Vanwege de kou overwinterden ze aan de Amsterdamse Keizersgracht.
In 1615 verloren Hooft en zijn vrouw hun vier weken oude dochtertje Geertruid. In al deze jaren was Hooft actief als (toneel)dichter, maar in 1618 begon de geleidelijke overgang naar het proza toen hij begon aan de biografie van Hendrik IV. In 1620 stierf hun nog geen twee jaar oude tweede zoon Arnout, waarna ze in 1621 hun volgende zoon weer Arnout noemden. In 1623 stierf hun oudste zoon Cornelis. In 1624 stierf ook Arnout en eveneens Hoofts drieëndertigjarige echtgenote Christina. Hoofts ouders overleden in 1626 en 1627.
De dood van zijn echtgenote bezorgde Hooft een 'naere nacht van benaude drie jaeren', waarin hij zich vasthield aan zijn levensbeschouwing, die Knuvelder omschrijft als 'meer epicurisch dan stoïsch christendom', dat wil zeggen 'een antiek gekleurd noodlotsbesef met christelijke inslag'. In Hoofts visie bevond zich tussen God en de mens het wispelturige noodlot, dat op een mysterieuze en voor de mens onkenbare wijze de wereldorde bepaalt volgens Gods wil, waarbij voortdurend lotswisseling optreedt. Een zekere mate van stoïcisme is de beste instelling om hiermee om te gaan, maar leidt wel tot een passieve levenshouding, ook als het om godsdiensttwisten ging. Het stond de libertijn Hooft tegen als voor een religie geijverd werd, of dat nu de calvinisten betrof of Vondel, die tot het katholicisme overgegaan was.
Muiderkring.
In 1627 was de crisis over en had Hooft in de tweeëndertigjarige weduwe Heleonora Hellemans uit Antwerpen een nieuwe echtgenote gevonden, met wie hij op 30 november trouwde. In deze periode ontving Hooft in de zomer geleerde en kunstzinnige vrienden op het Muiderslot, die zodoende een zomervakantieoord geboden werd dat in de negentiende eeuw aanleiding gaf van een Muiderkring te spreken. Volgens Knuvelder gaat het min of meer om een voortzetting van de bijeenkomsten ten Amsterdamse huize van de in 1620 overleden Roemer Visscher. Het ging daarbij niet, zoals de mythe wil, om een vast gezelschap dat op vaste tijden bijeenkwam, maar om toevallige en incidentele ontmoetingen. Het Muiderslot was het middelpunt van 'een geheel open, gastvrij aangenaam gezelligheidsleven op hoog artistiek peil met wisselende gasten. Allerlei vooraanstaande figuren, evengoed dichters als staatslieden, zangeressen en jonge vereerders van de grote dichters, ontmoetten hier elkaar, men maakte muziek, men zong, men droeg er zijn gedichten of zijn toneelstukken voor, en als de gasten huiswaarts waren gekeerd, correspondeerde men met elkaar, in proza of versvorm.'
Historicus.
Omstreeks 1623 zette Hooft zich aan het vertalen van Tacitus, waarmee hij in 1635 klaar was. Tacitus was Hoofts lievelingsauteur, volgens biograaf Gerard Brandt niet alleen vanwege diens kernachtige stijl, evenzeer een kenmerk van Hoofts eigen stijl, maar ook vanwege de overeenstemming in beider staatkundige opvattingen. Tijdens het werken hieraan verscheen in 1626 ook "Hendrik de Grote, zijn leven en bedrijf", een biografie van Hendrik IV van Frankrijk. In 1639 verhief de Franse koning Hooft tot Ridder in de orde van Sint-Michiel en werd hem de erfelijke adel verleend.
In 1628 begon Hooft aan zijn ambitieuze plan om de onafhankelijkheidsoorlog te beschrijven en tien jaar later waren de eerste twintig boeken van de "Nederlandsche Historien" af. Knuvelder noemt dit project 'het machtigste prozawerk dat de zeventiende eeuw heeft opgeleverd, een monumentaal historiewerk over de opstand tegen Spanje'.
Overlijden.
Tijdens de begrafenis van Frederik Hendrik van Oranje in Den Haag, vatte Hooft een kou en werd vervolgens ernstig ziek. Hij overleed op 21 mei 1647. Zijn graf is in de Nieuwe Kerk te Amsterdam.
Politiek.
Hooft gebruikte zijn toneelstukken om zijn gematigd-orangistische staatkundige opvattingen te uiten. Hij hield er een neo-stoïcijnse, humanistische levensbeschouwing op na, zonder een religie te belijden. Hooft behoorde dan ook tot geen enkel kerkgenootschap, maar kerkte bij de hervormde kerk. In de strijd tussen de katholieken en protestanten, die zo'n belangrijke rol hadden gespeeld bij het uitbreken van de Nederlandse Opstand, koos hij geen partij.
Werk.
Het werk van Hooft is door de veelal aan het Latijn ontleende zinsconstructies in combinatie met het gebruik van zowel archaïsmen als neologismen moeilijk leesbaar. Zo luidt zijn vertaling van Catullus' beroemde versregel "Passer, deliciae meae puellae" (Het musje, de lieveling van mijn meisje): 'T musje, lusje van mijn meisje.' Het neologisme 'lusje' sorteert een effect dat literatuurwetenschapper J.J. Oversteegen tot de loftuiting bracht dat hij zich 'nauwelijks een geraffineerder en spontaner klankspel voorstellen' kon. Er zijn inmiddels hertalingen beschikbaar, waardoor het beter toegankelijk is geworden.
Toneelstukken.
Waarschijnlijk op vrij jonge leeftijd, mogelijk nog voor zijn reis naar Italië, schreef Hooft het Senecaanse toneeldrama "Achilles en Polyxena". Dit geldt als het eerste Nederlandse klassieke treurspel, al staan de reizangen niet aan het slot van maar midden in de bedrijven en voldoet het niet aan de eenheid van tijd en plaats. In 1605 schreef hij het herdersspel "Granida". Dit laatste toneelspel bevatte de twee herdersfiguren "Dafilio" en "Granida" en was een in de 17e eeuw veelvoorkomend schildersonderwerp. De bekendste werken van Hooft zijn de historische treurspelen "Geeraerdt van Velsen" uit 1613 en "Baeto" (1617). Beide toneelstukken hebben het beeld van de Nederlandse geschiedenis sterk beïnvloed: dat van de moord op Graaf Floris V (Geeraert) en dat van de rol van de Bataven bij de totstandkoming van Nederland. Het blijspel "Warenar" dat hij in 1617 samen met Samuel Coster schreef, gebaseerd op Plautus' "Aulularia", was tamelijk succesvol.
Liefdeslyriek.
Een vertaald liefdessonnet van Petrarca is het oudst bewaard gebleven werk van Hooft. Het is gesigneerd met 'Min is Hooft', wat volgens Fens twee leesmogelijkheden insluit: 'de liefde is hoofdzaak en Hooft is de mindere (van Petrarca).' Hooft schreef ongeveer vijftig sonnetten. Bekende sonnetten zijn 'Mijn lief, mijn lief, mijn lief' uit 1610 en 'Gezwinde grijsaard' uit 1611. Hooft voegde ook sonnetten toe aan zijn bundel erotische emblema "Emblemata amatoria" uit 1611. Hooft heeft daarbij zijn voordeel gedaan met de poëtische techniek waarmee de renaissance de gevoelsuiting ondersteunde. Hooft bestudeerde het sonnet dat hij van Petrarca kende en beoefende het genre met liefde en meesterschap: 'inderdaad behoort zijn vijftigtal sonnetten tot de fraaiste van onze letterkunde.' Busken Huet noemde Hoofts sonnetten werken van 'verheven schoonheid' en Knuvelder typeert Hoofts sonnetten als volgt:
De al genoemde bundel "Emblemata amatoria" uit 1611 bevat dertig "Liefdesemblemen", in navolging van Alciato die het genre in 1531 uitvond. Het gaat om allegorische prenten die in drie talen – Latijn, Nederlands en Frans – van bijschriften zijn voorzien. Getoond wordt de kracht van de liefde, waarvan Cupido het symbool is. Behalve deze emblema bevat de bundel ook liederen en andere gedichten, zoals sonnetten waaronder het beroemde "Mijn lief, mijn lief, mijn lief".
Daarnaast schreef hij tal van liederen, zowel voor het toneelstuk 'Granida' als andere. Sommige van deze liederen haalden de populaire liedboekjes, zoals het kattenbelletje 'Galatea, siet den dach comt aen'. Een ander, nog steeds gebloemleesd lied is 'Klare, wat heeft er uw hartje verlept.'
"Nederlandsche Historien".
Hooft begon in 1628 aan zijn levenswerk, de "Nederlandsche Historien". Tot zijn dood in 1647 werkte hij hieraan. Zevenentwintig delen zijn verschenen, waarvan de laatste zeven postuum. In 1618, dus tijdens het Twaalfjarig Bestand, had hij het idee gekregen om een groot werk over de recentste nationale geschiedenis te schrijven dat onder andere moest handelen over de Tachtigjarige Oorlog, die toen nog de Vaderlandse Oorlog heette. Volgens Hoofts biograaf Brandt was hij al lang daarvoor bezig met de bestudering van de klassieke geschiedschrijvers. In 1628 startte hij zijn werk en in 1642 werd "Nederlandsche Historien" gepubliceerd bij Louis Elsevier te Amsterdam. Dit monumentale werk beschrijft de periode van 1555 (de troonsafstand van keizer Karel V) tot en met de moord op Willem van Oranje in 1584. Hooft heeft zijn werk door zijn overlijden op 66-jarige leeftijd in 1647 niet kunnen voltooien. In 1654 verscheen bij Joan Blaeu "Vervolgh der Neederlandsche historien" met daarin zijn beschrijving van de geschiedenis tot het jaar 1587. Hooft ging grondig te werk en stelde zich persoonlijk op de hoogte van de gebeurtenissen, zodat zijn beschrijvingen de kracht kregen van een ooggetuigenverslag. De schrijfstijl is een bewuste "imitatio" van de stijl van Tacitus.
Brieven.
Hoe verzorgd een brief ook geschreven is, de vraag blijft of brieven als een literair genre kunnen gelden. De brieven van Hooft zijn hoe dan ook steeds opnieuw uitgegeven en staan de lezer dus net zo goed ter beschikking als de andere geschriften. De reden voor die uitgaven zijn de verfijnde literaire vormgeving van veel van zijn brieven, die geheel beantwoordt aan het verschijnsel 'epistolaire kunst' dat in de renaissance school maakte. Hooft beoefent die kunst op zodanig niveau dat zijn correspondentie steeds weer uitgegeven wordt.
Waardering.
In de achttiende en negentiende eeuw raakte Hooft uit de belangstelling, maar de herdenking van zijn driehonderdste geboortejaar in 1881 bracht hem opnieuw onder de aandacht, die aanvankelijk alleen zijn persoon betrof. De editie van zijn "Gedichten" in 1900 bracht ook zijn werk weer in de belangstelling.
Volgens Gerrit Komrij komt bij Hooft alles neer op 'dans en licht, op springerigheid en ruimte', is hij 'nooit bedompt' en zingt hij 'niet in een kerk, maar onder de hemelkoepel.' Samen met Gorter is Hooft de grote man van 'de openluchtpoëzie' en aldus onderscheiden van de 'stoet binnenhuisdichters'.
Vestdijk noemde Hooft een 'prozagenie', die het Nederlands met een zekere ongegeneerdheid had ontworsteld aan de navolging van het voorname Latijn.
Hooft als modern dichter.
Literatuurcriticus Kees Fens beschouwt Hooft om drie redenen als de eerste moderne dichter in de Nederlandse taal. Deze dichter is namelijk 'de eerste uit onze literatuurgeschiedenis die op gehoorsafstand spreekt van de moderne lezer' en dus nog steeds verstaanbaar. Hooft nam uit zijn reis door Italië een beeldenwereld mee terug en gebruikt de oorspronkelijke verwijzingen naar Christus 'op een wijze die men misschien het best als geseculariseerd kan betitelen. En ook daarin is hij modern.' Christus fungeert nog slechts als illustratie en de grens van de dichter is niet langer God, maar het uitspansel. Ten slotte is Hooft 'ook hierin modern: hij werkt en leeft met flarden van een overgeleverde cultuur die hij in een nieuw verband tracht te voegen en daarmee nieuwe betekenis tracht te geven.'
Eerbetoon.
De chique P.C. Hooftstraat in Amsterdam, in de volksmond ook wel "de PC", is naar Hooft genoemd. Hetzelfde geldt voor de in 1947 ingestelde prestigieuze P.C. Hooft-prijs en de Pieter Corneliszoon Hooft, een Nederlands passagiersschip. Ook het P.C. Hoofthuis, het faculteitsgebouw van de faculteit der geesteswetenschappen van de Universiteit van Amsterdam, is naar hem vernoemd.

</doc>
<doc id="9210" url="https://nl.wikipedia.org/wiki?curid=9210" title="Katalyse">
Katalyse



</doc>
<doc id="9212" url="https://nl.wikipedia.org/wiki?curid=9212" title="P.C. Hooft">
P.C. Hooft



</doc>
<doc id="9213" url="https://nl.wikipedia.org/wiki?curid=9213" title="P.C.Hooftprijs">
P.C.Hooftprijs



</doc>
<doc id="9214" url="https://nl.wikipedia.org/wiki?curid=9214" title="Standaardkompas">
Standaardkompas

Een standaardkompas is een magnetisch kompas in een speciale uitvoering voor gebruik op een schip, waarbij het dient als referentierichting om koersen en peilingen vast te leggen voor navigatiedoeleinden. Het is uitgerust met vloeistofdemping en permanente en weekijzeren compensatiemiddelen.
Het standaardkompas is over het algemeen een secundair kompas, als reserve voor het primaire kompas. Dit primaire kompas is veelal het gyrokompas, soms ook moderne kompassen als de ringlasergyrokompassen en de fibre optic gyrokompassen. Deze maken gebruik van het Sagnac-effect, waarbij twee lichtstralen tegen elkaar indraaien. Fluxgate-kompassen worden wel gebruikt op jachten.
Beschrijving.
Het belangrijkste element van een scheepskompas is de sensor. Deze ringmagneet is gemaakt van een legering van ijzer, aluminium, kobalt, nikkel en tin en is onderdeel van de kompasroos. Deze rust op de kompaspen en bestaat verder uit een drijver die ervoor zorgt dat de drukkracht van de roos minimaal is, de roos waarop de graadverdeling staat en de kompasdop die een zeer harde gepolijste synthetische edelsteen is om de draaiingswrijving met de kompaspen te minimaliseren.
Dit geheel is opgehangen in de met vloeistof gevulde kompasketel die aan de bovenzijde is afgesloten door het dekglas, waarop een centerdop is aangebracht om het peiltoestel te centreren. De kompasketel heeft een zeilstreep die de langsscheepse richting van het kompas aangeeft. De kompasketel is cardanisch opgehangen in het nachthuis dat daarnaast de diverse compensatiemiddelen herbergt.
Het kompas wordt over het algemeen op het schavotje boven de brug geplaatst, zo ver mogelijk van het scheepsstaal. Via een periscoop of afstandskompas is het kompas af te lezen op de brug.
Aardmagnetisch veld.
Variatie.
Doordat de magnetische polen niet op de geografische polen liggen, wijst de veldrichting van het aardmagnetisch veld niet overal naar het ware noorden. Dit hoekverschil tussen de magnetische meridiaan en de geografische meridiaan is de variatie en is niet constant, aangezien de magnetische polen zich verplaatsen. Hoewel deze verandering klein is, kan deze voor de navigatie niet verwaarloosd worden. In een zeekaart kan de variatie voor dat bepaalde gebied worden gevonden met de jaarlijkse verandering. De variatie kan variëren van 0° tot 180°, afhankelijk van de locatie.
Totale intensiteit.
Een magnetisch kompas maakt gebruik van het aardmagnetisch veld waarvan de richting ongeveer overeenkomt met die van het ware noorden. De totale intensiteit "T" of magnetische fluxdichtheid van het magnetisch veld wordt uitgedrukt in tesla. Deze varieert in grootte, afhankelijk van lokale omstandigheden — zoals de aanwezigheid van ijzererts — en astronomische invloeden zoals zonnevlammen. Ook de richting van T ten opzichte van het vlak van de ware horizon — de inclinatie "i" — varieert van evenwijdig aan het aardoppervlak aan de magnetische evenaar tot haaks op de magnetische polen. Plaatsen met gelijke inclinatie worden verbonden door isoclinen, waarbij de magnetische evenaar acline wordt genoemd als lijn waar de inclinatie 0° is.
Horizontale en verticale intensiteit.
De kompasroos verkrijgt zijn richting slechts door de horizontale component van de totale intensiteit. Om deze reden wordt deze ontbonden in de horizontale intensiteit "H":
en de verticale intensiteit "V":
Plaatsen met gelijke horizontale intensiteit worden verbonden door isodynamen. Op de polen is "H" nul en op breedten groter dan 70° is deze al zo klein dat een magnetisch kompas niet bruikbaar meer is.
Scheepsassenstelsel.
Voor compensatiedoeleinden is het zinvol om de horizontale intensiteit "H" verder te ontbinden in het scheepsassenstelsel van een rechtliggend schip, afhankelijk van de magnetische koers "MK". Hierbij is "X" de langsscheepse component richting voorschip:
en is "Y" de dwarscheepse component richting stuurboord:
terwijl "Z" overeenkomt met de verticale intensiteit "V".
Fouten.
Een standaardkompas ondervindt de nodige storingen die tot een fout in de aanwijzing leiden. Het kompas zelf ondervindt wrijving tijdens het draaien. Dit is de wrijving tussen kompaspen en kompasdop en de viskeuze weerstand die de kompasroos ondervindt in de dempingsvloeistof. Hierdoor ontstaat een kleine afwijking of deviatie die afhankelijk is van de draairichting van het kompas. Bij langdurig en snel draaien, zal de roos enige vertraging ondervinden. Ook het slingeren van het schip veroorzaakt een fout, de slingerdeviatie.
Daarnaast is er de storende invloed die veroorzaakt wordt door het aanwezige staal in een schip. Dit is onder te verdelen in:
Permanent scheepsmagnetisme.
Het permanent scheepsmagnetisme ontstaat tijdens de bouw en is afhankelijk van de bouwlocatie, de koersrichting tijdens de bouw, de bouwtijd en de bouwmethode. De eerste maanden is dit nog aan verandering onderhevig, maar daarna is dit constant, afgezien van tussentijdse constructieveranderingen. Het permanent scheepsmagnetisme is te ontbinden in de langsscheepse P-component, de dwarsscheepse Q-component en de verticale R-component. De fout die optreedt door de permanente veldsterkte "SE" bij magnetische koers "MK" en kleine helling "h" is:
Transiënt scheepsmagnetisme.
Transiënt scheepsmagnetisme ontstaat door de inductie van weekijzer. Bij een schip dat symmetrisch is ten opzichte van het vlak van kiel en stevens kan het in het schip aanwezige weekijzer worden voorgesteld als een aantal staven weekijzer. Het langsscheepse weekijzer wordt dan voorgesteld door een a-staaf voor het doorlopende weekijzer en een g-staaf voor het afgebroken weekijzer. Dwarscheeps weekijzer wordt voorgesteld door de e-staaf en verticaal weekijzer door de c-staaf en de k-staaf. De fout die optreedt door de transiënte veldsterkte "SE" is:
Remanent scheepsmagnetisme.
Remanent scheepsmagnetisme is de hysterese ten opzichte van het inducerende veld en is op te heffen door een goede plaatsing van het kompas. In dat geval kan de totale fout "SE" worden opgesteld als:
Hieruit blijkt dat de fout afhankelijk is van "H" en "i", dus de plaats op de aarde, de magnetische koers "MK" en de helling "h". Bij rechtliggend schip is deze laatste nul en vervalt het tweede deel van de formule.
Deviatie.
De genoemde fouten zorgen ervoor dat een magnetisch kompas een afwijking heeft ten opzichte van het magnetische noorden. Deze deviaties zijn op een polyester schip tamelijk klein. Een metalen schip kan aanzienlijke miswijzingen op een kompas veroorzaken, en zeker grotere schepen met bijvoorbeeld een grote lading ijzererts moeten beducht zijn voor deviatie. De kompasformule voor rechtliggend schip die de deviatie uitdrukt is in vereenvoudigde vorm:
B, C en D zijn de coëfficiënten van de kompasformule. B en C zijn hierbij afhankelijk van de breedte waarop het schip zich bevindt. B valt uit te splitsen in B1 en B2. Ook voor een hellend en slingerend schip is een formule zodat de totale kompasformule wordt uitgedrukt als:
Een methode om de deviatie vast te stellen is mogelijk bij kleinere schepen door deze 360° rond een kompaspaal te trekken, waarbij de kompassteller regelmatig een hem bekend punt peilt. Deze afwijking wordt deels gecompenseerd en het overblijvende deel wordt in een deviatietabel opgenomen. Op zee kan de deviatie zelf gemeten worden door het nemen van een azimut. Hierbij wordt een hemellichaam dat zich dicht op de kim bevindt gepeild. Met de nautische almanak is uit te rekenen wat de peiling moet zijn, en het verschil tussen de twee waarden is de miswijzing. De variatie is uit de kaart te halen: het verschil tussen miswijzing en variatie is de deviatie.
Compenseren.
Om de deviatie te reduceren tot kleine waarden wordt een standaardkompas gecompenseerd. Van de coëfficiënten van de kompasformule is de oorzaak van B, C, J en D bekend, zodat deze gecompenseerd kunnen worden. De compensatiemiddelen bestaan uit:
P-magneten.
De langsscheepse P-component van het permanent scheepsmagnetisme wordt gecompenseerd met de permanente P-magneten die langsscheeps en horizontaal in het nachthuis worden geplaatst. De deviatie die door de P-component wordt veroorzaakt, is het grootst op de koersrichtingen oost en west en de compensatie zal daarom op deze koersen moeten worden uitgevoerd.
Q-magneten.
Om de dwarscheepse Q-component te compenseren, worden één of meerdere permanente Q-magneten dwarscheeps horizontaal in het nachthuis geplaatst, recht onder de kompaspen. Deze compensatie wordt op de koersrichtingen noord en zuid uitgevoerd, omdat deze component hier het grootst is.
Flindersstaaf.
Om de langsscheepse B2-coëfficiënt van het transiënt scheepsmagnetisme te compenseren wordt een zogeheten flindersstaaf verticaal in het vlak van kiel en stevens geplaatst, waarbij de bovenkant zich op gelijke hoogte moet bevinden als de ringmagneet. Ook deze compensatie vindt plaats op de koersrichtingen oost en west. Om B1 en B2 afzonderlijk te bepalen, moet men de metingen verrichten op verschillende breedtes. Bij schepen met een vaargebied dat zich op ongeveer gelijke breedte bevindt, zal de B-coëfficiënt in zijn geheel gecompenseerd worden met de P-magneten.
D-correctoren.
De D-coëfficiënt wordt gecompenseerd met een of twee weekijzeren bollen die dwarsscheeps worden geplaatst. Deze compensatie wordt uitgevoerd op de hoofdtussenstreken 045°, 135°, 225° en 315°.
Hellingsmagneet.
Coëfficiënt J wordt gecompenseerd met een verticale permanente magneet onder het kompas. Compensatie is slecht goed mogelijk voor één breedte en de resterende deviatie is het grootst op de koersrichtingen noord en oost.
Compensatie.
De compensatie wordt uitgevoerd door de compensatiemiddelen te plaatsen op een positie die de kompassteller verwacht gezien de bouw van het schip. Vervolgens worden de volgende stappen doorlopen:

</doc>
<doc id="9215" url="https://nl.wikipedia.org/wiki?curid=9215" title="Abbenes">
Abbenes

Abbenes is een dorp in de gemeente Haarlemmermeer in de provincie Noord-Holland, gelegen aan de Hoofdvaart tussen Nieuw-Vennep en Buitenkaag, in het zuidwestelijke, minst verstedelijkte gedeelte van de Haarlemmermeer. Het telt inwoners (op ).
Oorsprong van naam.
De naam van het polderdorp herinnert aan het gelijknamige eiland in het Haarlemmermeer, dat mettertijd in het meer was verdwenen. De naam van dit eiland komt van "het nes van de abt", wat zoiets betekent als de landtong van de abdij. Over het bestaan van een abt op het eiland zelf heerst enige onduidelijkheid. Vlakbij lag ook de landtong Huigsloot; de Dr. Heijelaan loopt daarnaartoe.
Gebied.
Het gebied dat tot Abbenes gerekend wordt is veel groter dan de bebouwde kom van Abbenes (Abbenes Dorp). De grenzen met de klok mee zijn: de Lisserweg, het spoor, de Ringvaart, de bebouwde kom van de Buitenkaag en de Nieuwkerker tocht. Het gebied dat direct aan de Ringvaardijk ligt wordt door het CBS als "Abbenes Dijk" geteld. De rest van het gebied staat bij het CBS bekend als "Omgeving Abbenes". Cijfers zijn uit 2010.
Verenigingen.
De verenigingen in Abbenes zijn onder andere de Oranje Evenementen Vereniging, Sportvereniging Abbenes (voetbal en tennis), Toneelvereniging Abbenes en de Algemene Volleybal Vereniging Abbenes.
Scholen.
Abbenes telt één school, basisschool De Lente. Deze heette eerder De Tonne en daarvoor Meester Pieter Boekelschool. Langs de Hoofdweg bevond zich vroeger de School met de Bijbel en in de Dr. Heijelaan stond de Cornelia Sophia School.
Monumenten.
Er bevinden zich in 2009 vijf monumenten in Abbenes. Dit zijn de boerderijen Andreas Hoeve (1864), Vondel's Landleeuw (1935) en Meerhof (1893), de Hervormde kerk (1868) en het Graf van de negentiende-eeuwse arts en schrijver J.P. Heije (1876). 
Heije was de auteur van vele nog steeds bekende kinderliedjes, zoals "Zie de maan schijnt door de bomen". Hij bracht zijn laatste levensjaren in Abbenes door en was er de plaatselijke weldoener.

</doc>
<doc id="9216" url="https://nl.wikipedia.org/wiki?curid=9216" title="Nasty (rapper)">
Nasty (rapper)

Bianca Boyd, beter bekend onder haar pseudoniem Nasty, is een Nederlandse vrouwelijke rapper.
Biografie.
Nasty deed in 1988 in Amsterdam mee aan de Nederlandse kampioenschappen rappen. Ze werd daar eerste in de klasse Dutch Female Rapper. Het jaar 1990 richtte ze de hiphouse/Eurodance-act "2 static" op en onder de naam "Nasty Cat" verzorgde zij de commerciële refreins en raps. Producent Martin Boer tekende voor de muziek.
In 1990 verscheen ze tevens als gastrapper op de cd "Styles" van Ben Liebrand met het nummer "I Wish".
De eerste single "Boy I'll House Ya" werd meteen een grote clubhit. Ook de opvolgende singles werden Europese clubhits, in sommige landen haalden de singles zelfs de (pop)hitlijsten. Nasty tekende voor een acht maanden MTV Swatch-tournee om met 2 Static door heel Europa te toeren met onder meer 24/7, Captain Hollywood en Leila K.
In 1993 had Melodie MC een Europese hit met het nummer "Dum Da Dum", waarin een sample was verwerkt van een rap uit het nummer "Feel the Beat" van 2 Static.
Margriet Koedooder sloot namens Nasty een overeenkomst met de eigenaar van Virgin voor haar tekst en compositierechten.
Nasty kwam begin 1996 op het idee om het Nederlandstalige r&amp;b-nummer "Een moment zonder jou" te schrijven en deed dit met haar muzikale partner Nic Vegter. Haar uitgever bood het aan Ruth Jacott aan, die op dat moment aan een nieuw album werkte. Het nummer bleef echter op de plank liggen. Ze besloot de overstap te maken en haar eerder geschreven "Een moment zonder jou" zelf op te nemen en uit te brengen. Het nummer wordt geproduceerd door Rutger Kroese.
De single verscheen in de nazomer van 1996 en werd een grote hit. Haar tweede single "Hou me vast" volgde begin 1997. Nasty ontving in april dat jaar de TMF-Award voor de Meest Veelbelovende Act van 1997.
Aan het eind van het jaar verscheen haar eerste soloalbum, "Kleurenblind", geproduceerd door Nic Vegter, Henry Chu, Kurtis Mantronik, Rutger Kroese en Nasty. Het album bracht drie singles voort: "Een moment zonder jou", "Stapelgek op jou" en "Jij &amp; ik". In 2005 verscheen Nasty nog als gastrapster op de dubbel-cd "Styles XL" van Ben Liebrand, met wie zij eerder succes boekte door op de remix van Ryan Paris "Dolce Vita" te rappen.
In 2019 werd "Moment" – een cover van "Een moment zonder jou" – van Kris Kross Amsterdam, Kraantje Pappie en Tabitha een hit.

</doc>
<doc id="9217" url="https://nl.wikipedia.org/wiki?curid=9217" title="Alicia Keys">
Alicia Keys

Alicia J. Augello-Cook (Manhattan, New York, 25 januari 1981) is een Amerikaanse artieste. Ze is actief als r&amp;b- en soul-liedjesschrijver, componiste, producente, pianiste, zangeres en actrice.
Biografie.
Keys is de dochter van haar Italiaans-Ierse moeder, Terri Augello, en een Afro-Amerikaanse vader, Craig Cook. Ze heeft twee halfbroertjes. Ze groeide op in haar geboortestad New York. Op haar zevende kwam ze voor het eerst in aanraking met een piano. Ze leerde klassieke muziek van Beethoven, Mozart en Chopin (haar favoriet). Zij schreef haar eerste lied "Butterfly" toen ze veertien was. Dat nummer staat ook op haar debuutalbum "Songs in A minor". Voor een groot deel was het haar moeder die haar ondersteunde bij het ontwikkelen van haar talenten.
Haar inspiratiebronnen waren vooral Prince en Stevie Wonder, met wie ze een aantal keren heeft opgetreden, Marvin Gaye, Nina Simone, Donny Hathaway, maar ook Notorious B.I.G., 2Pac, Jay-Z en Wu-Tang Clan. In december 2015 trad zij op tijdens "Sinatra 100 — An All-Star GRAMMY Concert" in Las Vegas met een lied van en voor Frank Sinatra (ter ere van diens honderdste "verjaardag").
Begin: "Songs in A Minor".
In 2001 brak ze wereldwijd door met haar debuutalbum "Songs in A Minor", en de bijbehorende singles "Fallin"' en "A Woman's Worth". Voor dit album kreeg ze een VMA, twee Billboard Awards, twee American Music Awards, twee NAACP Image Awards, drie Soul Train awards, twee World Music Awards, een ECCHO Award en het belangrijkste van allemaal: vijf Grammy Awards. Het album ging in de eerste week 235.000 keer over de toonbank, en is tot nu toe wereldwijd 12 miljoen keer verkocht. "Fallin' " wordt nog vaak gezien als Keys' "handtekening".
Haar doorbraak was voor een deel te danken aan een optreden dat ze gaf bij Oprah Winfrey, dit had haar platenbaas Clive Davis voor haar kunnen regelen.
2003-2005: "The Diary of Alicia Keys" en "Unplugged".
In 2003 kwam haar tweede album "The Diary of Alicia Keys" uit. Op het album staan onder meer de nummers "You Don't Know My Name", dit was tevens de eerste single voor het album, "If I Ain't Got You" en "Diary". Van dit album werden in de eerste week 618.000 platen verkocht, en is tot nu toe 8 miljoen keer over de toonbank gegaan.
In 2004 heeft ze haar gedichtenbundel uitgebracht, genoemd "Tears For Water". Hierin zijn zowel gedichten als de teksten van eerder uitgebrachte liedjes te lezen.
Rond 2005 wilde Keys meer gaan doen dan zingen alleen. Zo speelde ze in een door Halle Berry gecoproduceerde film, over een pianiste die in het begin van de 20e eeuw leefde, getiteld 'Compositions in Black &amp; White'.
In oktober 2005 kwam haar derde album uit, een livealbum, opgenomen op 14 juli 2005 in New York. Het album is getiteld "MTV Unplugged". Op het album staan overwegend nummers van haar eerdere platen, maar er staan ook een aantal nieuwe nummers op. De single "Unbreakable" deed het goed op de radio.
In november 2005 begon ze met de opnames van de speelfilm "Smokin' Aces". Hierin spelen onder andere Ben Affleck, Ryan Reynolds, Jeremy Piven en Andy García. Alicia Keys speelt een vrouwelijke huurmoordenaar. De film kwam uit in januari 2007.
2006-2008: "As I Am" en filmcarrière.
In april 2007 verscheen de film "The Nanny Diaries", gebaseerd op het populaire gelijknamige boek, waarin Keys naast Scarlett Johansson een rol speelde.
Op 13 november 2007 kwam Keys' album "As I Am" uit. Het album is tot op heden wereldwijd zo'n 6 miljoen keer verkocht. De single "No One" werd een grote hit, en stond in meerdere landen op nummer één in de hitlijsten. In Nederland behaalde "No One" de vierde plek. Ook de tweede single van het album, "Like You'll Never See Me Again", werd een succes. Later werden ook "Teenage Love Affair" en "Superwoman" als singles uitgebracht. Aan "As I Am" werkten onder andere John Mayer, en een aantal bekende Amerikaanse songwriters mee.
In 2008 nam Keys het nummer "Another Way to Die" op, dat diende als de titelsong voor de James Bondfilm "Quantum of Solace". Ze speelde het nummer samen met Jack White.
In oktober 2008 verscheen ze in de film The Secret Life of Bees samen met Queen Latifah, Dakota Fanning en Sophie Okonedo. Hierin vertolkte ze een van de hoofdrollen.
2009: "The Element of Freedom" en "Empire State of Mind".
Haar vierde studioalbum, getiteld "The Element of Freedom", werd op 15 december 2009 in de Verenigde Staten uitgebracht. Ze speelde op het Cayman Island Jazz Festival. "Doesn't Mean Anything" werd als eerste single via het internet verspreid: op 15 september via haar YouTube-kanaal en op 22 september via iTunes. Eind 2009 oogstten Keys en rapper Jay-Z succes met het liedje "Empire State of Mind".
2012: "Girl on Fire".
Na "The Element of Freedom" trouwde Keys met Swizz Beatz en beviel ze van hun eerste kind. In juni 2012 kondigde Keys een nieuw album aan. Als eerste single van dit album werd "New Day" uitgebracht. Keys werkte voor het album, getiteld "Girl on Fire", samen met onder anderen Bon Iver, Mark Ronson, Jamie Smith (van The xx), Emeli Sandé en Paul Epworth. Het titelnummer van het album werd ook een hit.
2016: "Here".
Vier jaar na haar vorige album bracht Keys in 2016 haar zesde studioalbum uit, genaamd "Here". De eerste officiële single van het album werd "Blended family (What you do for love)", waarop ze samenwerkte met rapper A$AP Rocky. Twee singles die Keys eerder in 2016 had uitgebracht, "In Common" en "Hallelujah", verschenen op de deluxeversie van het album.
2020: "Alicia".
Alweer 4 jaar na haar laatste album Here komt Keys 20 maart met haar zevende studioalbum, getiteld Alicia. De eerste 2 singles Show me love en Time machine worden wereldwijd niet heel goed ontvangen. Haar derde single Underdog boekt meer succes en bereikt de 15e plaats in de Nederlandse Top 40. Ook staat een wereldtournee gepland die op 5 juni zal worden afgetrapt in Dublin. Ondanks dat er gedurende deze tour geen shows in Nederland zouden plaatsvinden, zal Keys optreden tijdens een virtueel Koningsdagfeest van Radio 538.
Privéleven.
Keys kreeg in 2010 een zoon met haar partner Swizz Beatz, met wie ze op 31 juli 2010 trouwde. In 2014 kregen ze een tweede zoon. Haar man heeft uit eerdere relaties een dochter en twee zonen.
Muziekstijl.
Keys verwerkt de piano in veel van haar nummers, omdat ze al van jongs af aan piano speelt. Naast piano speelt Keys ook nog vier andere instrumenten, waaronder viool en cello. Haar nummers gaan vaak over liefde, een gebroken hart en over de kracht van vrouwen. Haar muziek werd geïnspireerd door vele artiesten, onder wie Prince, Nina Simone, Barbra Streisand, Marvin Gaye, Quincy Jones en Stevie Wonder. Keys' stijl bestaat uit soulmuziek, die wordt ondersteund door bas en geprogrammeerde beats, en ze verwerkt de klassieke piano in haar r&amp;b-, jazz- en soulmuziek. Ze experimenteert op haar derde studioalbum, "As I Am", ook met pop- en rockmuziek.
Keys heeft het bereik van een contralto, dat zijn 3 octaven.
Door haar carrière heen heeft Keys al verschillende prijzen gewonnen, en heeft ze een onderscheiding gekregen van de RIAA. In Amerika heeft Keys al meer dan 14 miljoen albums verkocht en wereldwijd zelfs meer dan 30 miljoen.

</doc>
<doc id="9218" url="https://nl.wikipedia.org/wiki?curid=9218" title="AFC Ajax">
AFC Ajax

Amsterdamsche Football Club Ajax, kortweg AFC Ajax of gewoon Ajax, is een Nederlandse profvoetbalclub uit Amsterdam. De club is opgericht op 18 maart 1900 en is een van de drie traditionele topclubs in Nederland. Sinds de oprichting van de Eredivisie speelt Ajax onafgebroken in deze hoogste divisie. Ajax werd zesendertig keer kampioen van Nederland, waarvan achtentwintig keer sinds de invoering van de Eredivisie medio 1956.
Op de UEFA-ranglijst van beste clubs in Europa stond Ajax in het seizoen 2023/24 op 2 november 2023 als beste Nederlandse club op de 21e plaats met een totaal van 64.000 punten. Het Duitse "Kicker Sportmagazin" noemde Ajax de op een na beste voetbalclub van de twintigste eeuw. Volgens de IFFHS is Ajax de op zes na succesvolste Europese club van de twintigste eeuw en werd het in 1992 door de IFFHS verkozen als Wereldclubteam van het Jaar.
In 1995 werd Ajax door het Engelse voetbaltijdschrift "World Soccer" uitgeroepen tot Wereldteam van het Jaar. In 2000 eindigde Ajax tijdens de "FIFA Club of the Century"-verkiezing, samen met het Braziliaanse Santos, op een gedeelde vijfde plaats van beste voetbalclubs van de twintigste eeuw. Daarnaast werd Ajax viermaal uitgeroepen tot Europees team van het Jaar in 1969, 1971, 1972, en 1973 en vijfmaal uitgeroepen tot Nederlands Sportploeg van het Jaar in 1968, 1969, 1972, 1987 en 1995. Het is een van de zes Europese clubs die het recht heeft de "Badge of Honour" op de mouw te dragen door drie keer winst op rij van de Europacup I in 1971, 1972 en 1973. Die drie keer winst op rij is ook reden om als een van vijf clubs de beker te behouden. In 1995 werd de derde editie van de UEFA Champions League gewonnen en is het hiermee anno 2023 de enige club die de Europacup I/UEFA Champions League viermaal wist te winnen. Enkel FC Barcelona (vijf titels), Bayern München (zes titels), Liverpool (zes titels), AC Milan (zeven titels) en Real Madrid (veertien titels) wisten het belangrijkste Europese clubtoernooi vaker te winnen. Op 7 december 2021 voegde Ajax zich, na de gewonnen thuiswedstrijd tegen Sporting CP, in een schaarse rij van acht voetbalclubs die alle zes de groepswedstrijden tijdens een Europacup I/UEFA Champions League-seizoen wisten te winnen. Dit lukten naast Ajax enkel Paris Saint-Germain, Spartak Moskou, AC Milan, FC Barcelona, Liverpool, Real Madrid en Bayern München.
De club heeft sinds 1998 een beursnotering, AFC Ajax NV. In april 2021 stond Ajax volgens Forbes op plek 20 van meest waardevolle voetbalclubs ter wereld met een geschatte waarde van ongeveer 350 miljoen euro (413 miljoen dollar).
Sinds 1996 speelt de club haar thuiswedstrijden in de Johan Cruijff ArenA. Ajax slaagde er als een van de weinige Europese topclubs in om samen met Manchester United, Chelsea, Juventus en Bayern München alle drie de UEFA-hoofdcompetities (Europacup I/UEFA Champions League, Europacup II, en UEFA Cup/UEFA Europa League) te winnen. Ook won Ajax als een van de weinige Europese clubs, in 1972, de continentale "treble" (winst van het landskampioenschap, de nationale beker en de Europacup I). In datzelfde jaar werd voor de eerste keer de wereldbeker voor clubteams gewonnen. Het is hiermee, samen met Manchester United (1999), Bayern München (2013, 2020) en FC Barcelona (2009, 2015) een van de vier clubs die de continentale treble en de wereldbeker wist te winnen in hetzelfde seizoen. Nationaal gezien won Ajax negenmaal de dubbel – winst van het landskampioenschap en de KNVB beker in hetzelfde seizoen – en is het de enige club die het lukte om het landskampioenschap, de KNVB beker en de Johan Cruijff Schaal te winnen in hetzelfde seizoen; in 2001/02 en 2018/19.
Ajax was de eerste Europese club die de Europese Supercup won door in januari 1973 tweemaal het Schotse Rangers te verslaan. In april 1962 won Ajax als eerste Europese club de International Football Cup door Feyenoord in de finale met 4–2 te verslaan. Sinds het seizoen 2012/13 heeft Ajax een vrouwenelftal, dat uitkomt in de Eredivisie Vrouwen. Ondanks weerstand binnen de club over deze uitbreiding, wist het vrouwenelftal binnen tien jaar na oprichting twee keer landskampioen te worden en won het vijf keer de KNVB Beker.
De grootste nederlaag in officiele wedstrijden (Nederlandse competitie, KNVB bekertoernooi, Europacup-toernooien) in haar geschiedenis na de invoering van het betaald voetbal medio 1954, bereikte Ajax op 7 april 2024 door een verlies met 6-0 in een eredivisiewedstrijd tegen Feyenoord, uit in De Kuip in Rotterdam. De grootste nederlaag in Europa na medio 1954, werd op 4 oktober 2022 thuis in Amsterdam geleden, toen Napoli de vloer aanveegde met Ajax door met vijf goals verschil te winnen (Ajax-Napoli 1-6).
Geschiedenis.
Ontstaan van de club.
Een aantal vrienden richtte in 1894 een voetbalclub op. Ze noemden de club aanvankelijk Union, maar doopten hem nog datzelfde jaar om naar Footh-Ball Club Ajax, inclusief de spelfout, naar de Griekse held. In deze periode werden in heel Nederland en vooral in Amsterdam veel voetbalclubs opgericht. De Amsterdamse voetbalbond stelde om chaos te vermijden strikte regels op, de club kon hier niet aan voldoen en in 1896 ging de club praktisch ter ziele.
Vier jaar later besloot Floris Stempel samen met Han Dade en Carl Bruno Reeser wederom een poging te wagen en op 18 maart 1900 werd Ajax opgericht in café Oost-Indië aan het begin van de Kalverstraat bij de Dam, op de plek waar tot 2012 muziekzaak Fame was gevestigd. Floris Stempel werd de eerste voorzitter van de club, waarvan de naam ditmaal wél goed gespeld werd. Om verwarring met een gelijknamige voetbalclub uit Leiden – die inmiddels bekend is als het thans te Oegstgeest gevestigde Ajax Sportman Combinatie – te vermijden werd later Amsterdamsche nog voor de naam gezet.
De volledige organisatie bestond destijds uit voorzitter Floris Stempel, vicevoorzitter H.D. Dade, secretaris C.B. Reeser, eerste secretaris C.J. Groothoff, tweede secretaris J.A. Hatzman, penningmeester C.G. Hertel en de commissarissen J.B. Geisler en F.N. Kramer.
In 1902 werd Ajax toegelaten in de derde klasse, waarna het direct promoveerde naar de tweede klasse. In 1908 werd gefuseerd met derdeklasser AFC Holland, opgericht in 1899, die opging in Ajax. Vier spelers van het oude Holland waren belangrijk in het latere succes in 1911.
1901-1954: Amateurvoetbal.
Na de officiële oprichting in 1900, in de Kalverstraat in Amsterdam, sloot Ajax zich aan bij de Amsterdamsche Voetbalbond (AVB). De thuisduels werden eerst gespeeld in Amsterdam-Noord, en vanaf 1907 aan de Middenweg in de gemeente Watergraafsmeer. In 1911 promoveerde Ajax naar de hoogste afdeling, in 1913/14 degradeerde de club de enige keer, naar de Tweede Klasse. In 1917 promoveerde Ajax naar de Eerste klasse, waar het tot 1954 speelde. In de Eerste klasse werd Ajax 17 maal afdelingskampioen (1918, 1919, 1921; 1927, 1928, 1930, 1931, 1932, 1934, 1935, 1936, 1937, 1939; 1946, 1947, 1950, 1952). Landskampioen werd Ajax acht keer (1918, 1919; 1931, 1932, 1934, 1937, 1939; 1947). Bekende spelers tussen 1913 en 1929 waren: Henk Hordijk (1917-1927), Theo Brokmann (1913-1925) en Jan de Natris (1917-1925, met twee jaar onderbreking; 1928-1929). In 1930 leed Ajax een nederlaag met 14 goals verschil in Wenen tegen Rapid Wien, dat een Europese topploeg was (16-2). In de 1930'-er jaren werd Ajax maar liefst acht keer afdelingskampioen en vijf keer landskampioen. Ajax won op 11 januari 1931 met 17-0 van VUC, de grootste zege in een officiële wedstrijd van Ajax. Piet van Reenen scoorde de meeste goals voor Ajax ooit, in 235 competitiewedstrijden tussen 1929 en 1942, 272 goals! Op 9 december 1934 werd de openingswedstrijd van het nieuwe stadion De Meer gespeeld (Ajax-Stade Francais 5-1). Tijdens de Tweede Wereldoorlog (1940-1945), voor Ajax een succesarme periode, was internationaal voetbal onmogelijk. In het nationaal voetbal kwam het regelmatig voor, dat Ajax door mobilisatie, onderduiken en tewerkstelling in Duitsland niet over alle spelers kon beschikken. Het team werd dan aangevuld met beschikbare spelers uit de lagere teams. In 1944, tijdens de hongerwinter, werd het voetballen gestaakt, tot het einde van de oorlog in 1945. In juni 1946 werd in de beslissende wedstrijd tegen ADO het afdelingskampioenschap behaald. Debutant Rinus Michels scoorde maar liefst vijfmaal. De landstitel ging in 1946 naar Haarlem, maar in 1947 was Ajax wel landskampioen, voor de achtste keer in het bestaan sinds 1900. Michels zou tot 1958 in 264 duels 122 goals voor Ajax scoren. Ook verdediger, 'stopperspil' Cor van der Hart kwam uit voor Ajax (1947-1950).
1954-1980: Eerste kwart eeuw betaald voetbal.
Vanaf het seizoen 1954/55 werd betaald voetbal gespeeld in Nederland, vanaf het seizoen 1956/57 werd de eredivisie ingesteld. In 1956/57, het debuutseizoen van Sjaak Swart (1956-1973), werd Ajax na een zeer moeizaam seizoen toch kampioen. Tussen juli 1957 en juni 1970 droeg middenvelder Bennie Muller 13 jaar lang het shirt van Ajax1, na 5 jaar jeugdspeler te zijn geweest tussen juli 1952 en juni 1957. In 1959/60 en 1960/61 finishte Ajax als eerste en tweede. In 1960/61, het debuutseizoen van Piet Keizer (1961/1974) en het tweede jaar van Henk Groot (1959-1963 en 1965-1969), werd de KNVB beker gewonnen. Daarna volgden 3 matige seizoenen met posities 2 tot en met 5, tot en met 1963/64.
In 1964/65 werd met een dertiende plaats in de eindrangschikking in de eredivisie een historisch dieptepunt bereikt. Halverwege het seizoen debuteerde Johan Cruijff, en werd Rinus Michels (1965-1971) aangesteld als trainer, door de nieuwe voorzitter Jaap van Praag (1964-1978). Ook in de eerste helft van 1965 was er sportief weinig verbetering, met onder meer Wim Suurbier (1964-1977) in de gelederen. Mei 1965 was de afsluiting van een periode van 65 jaar, waarin Ajax tien keer landskampioen werd, gemiddeld eens in de zes a zeven jaar. Het beste moest nog komen...
Rinus Michels (1965-1971), enige tijd geassisteerd door Cor Brom (1966-1969), introduceerde het 'Totaalvoetbal'. In juli 1965 keerde Henk Groot terug bij Ajax, het begin van de meest succesvolle periode voor Ajax, en de definitieve doorbraak van Ajax als topclub in de eredivisie (1965/66-1972/73). Drie jaar later (1968/69-1972/73) bereikte Ajax ook Europees de top; een voorproefje was al gegeven in het seizoen 1966/67, toen Ajax op 7 december 1966 in de legendarische mistwedstrijd het toen grote Liverpool thuis in Amsterdam met 5-1 van de mat veegde. Dankzij de genialiteit van Johan Cruijff behaalde Ajax in de acht seizoenen 1965/66 tot en met 1972/73 zes landskampioenschappen, vijf KNVB bekerfinales die vier KNVB bekers opleverden, vier Europa Cup I-finales, waarvan de laatste drie gewonnen werden (1970/71, 1971/72, 1972/73), een Wereldbeker (augustus en september 1972), en een Super Cup (1972, gespeeld in januari 1973 tegen Glasgow Rangers, 3-2 thuis en 3-1 uit gewonnen, totaal 6-3). In de tweede helft van de jaren zestig vormden Sjaak Swart, Johan Cruijff, Klaas Nuninga en Piet Keizer de voorhoede van Ajax. Later voegden onder meer Barry Hulshoff (1966-1977), Heinz Stuy (1967-1976), Arie Haan (1968-1975), Gerrie Muhren (1968-1976), Ruud Krol (1968-1980), Dick van Dijk (1969-1972), Johan Neeskens (1970-1974), Horst Blankenburg (1970-1975) en John Rep (1971-1975) zich bij de selectie. In 1971/72 en 1972/73 was Stefan Kovacs trainer, die de edelsteen tot een diamant sleep. In 1971/72 en 1972/73 werd Ajax landskampioen met doelsaldi van +84 (104-20) en +84 (102-18), gemiddeld +84 per seizoen. In de competitie + KNVB beker + Europacup I-toernooien haalde Ajax doelsaldi van +107 en +95, gemiddeld +101 per seizoen. Ajax won in 2 jaar 2 Europacups I, een score van 100 %. Geen enkele trainer van Ajax heeft deze prestaties ooit geëvenaard, ook Rinus Michels, Johan Cruijff en Louis van Gaal niet, ook Morten Olsen, Martin Jol en Erik ten Hag niet. In 1971/72 was Piet Keizer aanvoerder, in 1972/73 Johan Cruijff. Na een stemming in juli 1973, waarbij een meerderheid van de spelers Piet Keizer een betere aanvoerder vond en trainer George Knobel naar hen luisterde, werd de aanvoerdersband van Johan Cruijff aan Piet Keizer gegeven het seizoen 1973/74. Een woedende Cruijff vertrok in september 1973 naar Barcelona, waar hij werd herenigd met zijn voormalige trainer Rinus Michels, die zich sinds juli 1971 in Barcelona had gesettled. Ajax hield zes miljoen gulden transfersom over, destijds een clubrecord. Cruijff speelde op 12 en 19 augustus 1973, de eerste twee eredivisieronden van seizoen 1973/74, zijn laatste duels voor Ajax (FC Groningen-Ajax 0-4 en Ajax-FC Amsterdam 6-1).
Het vertrek van Cruijff luidde drie magere seizoenen in voor Ajax (1973/74, 1974/75, 1975/76), waarin Ajax drie maal op rij als derde finishte in de eredivisie, en terugzakte naar de middenmoot in Europa (3 maal op rij een 1/8 finale: 1973/74, 1974/75, 1975/76; 1 x uitschakeling al in de eerste ronde: 1976/77). Ook KNVB beker successen waren er niet in deze jaren. In juli 1974 vertrok ook Johan Neeskens naar Barcelona, hetgeen Ajax nog verder verzwakte. Ajax zakte steeds meer weg in 1974/75 en 1975/76. Piet Keizer (oktober 1974) en Arie Haan (maart 1975) kregen ruzie met trainer Hans Kraay sr., en vertrokken. Ook 'Goudhaantje' John Rep vertrok (in juli 1975, naar Valencia). Zelfs Ruud Geels, Willy Brokamp en Rene Notten, aangekocht door manager Hans Kraay sr. tussen juli en december 1974, konden de verder dalende lijn aanvankelijk niet stoppen.
Tussen half 1975 en half 1977 werden meer vervangers gehaald voor de vertrokken spelers. Tscheu La Ling, Soren Lerby. Frank Arnesen, Dick Schoenaker, Hans Erkens, Geert Meijer en Jan Everse konden niet zo succesvol worden als hun voorgangers (1965/66-1972/73). Toch luidden zij samen met jeugdspeler Simon Tahamata, routinier Ruud Krol, topscorer Ruud Geels, zijn opvolger Ray Clarke en voorstopper Pim van Dord, een nieuwe goede periode in voor Ajax vanaf medio 1977. In 1976/77 werd Ajax nog in de eerste ronde van het UEFA Cup-toernooi uitgeschakeld, en ook in het KNVB beker-toernooi sneuvelde Ajax al tegen de eerste tegenstander. Slechte resultaten in beide bekertoernooien dus. In de eredivisie kende Ajax een vrij moeizame competitiestart. Na het debuut van Simon Tahamata op 24 oktober 1976 begon het beter te lopen, en op 5 december 1976 kwam Ajax op kop in de eredivisie. Ajax werd, zij het moeizaam, kampioen in mei 1977, en pakte hiermee voor het eerst sinds 4 jaar, sinds het seizoen 1972/73, weer een nationale prijs. Hierna braken drie betere seizoenen aan. Na de komst van Jan Everse in juli 1977, heroverde Ajax zijn positie in de nationale top. Ajax eindigde als tweede (kort achter PSV), eerste en eerste in de eredivisie, haalde drie bekerfinales op rij, waarvan de middelste (1978/79) werd gewonnen, en werd een Europese subtopper (1977/78 kwartfinale Europa Cup I, 1978/79 derde ronde oftewel 1/8 finale Europa Cup III, 1979/80 halve finale Europa Cup I). In 1978/79 werd onder trainer Cor Brom en met centrumspits Ray Clarke zelfs de 'dubbel' gewonnen. Jan Everse (1977/78, 1978/79, 1979/80), Wim Meutstege (1978/79, 1979/80), Guido Pen (1978/79, 1979/80) en Ton Blanker (1979/80) sloten de Europees betere jaren af in Amsterdam, waar vanaf het seizoen 1980/81 noodgedwongen de jeugd het moest maken (Wim Kieft, Frank Rijkaard, Jan Weggelaar, Gerald Vanenburg, Sonny Silooy), wegens budgetaire krapte en een blessuregolf.
1980-1988: Succes: eerst nationaal (1981-1986), daarna Europees (1986-1988).
Vanaf 1980/81 braken veel jonge spelers van 17 tot 20 jaar door in Ajax1, vanuit de eigen jeugd. Vanaf 1978/79 begon Ajax 14- a 16-jarige spelers te scouten bij amateurclubs, door scout Rob Been sr.. Tussen september 1978 en april 1981 werden achtereenvolgens Sonny Silooy, Frank Rijkaard, Gerald Vanenburg en Marco van Basten gescout en gecontracteerd. Wim Kieft en Frank Rijkaard debuteerden in mei en augustus 1980, Gerald Vanenburg en Sonny Silooy in april en mei 1981, Marco van Basten in april 1982. Tussen januari 1981 en januari 1986 was Ajax bijna geheel zelfvoorzienend, en werden ondanks de vele verkopen maar heel weinig spelers gekocht, een grote koerswijziging ten opzichte van de jaren 70. Het huishoudboekje werd door het nieuwe bestuur (half 1978-eind 1988) onder leiding van Ton Harmsen en Arie van Eijden tot aanvaardbare proporties teruggebracht. Tussen half 1980 en half 1983 werden de dure vedettes Ruud Krol, Simon Tahamata, Frank Arnesen, Henning Jensen, Tscheu La Ling, Piet Schrijvers en Soren Lerby verkocht. Na het vertrek van Ruud Krol en Simon Tahamata medio 1980, begon Ajax aan het bouwen van een jong team (21-23 jaar gemiddeld), met veel spelers uit de eigen jeugdopleiding, zoals achtereenvolgens Wim Kieft, Frank Rijkaard, Gerald Vanenburg, Sonny Silooy, John van 't Schip, Marco van Basten, John Bosman, Stanley Menzo en Rob Witschge. Ook werden vanaf medio 1980 enkele jonge spelers van elders aangetrokken, zoals Keje Molenaar, Jesper Olsen, Jan Molby, Ronald Koeman en Rob de Wit.
1980/81 Was een moeilijk seizoen. Ajax bivakkeerde vrijwel het hele seizoen tussen plaats 4 en 8 in de eredivisie. Na 7 ronden stond Ajax even 2de achter AZ'67 (28/9/1980), maar in het 4de kwartaal van 1980 zakte Ajax naar de 8ste plaats, naar de middenmoot (17de ronde, 21/12/1980). Dankzij een sterke 2de competitiehelft, waarin 15 van de 18 duels werden gewonnen, finishte Ajax op het allerlaatste nippertje nog als 2de in juni 1981 (eindstand top-5 van de 18 eredivisieclubs: 1. AZ'67 60 punten, doelsaldo +71 (101-30), 2. Ajax 48 pt., ds. +34 (88-54), 3. FC Utrecht 45 pt., ds. +34 (67-33), 4. Feyenoord 45 pt., ds. +26 (74-48), 5. PSV 44 pt., ds. +31 (62-31)). Ook haalde Ajax voor het 4de opeenvolgende seizoen de KNVB bekerfinale (Ajax-AZ'67 1-3).
Johan Cruijff was technisch adviseur (24/11/1980-28/2/1981). Op zijn voorspraak werd libero Wim Jansen gehaald (27/11/1980-30/6/1982), die zijn loopbaan bij Ajax beëindigde. Leo Beenhakker werd als trainer opgevolgd door Aad de Mos; 12 van de laatste 14 eredivisieduels werden gewonnen (15/3/1981-6/6/1981).
In 1981/82 werd Kurt Linder trainer en Aad de Mos zijn assistent. Johan Cruijff keerde op 6 december 1981 terug als speler bij Ajax, tot en met half 1983. Tegelijkertijd debuteerde John van 't Schip die dag. In 1981/82 werd Ajax overtuigend landskampioen (eindstand top-3 eredivisie: 1. Ajax 56 pt., ds. +75 (117-42), 2. PSV 51 pt., ds. +43 (81-38), 3. AZ'67 47 pt., ds. +34 (74-40)). In het KNVB bekertoernooi struikelde Ajax al tegen de 2de tegenstander, DS'79, dat onder in de 1ste divisie speelde (DS'79-Ajax 1-0). Tussen maart 1900 en juni 1965 sprokkelde Ajax in 65 jaar 10 landskampioenschappen bij elkaar. Het verzamelen van de tweede kampioensster, de volgende 10 landskampioenschappen, ging veel vlotter. In de 17 seizoenen 1965/66 tot en met 1981/82, in 17 jaar tussen juli 1965 en juni 1982, behaalde Ajax kampioenschappen nummer 11 tot en met 20.
In 1982/83, 1983/84 en 1984/85 werd Ajax door Aad de Mos gecoacht. In 1982/83 prolongeerde Ajax het landskampioenschap wederom overtuigend (eindstand top-3 eredivisie: 1. Ajax 58 pt., ds. +65 (106-41), 2. Feyenoord 54 pt., ds. +33 (72-39), 3. PSV 51 pt., ds. +46 (80-34)), ondanks een enigszins stroeve competitiestart (8ste na ronde 2, 25/8/1982; steeds 4de en 3de plaatsen tussen ronde 3 en ronde 13, 28/8/1982-7/11/1982). Vanaf ronde 15, vanaf 5/12/1982 tot en met de laatste ronde 34 op 14/5/1983, bezette Ajax steevast positie 1 in de eredivisie. Ook won Ajax de KNVB beker.
Na een conflict met Ajax-voorzitter Ton Harmsen in de lente van 1983, speelde een rancuneuze Johan Cruijff in 1983/84 voor aartsrivaal Feyenoord, iets wat niemand ooit voor mogelijk had gehouden. Ook aanvoerder Soren Lerby verliet Ajax medio 1983; Bayern München trok al sinds lente 1981 aan hem. Ook Europees topscorer van het seizoen 1981/82, Wim Kieft, verkaste half 1983 naar het buitenland (Italië, Pisa). Dit waren, naar toenmalige maatstaven, te veel grote aderlatingen, daarnaast vertrokken ook de 36- a 37-jarige Piet Schrijvers (PEC Zwolle) en Leo van Veen (FC Utrecht). Ronald Koeman en Felix Gasselich moesten Cruijff en Lerby vervangen. De gemiddelde leeftijd van de 22 selectiespelers bedroeg per 18/7/1983 (persdag Ajax 1983/84) slechts 21,0 jaar, tot de dag van vandaag de laagste gemiddelde leeftijd van een selectie van Ajax1 ooit! In 1983/84 startte Ajax goed in de eredivisie, met in de eerste 7 duels 6 zeges en 1 gelijkspel. In het 7de duel, op 18 september 1983, werd een historische overwinning behaald: Ajax-Feyenoord 8-2. Ook werd op 25/3/1984 een ruime 1-5 uitzege tegen subtopper FC Groningen geboekt. Ajax verspeelde het landskampioenschap echter door 3 zwakke reeksen (2 slechte reeksen: 24/9/1983-16/10/1983 3 duels, 0 zeges, 2 x gelijk, 1 x verlies, doelsaldo -3: Haarlem-Ajax 3-3, Ajax-Groningen 1-1, Den Bosch-Ajax 3-0; 26/2/1984-18/3/1984 3 duels, 0 zeges, 1 x gelijk, 2 x verlies, doelsaldo -6: Feyenoord-Ajax 4-1, PEC Zwolle-Ajax 1-1, Ajax-Haarlem 0-3; 1 wisselvallige reeks: 15/4/1984-13/5/1984 6 duels, 3 zeges, 2 x gelijk, 1 x verlies, doelsaldo +7: AZ-Ajax 1-1, Ajax-PSV 1-0, Roda-Ajax 1-1, Ajax-Excelsior 4-0, Sparta-Ajax 5-2, Ajax-DS'79 7-2). Ajax eindigde als 3de (eindstand top-3 van de 18 eredivisieclubs: 1. Feyenoord 57 pt., ds. +65 (96-31), 2. PSV 52 pt., ds. +56 (88-32), 3. Ajax 51 pt., ds. +54 (100-46)). Op 13 mei 1984, in de 34ste en laatste competitieronde, vierde Ajax de honderdste competitiegoal. Ook werd Marco van Basten door vijf maal te scoren (Ajax-DS'79 7-2) voor het eerst topscorer van de eredivisie met 28 goals, een opmerkelijk feit, daar hij 8 duels moest missen in de periode 5/11/1983-5/2/1984, wegens de ziekte van Pfeiffer, en hij dus slechts 26 duels speelde. Van Basten zou ook de drie hierop volgende seizoenen topscorer worden van de eredivisie, met 22, 37 en 31 goals, in totaal 118 goals (1983/84-1986/87). Niemand anders, behalve Ruud Geels heeft een vergelijkbare prestatie geleverd (Geels werd bij Ajax ook vier keer achtereen topscorer van de eredivisie. In de periode 1974/75-1977/78 scoorde Geels achtereenvolgens 30, 29, 34 en 30 maal, in totaal dus 123 goals).
Medio 1984 raakte Ajax onder meer de 2 Denen Jesper Olsen (Manchester United, 1/7/1984) en Jan Molby (Liverpool, 22/8/1984) kwijt. Rob de Wit (FC Utrecht) werd aangekocht als opvolger van linkerspits Jesper Olsen. In 1984/85 werd Ajax landskampioen na een sterke competitiestart de eerste 16 ronden (2/9/1984-9/12/1984), waarin 13 zeges, 2 gelijke spelen, 0 nederlagen, en 1 inhaalduel tegoed (doelsaldo +31). Vanaf de 1-4 thuisnederlaag tegen PSV (16/12/1984) liep het moeizamer, met name in april en de eerste week van mei 1985 verspeelde Ajax veel punten. Op 6 mei 1985 werd trainer Aad de Mos, na een half jaar met diverse conflicten met spelers, en na een stemming op 5 mei, daags na een 1-0 nederlaag in Haarlem ontslagen. Het interim-trio Spitz Kohn-Tonny Bruins Slot-Cor van der Hart coachte Ajax in de laatste 5 duels naar het kampioenschap in de eredivisie. De doelpuntenmachine begon weer te lopen (Ajax-Twente 4-4, Ajax-Feyenoord 4-2, Roda-Ajax 2-3, Ajax-Volendam 5-2). Wel verspeelde Ajax op de slotdag het beste doelsaldo in de eredivisie (PSV-Ajax 4-0). Het kampioenschap was minder overtuigend dan in 1981/82 en 1982/83, zeker qua doelsaldo (eindstand top-3 van de 18 eredivisieclubs: 1. Ajax 54 pt., ds. +47 (93-46), 2. PSV 48 pt., ds. +51 (84-33), 3. Feyenoord 48 pt., ds. +36 (87-51)). Ajax had wel alle 34 ronden de minste verliespunten, maar stond 'slechts' 29 ronden 1ste (4 ronden 2de en 1 ronde 4de tussen 30/9/1984 en 30/10/1984), doordat Ajax 2 duels achterliep op onder meer PSV. Eind december 1984 won Ajax het nationale zaalvoetbaltoernooi 1984/85 in Rotterdam, Ajax had alle 9 wedstrijden gewonnen. Op 6 juni 1985 werd Johan Cruijff bij Ajax aangesteld als technisch directeur, in de praktijk werd hij hoofdtrainer. Op 30 juni 1985 vertrok aanvoerder Dick Schoenaker na precies 9 jaar bij Ajax, met 6 landstitels en 5 KNVB bekerfinales (waarvan er 2 gewonnen werden) op zak sinds 1976/77. Voor het nieuwe Ajax-bestuur was het het 5de landskampioenschap in 7 jaar, en waren er 4 KNVB bekerfinales behaald (waarvan 2 gewonnen) in 7 jaar, sinds 1/7/1978 (1978/79).
Het seizoen 1985/86 startte met het Amsterdam-710-toernooi, dat door Ajax met briljant voetbal werd gewonnen (Ajax-Verona 2-0, Ajax-Atletico Mineiro 4-1). In de competitie startte Ajax moeizaam, met 2 nederlagen in de 1ste 4 duels, 1ste 5 ronden, en een 11de plaats. In de 1ste 10 duels, 1ste 11 ronden, werd 4 maal verloren en Ajax stond op de 7de plaats. Daarna herpakte Ajax zich, en in ronde 18, waarin Ajax 17 duels had gespeeld, werd de 2de plaats bereikt op 15/12/1985. Ajax verstevigde zijn 2de positie daarna en liep steeds meer uit op nummer 3, Feyenoord. Ajax eindigde 2de achter PSV, met 25 zeges, 2 gelijke spelen, 7 nederlagen, en een doelsaldo van +85 (120-35), bijna een evenaring van het toenmalige record uit 1966/67 (+88(122-34)) (eindstand 1985/86 top-3 van de 18 eredivisieclubs: 1. PSV 60 pt., ds. +78 (100-22), 2. Ajax 52 pt., ds. +85 (120-35), 3. Feyenoord 44 pt., ds. +24 (74-50)). Ajax won de KNVB beker, met een doelsaldo van +15 (17-2) in 6 duels. Ajax speelde extreem aanvallend en attractief voetbal, het 3-4-3-systeem in de 2de helft van 1985 (Ronald Koeman als inschuivende libero) en het 3-3-4-systeem in de 1ste helft van 1986 (2 centrumspitsen van Basten en Bosman, en de 2 gebruikelijke vleugelspitsen: Vanenburg of van 't Schip op rechts, de Wit op links).
Van 1980/81 tot en met 1985/86 werd drie keer het kampioenschap (1981/82, 1982/83, 1984/85) en twee keer de KNVB beker (1982/83, 1985/86) gewonnen. Ook won Ajax het nationale zaalvoetbaltoernooi in 1984/85 in Rotterdam, gehouden eind december 1984. Ajax had alle 9 wedstrijden gewonnen. Ajax was tijdens de 5-jarige periode 1981/82-1985/86 de meest trefzekere club van Europa, want in 5 seizoenen werd er 536 keer gescoord in de competitie; het totale doelsaldo in de competitie bedroeg in deze periode +326 (536-210). Dit was gemiddeld +65 (107-42) per seizoen (beste seizoen: het 1ste seizoen, dat Ajax getraind werd door Johan Cruijff: 1985/86: +85 (120-35)).
In de 6 seizoenen 1980/81 tot en met 1985/86 struikelde Ajax evenwel 4 maal in de 1ste ronde en 2 keer in de 2de ronde in de diverse Europa Cup-toernooien. Europees gezien was het enige hoogtepunt in deze zeer magere fase, de 14-0 thuiszege tegen het Luxemburgse Red Boys Differdange in de returnwedstrijd van de 1ste ronde van het Europa Cup III-toernooi in het seizoen 1984/85, op 3 oktober 1984.
In 1986/87, won Ajax voor het eerst in 14 jaar weer eens een Europese hoofdprijs, ondanks het vertrek van Gerald Vanenburg en Ronald Koeman half 1986 naar rivaal PSV, en het wegvallen van linkerspits Rob de Wit door een hersenbloeding. Onder leiding van Cruijff werd Lokomotiv Leipzig in de finale van de Europa Cup II op 13 mei 1987 met 1-0 geklopt, met dank aan onder andere drie aankopen van Johan Cruijff: Danny Blind, Jan Wouters en Arnold Scholten. Zij moesten Ronald Koeman en Gerald Vanenburg vervangen, die half 1986 naar landskampioen PSV waren vertrokken. Ook linkerspits Rob Witschge, middenvelder Aron Winter, (centrum)verdediger Frank Verlaat en rechterspits Dennis Bergkamp waren nieuwkomers, doorgebroken uit eigen jeugd. Rob Witschge en de aangekochte Schot Alistair Dick vervingen Rob de Wit als linkerspits. Ajax haalde in 9 duels een doelsaldo van +17 (22-5) in het Europa Cup II-toernooi (0-2 en 5-0 zeges tegen Buraspor, 4-0 zege en 1-1 gelijk tegen Olympiakos Piraeus, 1-0 verlies en 3-1 zege tegen Malmö, 2-3 en 3-0 zeges tegen Real Zaragoza, en 1-0 zege in de finale tegen Lokomotiv Leipzig). In de eredivisie eindigde Ajax als 2de, achter PSV (eindstand top-3 van de 18 eredivisieclubs: 1. PSV 59 pt., ds. +78 (99-21), 2. Ajax 53 pt., ds. +62 (92-30), 3. Feyenoord 42 pt., ds. +30 (73-43)). Ajax won voor de 2de achtereenvolgende maal de KNVB beker, in de finale werd FC Den Haag met 2-4 na verlenging verslagen in het Haagse Zuiderpark. In de 7 bekerduels werd een doelsaldo van +12 (15-3) behaald.
In 1987/88 bereikte Ajax wederom de finale van het Europa Cup II-toernooi, maar ditmaal werd met 1-0 van KV Mechelen verloren, dat getraind werd door voormalig Ajax-trainer Aad de Mos. Stonden hoofdtrainer Aad de Mos en zijn assistent Spitz Kohn in 1984/85 nog gebroederlijk naast elkaar bij Ajax in 1984/85 (1/7/1984-6/5/1985), aan het eind van het seizoen 1987/88, half mei 1988, waren zij opponenten: Aad de Mos was nu hoofdtrainer bij KV Mechelen, Spitz Kohn was (interim-)hoofdtrainer bij Ajax. Ook voor Belgisch ex-international, libero Walter Meeuws, was dit een bijzondere wedstrijd: Meeuws speelde in het seizoen 1984/85 en het eerste kwart van het seizoen 1985/86 voor Ajax onder trainers Aad de Mos (tot 6/5/1985) en Spitz Kohn, daarna speelde Meeuws in 1985/86 en 1986/87 voor KV Mechelen onder trainer Aad de Mos.
De Ajax-selecties ondervonden een metamorfose van landskampioenen (4 seizoenen 1981/82-1984/85, 3 x landskampioen 81/82, 82/83, 84/85) tot ware cupfighters (3 seizoenen 1985/86-1987/88, 2 x KNVB beker-winnaars 85/86, 86/87, 2 x Europa Cup II-finalisten 86/87, 87/88; 86/87 gewonnen).
1987-1991: Zwartgeldaffaire en staafincident.
Medio 1987 vertrok sterspeler en topscorer van Basten naar AC Milan; kort daarop verlieten ook Silooy en Rijkaard Ajax. Nieuwe spelers half 1987 waren Hennie Meijer, Lloyd Doesburg, Richard Witschge, Brian Roy, eind 1987 Frank de Boer en Peter Larsson, half 1988 Ron Willems, Wim Jonk, Mark Verkuyl, Stefan Pettersson, Marciano Vink en Ronald de Boer. Ajax eindigde in het seizoen 1987/88 weliswaar nog als 2de, met 50 punten en een doelsaldo van +38 (78-40), maar het klassenverschil met PSV, dat met 59 punten en een doelsaldo van maar liefst +89 (117-28) landskampioen werd, was gigantisch, 51 doelsaldo-eenheden (heel anders dan in het seizoen 1977/78, toen Ajax met een kleine achterstand van 4 punten en 4 doelsaldo-eenheden op PSV eindigde: 1. PSV 53 punten, doelsaldo +53 (74-21), 2. Ajax 49 punten, doelsaldo +49 (85-36)). 
Niet alleen sportief ging het bergafwaarts, er waren nog veel serieuzere problemen. De FIOD had eind september 1988 een inval gedaan in verband met een zwartgeldaffaire, waarbij 9 ex-spelers uit de periode 1976-1988 betrokken zouden zijn geweest. Het staafincident tijdens een UEFA Cup wedstrijd tegen Austria Wien in september 1989 leidde tot een seizoen uitsluiting uit Europese toernooien (1990/91). Sinds het seizoen 1966/67 tot en met het huidige seizoen 2024/25, is het seizoen 1990/91 het enige seizoen geweest, waarin Ajax geen Europees voetbal heeft gespeeld.
Nadat Ajax in 1988/89 na zes wedstrijden veertiende stond, vertrokken trainer Kurt Linder (20 september 1988) en het bestuur. Assistent Spitz Kohn werd op 8 oktober 1988 als interim-trainer aangesteld. Jeugdtrainer Louis van Gaal werd zijn assistent. Zij werkten Ajax op naar een tweede plaats, met een geringe achterstand op PSV (11/12/1988-21/5/1989 Ajax 2de; eindstand 21/5/1989: 1. PSV 53 punten, doelsaldo +47 (78-31), 2. Ajax 50 pt., ds. +42 (74-32)). Ajax was nu 4 keer op rij als 2de gefinisht in de eredivisie in de 4 seizoenen 1985/86 tot en met 1988/89, steeds achter nummer 1, PSV. Op 16 januari 1989 was een nieuw bestuur aangetreden onder leiding van Michael van Praag, zoon van oud-voorzitter Jaap van Praag. 
Leo Beenhakker werd trainer per 1 juli 1989. Spitz Kohn en Louis van Gaal werden zijn assistenten. Half 1989 werden Pal Fischer en Edwin van der Sar aan de selectie toegevoegd. In 1989/90 werd Ajax na 5 seizoenen eindelijk weer eens kampioen (zij het met een duidelijk zwakker doelsaldo dan nummer 2, PSV: +44 tegen +58), met onder andere spelers als Dennis Bergkamp, Stefan Pettersson, de broers Rob en Richard Witschge, Bryan Roy, Aron Winter en Marciano Vink. 
In 1990/91 mocht door het staafincident op 27/9/1989, geen Europees voetbal worden gespeeld, en Ajax werd ook net geen kampioen. Samen met PSV eindigde Ajax bovenaan (beiden 53 punten), maar de Eindhovenaren hadden een iets beter doelsaldo (+56 versus +54). In de voorgaande zomer van 1990 werden geen nieuwe spelers via aankoop of uit eigen jeugd gecontracteerd. Wel werd Gerard van der Lem als assistent-trainer gecontracteerd, hij zou 7 jaar blijven, tot en met half 1997. Van der Lem volgde Spitz Kohn op, die na ruim 6 jaar bij zijn laatste club Ajax werkzaam te zijn geweest vanaf lente/zomer 1984, stopte als (assistent-)trainer en met pensioen ging. Met de komst van Beenhakker, van Gaal en van der Lem vlogen de toeschouwersaantallen bij eredivisiewedstrijden omhoog, van 12.000 per duel in 1988/89 naar 17.000 per duel in 1989/90 en naar 22.000 in 1990/91, op welk laatste niveau de toeschouwersaantallen zouden blijven tot en met 1995/96, het laatste seizoen, dat Ajax in stadion De Meer speelde.
1991-1996: 3 Landskampioenschappen en 2 Europacups; laatste 5 jaar in De Meer.
Op 28 september 1991 keerde Leo Beenhakker terug naar Real Madrid. Louis van Gaal volgde hem op. De ex-speler van Ajax (1972/73 reserve), FC Antwerp (1973-1977), Telstar (1977/78), Sparta (1978-1986) en AZ (1986-1986) en ex-assistent-trainer bij AZ (1986-1987) en Ajax (1988-1991), won samen met zijn assistent Gerard van der Lem en hun selectie, in het seizoen 1991/92 meteen de UEFA Cup. Half 1991 tot en met half 1993 speelden Rob Alflen, Alfons Groenendijk, John van Loen en Dan Petersen bij Ajax. Tussen eind 1991 en half 1992 vertrokken onder meer Dennis Bergkamp, Wim Jonk (beiden Inter Milan), Bryan Roy (Foggia) en Jan Wouters (Bayern München). Voormalig jeugtrainer Louis van Gaal liet jeugdspelers als Edgar Davids, Clarence Seedorf en Patrick Kluivert debuteren in Ajax1. De Fin Jari Litmanen werd half 1992 gehaald als vervanger voor Bergkamp, alsmede Marc Overmars. Nadat doelman Stanley Menzo blunderde uit tegen Auxerre (maart 1993, 4-2 nederlaag) kreeg Edwin van der Sar zijn kans. Half 1993 voegden zich John van den Brom, Finidi George, Nwankwo Kanu, Peter van Vossen, Patrick Kluivert en Nordin Wooter zich bij de selectie, evenals de teruggekeerde Frank Rijkaard. Half 1994 waren Winston Bogarde, Kiki Musampa en Michael Reiziger nieuwkomers. Half 1995 werd Peter Hoekstra gecontracteerd, en keerde Arnold Scholten weer bij Ajax terug.
Louis van Gaal werd met zijn enigszins jeugdige teams drie keer landskampioen (1993/94, 1994/95, 1995/96), won een KNVB beker (1992/93), de UEFA Cup (1991/92), de Champions Leaugue (1994/95), de Wereldbeker (eind 1995), de Europese Supercup en drie keer de Nederlandse Supercup. In 1994/95 bereikte Ajax het hoogtepunt door de Champions League (opvolger van de Europacup I) te winnen. In de finale werd het grote AC Milan verslagen (1-0, doelpunt Patrick Kluivert in de 85ste minuut, mei 1995). Op 28 november 1995 won Ajax de Wereldbeker voor clubs (Ajax-Gremio 0-0, Ajax won na strafschoppen). In 1995/96 werd wederom de finale van de Champions League bereikt, maar na een 1-1 uitslag, was Juventus na strafschoppen te sterk.
Het seizoen 1995/96 was de afsluiting van een uiterst succesvolle, briljante periode van Ajax in de eredivisie, in de laatste 31 jaar in stadion De Meer (augustus 1965-april 1996). Van 1965/66 tot en met 1995/96 werd Ajax 16 maal eerste, 10 keer tweede en 5 maal derde in de eindrangschikkingen in de eredivisie. 52% Van die seizoenen eindigde Ajax als eerste, 32% als tweede, en 16% als derde. Ajax eindigde dus circa de helft (1/2 deel) van de seizoenen als eerste, 1/3 deel als tweede, en 1/6 deel als derde. Ajax eindigde nimmer lager dan als derde (1973/74, 1974/75, 1975/76; 1983/84; 1992/93), en haalde nimmer een doelsaldo lager dan +34 in de eredivisie (1980/81). Ook behaalde Ajax in de helft van de 31 seizoenen 1965/66 tot en met 1995/96, 15 maal, minimaal een 1/4 finale in 1 van de Europacup-toernooien: 6 maal won Ajax een toernooi (Europacup I voor landskampioenen 3 x: 1970/71, 1971/72, 1972/73; Champions League voor landskampioenen 1 x: 1994/95. Europacup II voor bekerwinnaars 1 x: 1986/87. UEFA Cup 1 x: 1991/92). 3 Maal was Ajax verliezend finalist (Europacup I voor landskampioenen 1 x: 1968/69; Champions League voor landskampioenen 1 x: 1995/96. Europacup II voor bekerwinnaars 1 x: 1987/88). 2 Keer behaalde Ajax een 1/2 finale (Europacup I voor landskampioenen 1 x: 1979/80. Jaarbeursstedenbeker 1 x: 1969/70). 4 Maal schopte Ajax het tot een 1/4 finale (Europacup I voor landskampioenen 2 x: 1966/67, 1977/78. Europacup II voor bekerwinnaars 1 x: 1993/94. UEFA Cup 1 x: 1992/93). Tevens haalde Ajax in 13 van de 31 seizoenen 1965/66-1995/96 de KNVB bekerfinale, een score van 42%. 9 Keer finishte Ajax als eerste in het KNVB bekertoernooi (1966/67, 1969/70, 1970/71, 1971/72, 1978/79, 1982/83, 1985/86, 1986/87, 1992/93), 4 keer als tweede, als runner-up (1967/68, 1977/78, 1979/80, 1980/81).
Op 28 april 1996 werd de laatste wedstrijd in stadion De Meer gespeeld (Amsterdam-Oost, Watergraafsmeer, Middenweg, Ajax-Willem II 5-1), waar Ajax als hoogste toeschouwersaantallen gemiddeld circa 22.000 tot 23.000 per eredivisieduel had, in 1981/82 (Cruijff-effect) en in de 6 seizoenen 1990/91 tot en met 1995/96.
1996-2000: Eerste 4 jaar Amsterdam Arena; slechts subtop eredivisie: plaats 4, 1, 6 en 5.
Een modern stadion met circa 56.000 plaatsen voor voetbalwedstrijden, en 71.000 plaatsen voor muziekconcerten, werd in gebruik genomen vanaf seizoen 1996/97: de Amsterdam Arena, sedert april/juli 2018 de Johan Cruijff Arena, waar Ajax gemiddeld 48.000 toeschouwers per eredivisieduel ontving. In de seizoenen 2018/19 en 2019/20 lag het gemiddelde zelfs op 53.000. Het stadion De Meer werd niet meer gebruikt. Tegelijkertijd vertrokken half 1996 Sonny Silooy (Arminia Bielefeld), Edgar Davids en Michael Reiziger (beiden AC Milan), en de Nigerianen Nwankwo Kanu (Inter Milan) en Finidi George (Real Betis Sevilla). Half 1996 contracteerde Ajax Tijani Babangida en het Portugese talent Dani (= Daniel da Cruz Carvalho). Ajax haalde in 1996/97 nog wel de halve finale van de Champions League, maar eindigde in de eredivisie slechts als 4de (doelsaldo +24, 61 punten bij 3 punten voor een zege, 44 punten bij 2 punten voor een zege, slechts 17 overwinningen in 34 duels). Een dergelijke lage eindklassering was sinds half 1965, sinds het seizoen 1965/66 nooit meer voorgekomen. De 2de plaats was de laagste eindklassering in de 8 seizoenen 1965/66 tot en met 1972/73. De 3de plaats was de laagste eindklassering in de 23 seizoenen 1973/74 tot en met 1995/96, 5 maal gebeurde dit, in de seizoenen 1973/74, 1974/75, 1975/76, 1983/84 en 1992/93 (doelsaldi respectievelijk +58, +42, +36, +54 en +57; aantal punten respectievelijk 51, 49, 50, 51, 49 op een maximaal haalbaar aantal punten van 68, in 34 duels, bij 2 punten voor een zege).
Veel belangrijke spelers waren al vertrokken. Medio 1997 vertrokken ook Kluivert en Bogarde naar AC Milan, en succestrainer van Gaal vertrok naar FC Barcelona. Morten Olsen volgde hem op, en onder meer Michael Laudrup, Jesper Gronkjaer, Sunday Oliseh, Benny McCarthy, Wamberto de Jesus Sousa Campos, Ferdi Vierklau, Cedric van der Gun, John O'Brien en Sjota Arveladze werden gekocht. In 1997/98 werd Ajax kampioen, met maar liefst 17 punten voorsprong op PSV, en een doelsaldo van +90 (record). Na onder meer een 5-0 zege op PSV Eindhoven in het laatste duel, de finale, won Ajax tevens de KNVB beker. In de UEFA Cup ging het iets minder voorspoedig. In de kwartfinales in maart 1998 verloor Ajax van Spartak Moskou. Aan het eind van dit seizoen ging Ajax als eerste Nederlandse voetbalclub naar de beurs (11 mei 1998). Het seizoen 1997/98 was een zeer positieve uitschieter in de sportief moeilijkste fase voor Ajax, gerekend vanaf het seizoen 1965/66.
In 1996/97, 1998/99 en 1999/2000 eindigde Ajax slechts als 4de, 6de en 5de in de eredivisie, hetgeen sinds het seizoen 1965/66 nooit meer was voorgekomen.
Het seizoen 1998/99 was problematisch, onder andere qua prestaties. Op 12 december 1998 zette Ajax trainer Morten Olsen op non-actief. Jan Wouters nam de leiding over, en eindigde met zijn spelers 6de in de eredivisie, de laagste eindklassering vanaf seizoen 1965/66. Ook eindigde Ajax onderaan in de poulefase van de Champions League. Ajax won wel de KNVB beker.
Na 1998/99 namen Jari Litmanen (Barcelona) en Edwin van der Sar (Juventus) afscheid. Danny Blind en Michael Laudrup stopten. Het seizoen 1999/2000 verwijderde coach Wouters 6 spelers uit de selectie, onder wie Giorgi Kinkladze en Dean Gorre. Vervangers waren Nikos Machlas, Frank Verlaat, Aron Winter, Stanley Menzo, Bogdan Lobont, Pius Ikedia, Christian Chivu en Martijn Reuser. De prestaties van deze ploeg vielen echter erg tegen. Op 20 maart 2000 werd Wouters ontslagen, een absolute anticlimax van wat een zo feestelijk jaar en feestelijke maand hadden moeten worden. Ajax vierde immers zijn 100-jarig jubileum (18 maart 2000). Hans Westerhof nam de leiding van Ajax1 tijdelijk over. Ajax eindigde als 5de, met een doelsaldo van +21, het laagste doelsaldo gerekend vanaf seizoen 1965/66. Ajax haalde in 1999/2000 nog wel de derde ronde van de UEFA Cup.
2000-2005: Nieuw millennium.
Na een uiterst succesvolle periode, de laatste 31 jaar in het stadion De Meer, vanaf seizoen 1965/66 tot en met seizoen 1995/96 (juli 1965-april 1996), vlak voor het einde waarvan Ajax in seizoen 1994/95 nog de UEFA Champions League en in november 1995 nog de wereldbeker won, werd Stadion De Meer vervangen door de moderne Johan Cruijff ArenA (destijds de naam "Amsterdam ArenA", augustus 1996 tot april/juli 2018). Vanaf 2000 won Ajax tot 2004 twee keer de landstitel, de beker en de Johan Cruijff Schaal. In 2002/03 kwam Ajax tot de kwartfinale van de Champions League. De jonge ploeg van trainer Ronald Koeman werd in de slotminuten echter uitgeschakeld door het geslepen AC Milan waardoor het op een haar na de halve finale miste. Koeman werd in het voorjaar van 2004 kampioen van Nederland met Ajax. Het daaropvolgende seizoen 2004/05 zou het begin zijn van een jarenlange titeldroogte in Amsterdam. De titel moest Ajax sindsdien vaak afstaan aan zijn historisch gezien grootste concurrent, PSV, pas in seizoen 2010/11 zou Ajax na 7 jaar eindelijk weer eens landskampioen worden.
2005-2010: Hunkering naar derde ster.
Ajax won in 2005, 2006 en 2007 de Johan Cruijff Schaal en in 2006 en 2007 ook de KNVB Beker. Ondanks de kleinere successen wist Ajax in de periode 2005-2010 geen één keer de landstitel te prolongeren. Ajax snakte, na het 29ste behaalde kampioenschap in 2004 naar de 30ste landstitel, deze geeft recht op een derde ster op het shirt. In deze jaren wonnen echter PSV (4 keer), AZ en FC Twente (beide 1 keer) het landskampioenschap. Het dichtst bij was Ajax onder trainer Henk ten Cate in het seizoen 2006/07. Het kwam één doelpunt tekort waardoor PSV optimaal profiteerde van de misstap van AZ in de laatste speelronde tegen Excelsior Rotterdam. Ajax haalde hierna wisselende eindklasseringen, met als dieptepunt plaats drie onder toenmalig trainer Marco van Basten. In dat seizoen, 2008/09, werd Ajax bovendien ondanks recordaankopen uitgeschakeld door FC Volendam in de beker en reikte het niet verder dan de achtste finale van de UEFA Cup.
2009-2011: Titelloos seizoen bekroond met CL-voetbal, trainerswissel.
Ajax trok in de zomer van 2009 de gelouterde Martin Jol aan en selecteerde door nadat Van Basten ontslag nam. Zo werden de aankopen van Van Basten amper meer gebruikt en koos Martin Jol voor jongere talenten en maakte hij Luis Suárez, met wie van Basten een moeilijke relatie had, aanvoerder van Ajax. De club speelde een relatief zeer goed seizoen in 2009/10 en deed tot aan het einde mee om de landstitel. Ajax scoorde de meeste doelpunten na een goede reeks na de winterstop, maar moest ondanks imposante doelcijfers (106-20) genoegen nemen met de tweede plek en bekerwinst. De beker won het dankzij een dubbele confrontatie met Ajax's grootste vijand Feyenoord. De wedstrijden werden over twee wedstrijden gespeeld door het dreigende supportersgeweld tijdens de finale in Rotterdam. Ajax kwalificeerde zich dankzij de tweede plaats voor de voorrondes van de UEFA Champions League van het volgende seizoen 2010/11. Ajax kwalificeerde zich ten koste van PAOK Saloniki en Dinamo Kiev zich uiteindelijk ook voor de groepsfase van het miljoenenbal na een 5 jaar durende afwezigheid. Ajax werd in de groepsfase uitgeschakeld. Het eindigde als derde, wat nog wel recht gaf op UEFA Europa League voetbal, onder Europese grootmachten Real Madrid en AC Milan. In de Europa League werd de club met ruime cijfers (0-4) door Spartak Moskou uitgeschakeld. Het Eredivisie seizoen verliep matig. Ajax was niet de gedroomde titelfavoriet en het rommelde ook in de bestuurskamer wat tot veel onrust leidde. In deze maanden roerde clubicoon Johan Cruijff zich hevig met het eerste elftal van Ajax door middel van columns waarin hij kritiek uitte op de club. De positie van trainer Martin Jol werd mede hierdoor onder druk gezet, waarna de trainer na een matige periode in november-december opstapte na 1-1 gelijkspel in de ArenA tegen NEC Nijmegen. Jol werd opgevolgd door de onervaren Frank de Boer.
2011-2014: Vier landstitels op rij.
De Boer debuteerde op 6 december 2010 als hoofdtrainer van Ajax in de Champions League tegen AC Milan, deze wedstrijd werd met 0–2 gewonnen door Ajax waarna een goede reeks werd voortgezet. De Boer, die de rust binnen Ajax terug wist te brengen, mede door de vele punten die die binnenhaalde en zich daarmee terugknokte in de titelrace, werd na een 3-1 overwinning op directe concurrent FC Twente kampioen van Nederland in 2010/11 en reikte dat seizoen ook tot de finale van de KNVB Beker. Deze werd verloren van FC Twente. Het landskampioenschap in 2010/11 was het dertigste, sinds de oprichting in 1900. Voor het verzamelen van de derde kampioensster, de kampioenschappen nummer 21 tot en met 30, had Ajax 29 jaar nodig, de 29 seizoenen 1982/83 tot en met 2010/11 (juli/augustus 1982 tot en met mei/juni 2011). In de daarop volgende drie seizoenen werd Ajax vanaf 2012 tot en met 2014, nog eens drie keer achterelkaar, kampioen van Nederland. Het won in 2013 ook nog de Johan Cruijff Schaal. Internationaal succes bleef telkens uit. Ajax overwinterde wel steeds in Europees verband door vier jaar achterelkaar derde te eindigen in de Champions League. Het werd echter na de winterstop ieder jaar vroeg uitgeschakeld in de Europa League tegen op het oog gunstige teams. Ajax werd in dit toernooi onder anderen uitgeschakeld tegen Steaua Boekarest (2013) en Red Bull Salzburg (2014).
2014-2016: Prijzendroogte onder Frank de Boer.
Ajax ging het voetbalseizoen 2014/15 hoopvol in, de club ging op jacht naar de vijfde titel op rij wat voor een record had gezorgd. Echter, dit seizoen was het begin van vier jaren zonder prijs en succes. Mede door tegenvallende aankopen werd het versterkte PSV overtuigend kampioen. Ajax werd nog wel tweede, maar hoogtepunten kende het dit seizoen niet. Waar naast de titel werd gegrepen, verloor de club de strijd om de Johan Cruijff Schaal, en werd het in december al uitgeschakeld voor de beker en verloor het in de achtste finale van de Europa League van FK Dnipro.
Doordat Ajax in 2014/15 wel de tweede plaats behaalde kwam het uit in de voorronde van de Champions League in seizoen 2015/16. Het seizoen begon vroeg, want in juli 2015 begonnen de kwalificaties al. Ajax werd gekoppeld aan de Oostenrijkse club Rapid Wien. Ajax verloor over twee wedstrijden (5-4) van Rapid, waarna Ajax voor het eerst sinds het seizoen 2009/10 weer afwezig zou zijn in de Champions League. Ajax stroomde door deze nederlaag in bij de laatste play-offs van de Europa League. Hierin versloeg het Jablonec en kwalificeerde het zich wel voor de Europa League. Hierin kwam het in een poule met Fenerbahçe SK, Molde FK en Celtic FC. Ajax boekte matige resultaten en werd daardoor derde in de groep waarmee het na de winter geen Europees voetbal meer speelde en uitgeschakeld was. In de KNVB Beker werd Ajax in oktober uitgeschakeld door een 1-0 nederlaag tegen aartsrivaal Feyenoord in De Kuip. In de Eredivisie deed Ajax het naar behoren. Het streed mee tot de laatste speeldag voor het kampioenschap en bleef vrijwel de gehele competitie koploper, op de periode januari tot maart 2016 na. Titelfavoriet PSV veroverde de titel uiteindelijk op 8 mei 2016 na een misstap van Ajax tegen De Graafschap (1-1 uit in Doetinchem). Enkele dagen hierna nam Frank de Boer ontslag.
2016-2018: Eerste Europese finale sinds 1996, landstitel blijft uit.
In mei 2016 werd Peter Bosz gepresenteerd als opvolger van trainer Frank de Boer. Net als Aad de Mos (maart 1981-mei 1985) en Frank de Boer (december 2010-juni 2016), gaf ook Peter Bosz de jeugd bij Ajax ruim baan. Ook deze zomer kwam Ajax uit in de voorronde van de Champions League. Ajax haalde wederom het miljoenenbal niet na een nederlaag tegen FK Rostov. Ajax leed ook in de Eredivisie aanvankelijk veel puntverlies. Vanaf september 2016 pakte de ploeg de draad op. Het begon wedstrijden te winnen met aantrekkelijk voetbal. Ook in de Europa League deed Ajax het uitstekend, het eindigde eerste in de poule na een ongeslagen status tegen Celta de Vigo, Standard Luik en Panathinaikos. Ajax reikte in dit seizoen, na onder anderen wedstrijden tegen Schalke 04 en Olympique Lyon, tot de finale. Deze werd in Stockholm echter verloren van Manchester United FC (0-2). Nationaal gezien was het wederom geen succes. In de beker werd Ajax vroeg uitgeschakeld tegen SC Cambuur. In de Eredivisie deed Ajax heel lang mee, aartsrivaal Feyenoord verspeelde echter haar koppositie sinds de eerste speelronde nimmer. De club uit Rotterdam werd kampioen van Nederland in 2017. Ajax eindigde tweede, een close finish achter Feyenoord, met 1 punt en 5 doelsaldo-eenheden minder.
In de zomer van 2017 vertrok Peter Bosz na onenigheid over de samenstelling van de trainersstaf. Marcel Keizer volgde de naar Borussia Dortmund vertrokken Peter Bosz op. Het seizoen begon voor Ajax dramatisch. Abdelhak Nouri kreeg tijdens een oefenwedstrijd tegen Werder Bremen in de voorbereiding een hartstilstand en ontwaakte maar niet uit zijn coma. Enkele dagen later werd bekend dat hij blijvende schade had opgelopen.
Dit had zichtbaar invloed op de selectie. Ajax speelde lang niet zo goed als het voorgaande seizoen en werd wederom uitgeschakeld in de voorronde van de Champions League. OGC Nice was over twee wedstrijden te sterk. Ajax speelde hierdoor wederom Europa League play-offs. Hierin werd de club uitgeschakeld tegen Rosenborg BK. Ajax speelde dit seizoen geen Europees voetbal en in de Eredivisie verspeelde het veel punten. Marcel Keizer werd in december 2017 ontslagen na uitschakeling in de beker tegen FC Twente. Erik ten Hag volgde de ontslagen Marcel Keizer op in Amsterdam. Ten Hag kon in zijn eerste halfjaar de achterstand op de uiteindelijke kampioen PSV niet meer goedmaken, maar werd nog wel tweede in de Eredivisie.
2018-2022: Gouden aankopen en trainer ten Hag leiden Ajax naar succes.
Erik ten Hag was per 1 januari 2018 de in december 2017 ontslagen trainer Marcel Keizer opgevolgd. In de zomer van 2018 vond er een koerswijziging plaats. Ajax, na 4 seizoenen zonder prijs, doorbrak het salarisplafond en haalde onder anderen ervaren spelers, voor hoge transfersommen, binnen in de persoon van Daley Blind en Dušan Tadić. Samen met de doorgebroken talenten Matthijs de Ligt, Frenkie de Jong en Noussair Mazraoui vormde het elftal met spelers die zich ontpopte tot sterkhouders, bijvoorbeeld Hakim Ziyech, Nicolás Tagliafico en Andre Onana zich tot een Champions League elftal. De ploeg haalde de groepsfase van het toernooi makkelijk en overleefde de poule zonder veel moeite. Het overwinterde voor het eerst sinds 2005 in de Champions League. In een poule met FC Bayern München en Benfica eindigde het tweede, waarna het in de achtste finale Real Madrid CF en Juventus FC uitschakelde. In de halve finale verloor Ajax in de slotseconden de halve finale tegen Tottenham Hotspur waardoor het de finale misliep. Ajax won in 2018/19 nog wel het kampioenschap en de beker. Hiermee kwam er een einde aan vier jaar zonder prijzen.
In juli 2019 won Ajax de Johan Cruijff Schaal. In 2019/20 haalde Ajax de groepsfase van de Champions League wederom weer maar wist het niet te overwinteren. In de Europa League werd het uitgeschakeld tegen Getafe CF. Ajax kreeg tijdens het vroegtijdig gestopte Eredivisie seizoen 2019/20 (door de corona pandemie) de Nederlandse Champions League ticket voor 2020/21 toegewezen. Hierin werd het wederom uitgeschakeld, maar reikte het in 2021 tot de kwartfinale van de Europa League. Het werd uitgeschakeld tegen AS Roma. Het won dat seizoen wederom zowel de landstitel als de KNVB Beker.
In seizoen 2021/22 werd Ajax wederom kampioen van Nederland. De KNVB Beker en de Johan Cruijff Schaal moest het afstaan aan concurrent PSV doordat het in beide finales aan het kortste eind trok. Europees gezien behaalde Ajax de eerste plaats in de Champions League poule, alle zes duels werden gewonnen, meestal ruim. Na de winterstop werd Ajax in de achtste finale nipt uitgeschakeld door het Portugese Benfica Lisboa (Lissabon) (2-2 uit, 0-1 thuis).
2022-heden: Ajax zakt ineen.
Per 1 juli 2022 volgde Alfred Schreuder de naar Manchester United vertrokken Erik ten Hag op als trainer van Ajax. In de zomerse transferperiode vertrokken de meeste sterkhouders van de voorgaande seizoenen, maar werd er ook flink terug geïnvesteerd. Ajax begon, ondanks de nederlaag tegen PSV in de Johan Cruijff schaal (3-5), het seizoen relatief goed met zes zeges op rij in de eredivisie, maar dit sloeg vanaf 18 september 2022 om na een 2-1 uitnederlaag tegen AZ. Ajax werd al vrij snel uitgeschakeld in de Champions League in een poule met Liverpool FC, SSC Napoli en Rangers FC. Thuis tegen Napoli werd op 4 oktober 2022 zelfs met 5 goals verschil verloren (1-6), de grootste nederlaag van Ajax ooit in Europees verband. Vlak voor het WK voor landenteams, dat incidenteel in de wintermaanden werd gehouden, ging Ajax in november, in een vormdip, de verlengde winterstop in. In januari 2023 werd de competitie hervat. Na zeven wedstrijden op rij zonder overwinning sinds 6 november 2022, werd hoofdtrainer Alfred Schreuder na het zesde achtereenvolgende gelijkspel in de eredivisie, in de ArenA tegen FC Volendam (1-1), ontslagen. John Heitinga volgde Schreuder op als interim. Onder Heitinga wist Ajax, ondanks een goede start met zeven zeges op rij (29/1/2023-12/3/2023), het niet om te keren. Ajax eindigde in de Eredivisie op de derde plaats, achter kampioen Feyenoord en runner-up PSV. Dit was de laagste eindklassering van de club sinds seizoen 2008/09, waarin het eveneens als derde eindigde. Ajax werd na de winterstop in de eerste knock-out fase van de Europa League uitgeschakeld door Union Berlin (3-1). Ajax reikte nog wel tot de finale van de KNVB Beker, deze werd echter verloren van PSV na strafschoppen (3-2). Zodoende sloot Ajax het seizoen, voor het eerst sinds 2017/18, af zonder prijs. Algemeen directeur Edwin van der Sar stapte na het seizoen op. Hij had als doel gesteld, vijf maal op rij als eerste te finishen. Ajax bleef steken op vier eerste plaatsen op rij (2018/19, 2019/20, 2020/21, 2021/22), waarmee de doelstelling voor 4/5 deel, voor 80 %, werd gerealiseerd.
Ajax kwalificeerde zich dankzij de behaalde derde plaats in seizoen 2022/23 voor de play-offs van de UEFA Europa League 2023/24.
Per 19 mei 2023 trad Sven Mislintat in functie als sportdirecteur van Ajax. Hiermee werd hij de opvolger van Marc Overmars, die begin 2022 vertrok. Mislintat stelde in de zomer van 2023 Maurice Steijn aan als hoofdtrainer. Mislintat gaf circa 111 miljoen euro uit aan transfers, onder anderen Branco van den Boomen, Chuba Akpom en Benjamin Tahirović werden binnengehaald. Het seizoen begon met een 4–1 overwinning op Heracles Almelo. Gevolgd door twee gelijkspelen uit tegen Excelsior Rotterdam en Fortuna Sittard, tussen die twee duels een afgelaste wedstrijd thuis in Amsterdam tegen Volendam, en ten slotte een 3-1 nederlaag uit tegen FC Twente, behaalde Ajax de slechtste seizoenstart in negenenvijftig jaar: na vijf ronden een tussenklassering als nummer 12 in de eredivisie, net als in het slechtste seizoen van Ajax in de eredivisie ooit, 1964/65, toen Ajax aan het eind van dat seizoen, in mei 1965 als dertiende eindigde. De positie van directeur Mislintat kwam in verlegenheid nadat was gebleken dat hij een transfer had laten plaatsvinden via een spelersmakelaar die investeerder was van zijn bedrijf, dit zou in strijd zijn met de corporate governance verklaring van de club. Ook oud-werkgever VfB Stuttgart startte een onderzoek naar de transfers van Mislintat. Op 24 september 2023 werd de De Klassieker gespeeld, hoewel Ajax een aantal dagen eerder thuis 3-3 gelijk speelde tegen Olympique Marseille stond het na 37 minuten spelen al met 0–3 achter tegen aartsrivaal Feyenoord. De wedstrijd moest tijdelijk gestaakt worden nadat supporters vuurwerk op het veld gooiden, na ongeveer 10 minuten in de tweede helft gespeeld te hebben werd de wedstrijd definitief gestaakt wederom na het gooien van vuurwerk. Nadat de wedstrijd was gestaakt braken er buiten het stadion rellen uit. Ajax-supporters probeerden de hoofdingang te bereiken, de Mobiele Eenheid voerde charges uit om de supporters bij de inmiddels deels gesloopte hoofdingang van de Johan Cruijff ArenA weg te halen, echter lukte het een aantal supporters om de hoofdingang te betreden. In de avond van 24 september werd Mislintat per direct ontslagen, onder andere gebrek aan een breed draagvlak binnen de club was een van de redenen. De Klassieker werd op woensdag 27 september uitgespeeld in een leeg stadion. Feyenoord won met 4-0 uit tegen Ajax. Na ook een nederlaag thuis tegen AZ (1-2) had Ajax 5 punten na 6 wedstrijden, waarmee Ajax de slechtste seizoensstart in de clubgeschiedenis doormaakte.
Na ook een nederlaag uit tegen het op dat moment als achttiende en laatste geklasseerde FC Utrecht (4-3) stond Ajax voor het eerst in de clubgeschiedenis op plek 17, de op 1 na laatste plaats in de eredivisie. Op 23 oktober 2023 gingen Maurice Steijn en Ajax per direct uit elkaar. Hedwiges Maduro nam voor een week de honneurs waar.
Op 29 oktober 2023 behaalde Ajax een historisch dieptepunt. Vlak nadat Volendam met 3-1 van Excelsior won, verloor Ajax in Eindhoven met 5-2 van PSV. Hiermee kwam Ajax voor het eerst sinds de oprichting van de club op de laatste plaats, plek 18 in de Eredivisie terecht. Een dag na het verlies tegen PSV werd bekend dat John van 't Schip tot het einde van het seizoen de hoofdtrainer zou worden.
In de eerste week onder het trainerschap van Van ‘t Schip werd er in de competitie gewonnen in de thuiswedstrijden tegen FC Volendam (2-0) en sc Heerenveen (4-1). Ajax slaagde er onder de leiding van Van 't Schip te klimmen naar plek 5 in de eredivisie. In de Europa League poule eindigde Ajax als derde, wat een vervolg in de Conference League betekende. In de beker werd Ajax met 3-2 uitgeschakeld door de derde klasse (!!) amateurs van USV Hercules, op 21 december 2023, halverwege de competitie, vlak voor de winterstop.
In het voor Ajax in veel opzichten catastrofale seizoen 2023-2024 verloor het twee keer van Feyenoord, op 27 september 2023 met 0-4 thuis in de ArenA in Amsterdam, en op 7 april 2024 met 6-0 uit in de Kuip in Rotterdam. De eerste wedstrijd was de grootste thuisnederlaag van Ajax tegen Feyenoord in de eredivisie ooit, nooit eerder verloor Ajax thuis in Amsterdam in de eredivisie met meer dan 2 goals verschil van Feyenoord, vier maal werd het 1-3 (1961/62, 1962/63, 1970/71, 1986/87) (de niet erkende nacompetitie van 1959/60 niet meegerekend, toen Ajax-Feyenoord op 6 juni 1960 in 1-6 eindigde). De laatste wedstrijd was de grootste nederlaag van Ajax in haar geschiedenis en de grootste vernedering door rivaal Feyenoord ooit, met zes goals verschil. Nooit eerder verloor Ajax in de 2 eredivisieduels tegen Feyenoord in een seizoen met een totaalscore 0-10 (doelsaldo -10)
Joodse achtergrond.
Ajax staat nationaal en internationaal bekend om zijn Joodse achtergrond. Ajax heeft verschillende bekende Joodse spelers en verenigingsmensen gehad, zoals Johnny Roeg en de in Auschwitz omgekomen Eddy Hamel. Vanaf 1956 speelden Bennie Muller (1957-1970) en mister Ajax Sjaak Swart (1956-1973) als Joodse spelers voor de club. De laatste Joodse spelers bij Ajax waren Hedwiges Maduro, Daniel de Ridder en Ilan Boccara. Buiten het veld waren verzorger Salo Muller en bestuurders Jaap van Praag, Michael van Praag, Michael Kinsbergen en Uri Coronel Joods.
Stadions.
Ajax heeft in de loop der jaren op verschillende locaties gespeeld. Het begon op een veld in de toenmalige gemeente Nieuwer-Amstel, nog voordat de club officieel werd opgericht (in 1893). Voor vijftien gulden per half jaar werd er een weiland gehuurd. In 1896 werd het veldje bij de gemeente Amsterdam gevoegd.
In 1900 verhuisde de club naar Amsterdam-Noord, waar tot 1907 tussen de weilanden werd gespeeld. In 1907 nam Ajax intrek in het eerste voetbalstadion van Amsterdam, in de volksmond Het Houten Stadion genoemd. Het stadion lag dichter bij het centrum dan de vorige locaties, maar er ontbraken nog steeds tribunes, die er pas in 1911 kwamen, kleedkamers en stromend water. Het stadion bleek toch te klein te zijn: na vier opeenvolgende landstitels in de jaren 1930 werd er verhuisd naar stadion De Meer.
Dit stadion zou het meest legendarische stadion uit dit rijtje worden: er speelden voetballers als Johan Cruijff, Sjaak Swart en Marco van Basten. De gemeente Amsterdam wilde bouwen in het geannexeerde Watergraafsmeer, dus liet Ajax een stadion bouwen in Betondorp. Het stadion mocht maximaal 300.000 gulden kosten, en zelfs de spelers betaalden mee. De openingswedstrijd was op 9 december 1934 tegen Stade français, een wedstrijd die met 5-1 werd gewonnen. Het duurde tot 1971 tot er lichtmasten werden geplaatst.
In 1996 vertrok Ajax, na er 62 jaar gespeeld te hebben, uit De Meer. Het stadion had, onder andere door nieuwe veiligheidsregels van de UEFA, zijn langste tijd gehad. In die jaren gebruikte Ajax het Olympisch Stadion als uitvalsbasis voor zijn belangrijkste duels: stadion De Meer kon niet meer dan 29.500 personen herbergen, terwijl het Olympisch Stadion vanaf 1937 64.000 plaatsen kende. Met de bouw van de Amsterdam ArenA werd het Olympisch Stadion in 1996 gedag gezegd. In dit stadion werd op 14 augustus 1996 geopend met een vriendschappelijk duel tegen AC Milan, er werd met 0-3 verloren. Tot op heden speelt Ajax zijn wedstrijden in de Amsterdam ArenA. Op 15 mei 2013 werd in de Amsterdam ArenA de finale van de Europa League 2012/13 gespeeld.
Financiën.
Ajax NV.
Ajax is de enige Nederlandse voetbalclub met een beursnotering. De emissie op de Amsterdamse effecten beurs vond plaats op 11 mei 1998. Met een introductiekoers van 25 gulden haalde de club omgerekend 54 miljoen euro op. Na een lichte opleving zakte de koers naar een dieptepunt van €3,50. Kritiek werd gegeven dat het juridisch stramien van een naamloze vennootschap een voetbalclub niet past. Supporters maakten zich zorgen dat de sportieve belangen van de club zouden botsen met de commerciële belangen van het beursgenoteerde Ajax. Een Ajax-aandeel was anno 2008 ongeveer €5,90 waard.
In 2008 concludeerde een commissie onder leiding van erelid Uri Coronel dat de beursnotering geen waarde heeft voor de club en overwogen zou moeten worden om de beursnotering te beëindigen. De haalbaarheid en wenselijkheid van het terugkopen van de aandelen wordt echter betwijfeld.
Sponsors.
De eerste grote shirtsponsor van de club was het Japanse elektronicaconcern TDK (1982/1983-1990/1991). Daarna waren de ABN AMRO-bank en verzekeraar AEGON sponsor. Op 1 januari 2015 werd Ziggo hoofdsponsor van Ajax. De overeenkomst met Ziggo heeft een looptijd tot en met juni 2025. De eerste kledingsponsoren waren Le Coq Sportif (begin 1973-1976/77; 1980/81-eind 1984), Puma (1977/78-1978/79) en Cor du Buy (1979/80). De huidige kledingsponsor is Adidas, dat een contract heeft tot medio 2031.
Ajax heeft een paar keer met een alternatieve shirtsponsor gespeeld. Op 1 april 2007 droeg Ajax in de wedstrijd tegen Heracles Almelo de naam Florius op het shirt. Florius is een onderdeel van ABN AMRO en was destijds net gelanceerd. De laatste competitiewedstrijd in het seizoen 2007/08, eveneens thuis tegen Heracles Almelo, stond Dance4Life op het tenue. Dit was een gebaar van ABN AMRO, die na dat seizoen stopte met sponsoring en de laatste wedstrijd het hele sponsorpakket aan Dance4Life doneerde.
Op 24 januari 2010, bij de wedstrijd Ajax-AZ, speelden beide ploegen met Giro 555 op het shirt om aandacht te vragen voor het gironummer van de samenwerkende hulporganisaties, ten bate van de aardbeving in Haïti. Hetzelfde gebeurde op 13 april 2011 toen Ajax een benefietwedstrijd speelde tegen Shimizu S-Pulse ten bate van de ramp in Japan. De shirts met Giro 6868 werden later geveild.
Op 1 april 2012 speelde Ajax wederom tegen Heracles Almelo met een andere shirtsponsor. Op deze dag prijkte het logo van "Fonds Gehandicaptensport" op het shirt. Ajax' shirtsponsor AEGON ondersteunt al jaren het Fonds Gehandicaptensport en wilde met deze actie samen met Ajax en de Ajax foundation aandacht vragen voor de start van de jaarlijkse collecteweek.
Ook op 7 april 2013 speelde Ajax met Fonds Gehandicaptensport op het shirt, weer was Heracles Almelo de tegenstander. Op 30 maart 2014 prijkte het Fonds Gehandicaptensport wederom op het shirt. Ditmaal was FC Twente de tegenstander.
Supporters.
Ajax heeft enkele fanatieke supporterskernen, waaronder de F-Side (opgericht in oktober 1976). In de ArenA zit de F-Side pal achter het doel aan de zuidkant van het stadion in de vakken 125 tot en met 129. De supporters van de F-Side zorgen voor sfeer in het stadion, maar ook vaak voor rellen tijdens en na wedstrijden. Als de toss het toelaat, speelt Ajax altijd de tweede helft richting de F-Side. F-Side heeft geen eigen zitplaatsen, maar staat tijdens de wedstrijd.
Een andere bekende supporterskern was VAK410 (opgericht in 2001). De supporters van VAK410 bevonden zich lange tijd in de zuidhoek van het stadion op de bovenste ring, vak 424 en 425. Vanaf het begin tot 2008 stonden zij echter aan de noordwestkant, in vak 410 (vandaar de naam). De supporters van VAK410 maakten meer sfeeracties in het stadion met onder meer grote spandoeken. Mede door een, door opzeggingen en stadionverboden, kleiner wordende groep, én de aankomende nieuwe verhuizing naar de zuidkant, werd in 2016 besloten te stoppen met VAK410 als supporterskern.
Uit de Football Top 20 van onderzoeksbureau SPORT+MARKT is gebleken dat Ajax in 2010 ongeveer 7,1 miljoen supporters in Europa heeft, een stuk meer dan rivalen Feyenoord en PSV met respectievelijk 1,6 en 1,3 miljoen. Deze 7,1 miljoen supporters leveren Ajax een 15e plaats op de Europese ranglijst op. Daarnaast is volgens het onderzoek 39% van de Nederlandse voetballiefhebbers Ajacied. Ajax heeft niet alleen veel supporters, maar ook veel fans gaan naar Europese wedstrijden. Met gemiddeld 53.056 toeschouwers per wedstrijd stond Ajax in 2019 op de dertiende plek in Europa, boven grote clubs zoals Paris SG, Liverpool FC en Chelsea FC. Kanttekening hierbij is dat niet alle clubs de capaciteit van de Johan Cruijff ArenA bezitten.
Joden.
Spelers en supporters van Ajax werden in het verleden al aangesproken als Joden. Supporters hebben dit als geuzennaam overgenomen. De herkomst van deze naam is onderwerp van discussie, omdat Ajax van oorsprong geen Joodse voetbalclub is. Voor de Tweede Wereldoorlog waren Wilhelmina Vooruit en Hortus Eendracht Doet Winnen, later gefuseerd onder de naam WV-HEDW, dé Joodse clubs van Amsterdam. Al voor de oorlog speelden er Joodse voetballers bij Ajax, alleen niet significant méér dan bij de andere Amsterdamse clubs. De aanhang was echter wel van meer Joodse afkomst en zo hing er in de jaren 1930 al een Joods imago rond de club. Aanhangers van bezoekende teams zagen dat er veel Joodse supporters aanwezig waren. Het bestuur van Ajax en het CIDI hebben zich altijd verzet tegen het gekoketteer met het jodendom.
Volgens Amsterdammers is de bijnaam afkomstig van de vele supporters die vroeger per fiets naar de wedstrijden reden. Daarbij passeerden zij de Nieuwmarkt/Waterloopleinbuurt (de Jodenhoek) en de Transvaalbuurt waar ook veel Joodse mensen woonden. Men gebruikte dan vaak de uitdrukking "Wij gaan naar de Joden."
Negatief gebruik.
Tegenwoordig heeft de geuzennaam weinig meer met het Joodse geloof te maken. Daarom wordt de geuzennaam Joden ook steeds minder gebruikt, aangezien dit kwetsend is voor de Joodse gemeenschap van Amsterdam.
Daarnaast wordt de geuzennaam negatief gebruikt door supporters van rivaliserende clubs. Een enkele keer ook door tegenstanders, zoals in maart 2011 na de wedstrijd tussen ADO Den Haag en Ajax. Na afloop van de door ADO gewonnen wedstrijd gingen de spelers Lex Immers en Charlton Vicento en de trainers John van den Brom en Maurice Steijn te ver mee in het enthousiasme van de supporters. Volgens verschillende bronnen was vooral Immers de aanstichter door de geuzennaam op een negatieve manier te gebruiken. Zo werd "we gaan op jodenjacht" naar voren gebracht. Alle betrokkenen hebben na afloop hun excuses aangeboden, maar werden alsnog door de eigen club en de KNVB gestraft.
Supportersvereniging Ajax.
Supportersvereniging Ajax is een vereniging met ruim 90.000 leden, opgericht op 7 mei 1992. De vereniging organiseert tientallen keren per jaar grote activiteiten en evenementen binnen Nederland. Variërend van de open dag, die jaarlijks door tienduizenden bezoekers wordt bezocht, tot regionale supportersfeesten, een website en een krant "Ajaxlife" die twintig keer per seizoen toegestuurd wordt.
In 2023 blokkeerde de supportersvereniging een feestelijke huldiging op het Leidseplein van de Ajax-vrouwenploeg, die dat jaar landskampioen geworden was, vanwege verbolgenheid over de slechte prestaties van de mannenploeg.
Gemiddeld toeschouwersaantal 1978-2023.
Deze grafiek laat zien hoeveel supporters de thuiswedstrijden van Ajax gemiddeld bezochten in de loop der jaren. Er is een duidelijk verschil tussen De Meer en de Amsterdam ArenA (vanaf 1996/97)/Johan Cruijff ArenA (naam vanaf 2018). In de zeer magere periode van De Meer, is er wel een tijdelijk Cruijff-effect (met name 1981/82 en enigszins nog 1982/83) en een blijvend Beenhakker-effect (1989/90 en 1990/91, dat ook onder van Gaal tussen 1991/92 en 1995/96 aanhoudt), met een relatief sterke stijging van de toeschouwersaantallen.
Clublied.
Het officiële clublied van Ajax is de Ajax Marsch uit 1918, welke voor de aftrap in het stadion klinkt. Een ander bekend clublied is Mijn club, gezongen door Kees Prins (Jiskefet) op muziek van Vincent van Warmerdam. Hoewel Mijn club is ontstaan als persiflage op de voetbalwereld, speelt Ajax een ingekorte versie bij wedstrijden af. 
Rivaliteit.
Als een van de drie traditionele topclubs heeft Ajax in de loop der jaren veel rivaliteit ondervonden van andere clubs in de Eredivisie.
Rivaliteit met Feyenoord.
De rivaliteit tussen Ajax en Feyenoord is bekender dan alle andere rivaliteiten tussen Nederlandse voetbalclubs. De onderlinge duels (De Klassieker) behoren tot de belangrijkste wedstrijden van het jaar en zijn altijd uitverkocht. Tot en met het seizoen 1973-1974 waren Ajax en Feyenoord de enige Nederlandse clubs die met regelmaat landskampioen werden en zich met de wereldtop konden meten. Een wedstrijd tussen beide clubs kwam in die dagen neer op een strijd om welke club de beste van Nederland was. Het is in de publieke beleving een botsing tussen het aanvallende, pressende, sierlijke, elegante en creatieve voetbal van Ajax, waarbij de bal vaak een totaal andere kant uitgaat dan waar je hem verwacht en waarbij optie 3 in plaats van 1 of 2 wordt gekozen, en het wat defensievere spel en de onverzettelijke strijdlust van Feyenoord (begin jaren zeventig: Gerrie Muhren, Johnny Rep, Johan Cruijff en Dick van Dijk versus Theo Laseroms, Wim Jansen, Dick Schneider en Willem van Hanegem). Daarnaast is het een botsing van de twee grootste steden van Nederland: de zelfbewuste uitstraling van de hoofdstad strijdt tegen de Rotterdamse arbeidersmentaliteit. In de praktijk valt er op de stereotypering van het voetbal van beide clubs veel af te dingen, deze stereotypering ging alleen zeer duidelijk op in de 5 seizoenen 1977/78 tot en met 1981/82, toen Ajax onder meer Frank Arnesen, Tscheu La Ling, Keje Molenaar, Frank Rijkaard, Gerald Vanenburg en Jesper Olsen onder contract had staan, terwijl Feyenoord onder meer Ben Wijnstekers, Michel van de Korput, Ivan Nielsen, Andre Stafleu, Rene Notten en Richard Budding in de gelederen had.
Zowel binnen als buiten het stadion hebben er in het verleden supportersrellen plaatsgevonden. Het dieptepunt is de afgesproken confrontatie geweest tussen hardekernaanhangers van de beide clubs in 1997 in een weiland nabij Beverwijk, waarbij Ajax-supporter Carlo Picornie om het leven kwam (de Slag bij Beverwijk).
Rivaliteit met PSV.
PSV is een rivaal op sportief gebied. De wedstrijden tegen PSV worden ook als toppers bestempeld sinds het seizoen 1973-1974. De rivaliteit met PSV bestaat al geruime tijd en komt voort uit diverse oorzaken, zoals de verschillende interpretatie van al dan niet recente nationale en internationale successen van beide clubs en de veronderstelde tegenstelling tussen de Randstad en de provincie. Wedstrijden tussen Ajax en PSV staan bekend als De Topper.
Rivaliteit met andere clubs.
Behalve Feyenoord en PSV heeft Ajax nog een aantal andere rivalen. Eén daarvan is FC Utrecht. Hoewel de Utrecht-supporters Ajax meer als rivaal beschouwen dan andersom, zijn deze duels altijd beladen: twee fanatieke supportersgroepen staan tegenover elkaar en wedstrijden waarin aan beide kanten strijd geleverd wordt, zijn eerder regel dan uitzondering. Hetzelfde geldt ook voor ADO Den Haag. De confrontaties tussen de beide supportersgroeperingen zorgen voor beladen wedstrijden. In 1987 leidt dit tot de slag om het Zuiderpark. De vermeende brandstichting in het supportershome van Ajax door ADO-hooligans en de inval van Ajacieden in het clubhuis van ADO als wraakactie hebben de onderlinge spanningen verder opgevoerd. In 2006 werd besloten dat beide clubs vijf jaar lang geen uitsupporters mochten meenemen in onderlinge duels.
Met FC Twente, FC Groningen en het nabijgelegen AZ heersen daarnaast enige spanningen. Supporters van andere clubs vertonen soms een afkeer van Ajax en trekken dan samen op tegen de club. In het verleden waren Amsterdamse rivalen Blauw-Wit, DWS en De Volewijckers, die in 1972 opgingen in FC Amsterdam en dat na tien jaar failliet ging in 1982.
Verbonden aan Ajax.
Bestuursraad, directie en RvC.
De vereniging AFC Ajax telt ruim 700 leden met stemrecht en bezit 73% van de aandelen van AFC Ajax NV. De vereniging wordt geleid door de bestuursraad, die bestaat uit negen personen, onder leiding van voorzitter Ernst Boekhorst.
De directie van het bedrijf AFC Ajax NV bestaat uit vijf leden: 
Menno Geelen (interim algemeen directeur), Susan Lenderink (financieel directeur), Alex Kroes (Statutair Technisch directeur), Marijn Beuker (Directeur Voetbal) en de vacante positie van Directeur Transferzaken
De Raad van commissarissen (RvC) bestaat gewoonlijk uit vijf leden, maar sinds 2023 bestaat deze uit zes leden: Michael van Praag (voorzitter), Danny Blind, Leo van Wijk, Cees van Oevelen, Georgette Schlick en Annette Mosman. Waarvan de laatste 3 in april 2024 hebben aangegeven af te treden zodra hun opvolgers bekend zijn.
Ereleden.
Ajax kent 49 ereleden, van mensen die zich bestuurlijk voor de club hebben ingezet tot spelers die Ajax sportief naar grotere hoogten hebben getild. Inmiddels zijn 41 van hen overleden en bestaat de huidige groep uit 8 ereleden. Piet Keizer was erelid van januari 2010 tot mei 2011; hij gaf zelf te kennen geen erelid meer te willen zijn. Joop Pelser werd geroyeerd wegens zijn gedrag tijdens de Tweede Wereldoorlog.
De inmiddels 41 overleden ereleden (gerangschikt op datum van overlijden):
Trainers.
In de beginjaren van Ajax had de club louter Engelse trainers aan het roer. Na de eerste trainer John Kirwan kwam in 1915 de legendarische Jack Reynolds. Onderbroken door een kortstondig verblijf van drie jaar bij de Amsterdamse rivaal Blauw-Wit, zou hij tot het uitbreken van de Tweede Wereldoorlog aan het roer staan van alle elftallen van Ajax. Naar Jack Reynolds is later in Stadion De Meer een tribune vernoemd. Toen hij in juni 1940 door de Duitse bezetter werd geïnterneerd in een krijgsgevangenkamp in Silezië kwamen de eerste Nederlandse trainers aan het hoofd te staan.
Jan Distelbrink was de eerste Nederlander die het trainerschap overnam, hoewel dit slechts op interim basis was. De eerste echte Nederlandse trainers waren het duo Wim Volkers en Arie de Wit en daarna, voor een langere periode van drie jaar, Dolf van Kol. Na de oorlog keerde Jack Reynolds terug op de bank. Hij zou nog twee korte termijnen coach zijn, opgevolgd door andere Britten zoals Vic Buckingham. Het zou nog twintig jaar duren alvorens er weer een Nederlander aan het roer kwam te staan.
Rinus Michels was in januari 1965 na Dolf van Kol de eerste Nederlandse coach. Als midvoor had Rinus Michels al 264 wedstrijden in het eerste gespeeld. Na de succesvolle periode onder De Generaal, die in juli 1971 na 6 jaar en 6 maanden naar FC Barcelona vertrok, veranderde het trainersbeleid van Ajax. Het vizier verschoof van Engelse trainers naar oefenmeesters van Hollandse bodem. Slechts sporadisch is er daarna nog gebruikgemaakt van de diensten van een buitenlandse trainer (Ștefan Kovács, 1971/72 en 1972/73; Tomislav Ivić, 1976/77 en 1977/78; Kurt Linder, voornamelijk 1981/82; Spitz Kohn 3× tussen half 1984 en half 1989; Morten Olsen).
Na het vertrek van Michels in 1971 hebben er ongeveer twintig trainers aan het roer gestaan. Gemiddeld hebben ze het minder dan twee jaar uitgehouden. Zeven coaches hebben het langer dan twee jaar volgehouden: Louis van Gaal (5 jaar en 9 maanden), Frank de Boer (5 jaar en 5 maanden), Ronald Koeman (3 jaar en 3 maanden), Aad de Mos (2 jaar en 10 maanden), Johan Cruijff (2 jaar en 7 maanden) en Leo Beenhakker (2 jaar en 3 maanden, in zijn tweede periode bij Ajax, 1 juli 1989 tot en met eind september 1991). Marco van Basten was de 46e trainer in de clubgeschiedenis. Op 6 mei 2009 stapte Van Basten op. Na een 4-0 uitnederlaag tegen Sparta en het voor de tweede keer op rij missen van de voorronde van de Champions League, zag hij geen kans meer op verbetering en vroeg ontslag aan. Ajax eindigde als derde in de eredivisie in 2008/09.
Erik ten Hag heeft 4 jaar en 6 maanden aan het roer gestaan om daarna zelf op te stappen om bij Manchester United te beginnen.
Martin Jol tekende op dinsdag 26 mei 2009 een contract voor drie jaar. In het seizoen 2009/10 werd Ajax tweede (85 punten, doelsaldo +86 (106-20)) achter FC Twente (86 punten, doelsaldo +40 (63-23)). Halverwege het seizoen 2010/11, op maandag 6 december 2010 nam Martin Jol ontslag, omdat hij volgens zichzelf niet aan de verwachtingen kon voldoen. Ajax stond toen vierde op de eredivisie-ranglijst. Met Jol vertrokken ook zijn assistenten Cock Jol en Michael Lindeman. Jols opvolger Frank de Boer tekende op 3 januari 2011 een in eerste instantie tot de zomer van 2014 lopend contract bij de hoofdstedelingen. Hij bleef uiteindelijk tot en met seizoen 2015/16.
Voorzitters.
Ajax heeft sinds de oprichting van de vereniging vijftien verschillende voorzitters gehad. De eerste voorzitter was de oprichter Floris Stempel. Sinds 2023 is Ernst Boekhorst voorzitter van de club. Tussen hen in hebben bekende namen zoals Jaap van Praag en later zijn zoon Michael van Praag onder andere de club geleid. Sinds de oprichting van de NV in 1998 is de rol van voorzitter van de vereniging aanzienlijk kleiner dan voorheen, omdat de dagelijkse leiding van de profafdeling volledig in handen is van de directie.
Rugnummer 14.
Sinds het begin van het seizoen 2007/08 is dit rugnummer niet meer gebruikt door Ajax. Het rugnummer dat Johan Cruijff vroeger droeg, is van onschatbare waarde zei John Jaakke. Ajax heeft ten slotte naam gemaakt met Johan Cruijff. Ter ere van Johan is het rugnummer bevroren. De laatste speler die met het rugnummer 14 mocht spelen was Roger García, in de voorbereiding van het seizoen 2010/11 speelde Marvin Zeegelaar een duel met het rugnummer 14. Dit bleek een fout te zijn. Ook in de voorbereiding op het seizoen 2011/12 werd rugnummer 14 opnieuw vergeven, ditmaal aan Aras Özbiliz. De club gaf aan dat dit geen misverstand was.
Lijst van spelers na Johan Cruijff met het rugnummer 14:
Spelers.
Jeugd.
Ajax kent vanouds een jeugdopleiding. Deze opleiding volgt het Ajax-systeem van "Techniek, Inzicht, Persoonlijkheid en Snelheid" (TIPS). De jeugdelftallen spelen volgens hetzelfde 4-3-3 systeem met vleugelspelers als het eerste elftal. Hierdoor wordt de doorstroming vergemakkelijkt. Jaarlijks stromen echter maar ongeveer twee a drie voetballers uit de jeugd door naar het eerste elftal. Spelers die de top bij Ajax uiteindelijk niet weten te halen belanden vaak bij andere clubs in de Eredivisie waardoor de jeugdopleiding van Ajax ook wel een kweekvijver van het Nederlandse voetbal genoemd wordt. De jeugdopleiding stond van 2008 tot 2011 onder leiding van voormalig profvoetballer Jan Olde Riekerink. Zijn rol werd overgenomen door Wim Jonk en Dennis Bergkamp.
Jong Ajax.
Jong AFC Ajax, komt vanaf het seizoen 2013/14 uit in de Jupiler League. De club mag van de KNVB niet promoveren naar de Eredivisie.
Abdelhak Nouri Trofee.
De Abdelhak Nouri Trofee (van 2007 t/m 2017 de Sjaak Swart Trofee) is de prijs voor de beste speler van De Toekomst (de jeugdopleiding), gekozen door de jeugdtrainers van Ajax.
Vrouwenvoetbal.
In mei 2012 maakte Ajax bekend dat het een team zou laten spelen in de nieuw opgerichte Women's BeNe League 2012/13. Ajax heeft voor de oprichting en begeleiding van zijn vrouwenelftal oud-international Marleen Molenaar aangesteld.
Vrouwenteam.
Het eerste vrouwenteam van Ajax bestond uit de volgende speelsters:
Lucky Ajax.
Lucky Ajax is een gelegenheidsteam van oud-profspelers van de Amsterdamse voetbalclub. Drijvende kracht achter het team is Sjaak Swart, die in het eerste van Ajax stond ten tijde van de succesreeks in de tweede helft van de jaren 1960 en in het eerste kwart van de jaren 1970. Tot de deelnemers aan de regelmatig wisselende formatie behoren verder onder andere Barry Hulshoff, Sonny Silooy, Simon Tahamata, Ronald Koeman, Tscheu La Ling, Gerrie Mühren, John van 't Schip, Brian Roy, Stanley Menzo, Peter van Vossen en Fred Grim. De naam is afgeleid van het gezegde "lucky Ajax", dat wordt gebezigd als Ajax door gelukkig toeval of een scheidsrechterlijke dwaling een wedstrijd winnend beëindigt.
Meeste wedstrijden.
In de Club van 100 van Ajax, waarin alle spelers zijn vermeld die 100 officiële wedstrijden of meer voor Ajax hebben gespeeld, staan de volgende tien namen het hoogste in de lijst.
Topscorers.
Er zijn in totaal achttien spelers die 100 keer of meer in het Ajax-shirt hebben gescoord in officiële wedstrijden. Hiervan zijn er 15 sinds de invoering van het betaald voetbal en de overige 3 (voor 1954) voordat er betaald voetbal was in Nederland. "Goaltjes Piet" van Reenen staat met 273 treffers bovenaan.
Topscorers per seizoen.
Topscorers per seizoen sinds de invoering van de Eredivisie (1956):
Aantal keren topscorer per speler sinds de invoering van de Eredivisie (1956):
Resultaten.
Competitie.
Punten Eredivisie.
Een overzicht van de behaalde punten vanaf de oprichting van de Eredivisie in 1956/57, omgerekend naar 34 wedstrijden per seizoen en 3 punten voor een overwinning. In de donkergroene jaren behaalde Ajax ook het landskampioenschap.
Europese resultaten.
UEFA Ranking.
In de UEFA Ranking wordt het puntentotaal (twee per overwinning, een voor elk gelijkspel plus eventuele bonuspunten voor het bereiken van bepaalde fases in een toernooi) van de afgelopen vijf seizoenen bij elkaar opgeteld, waar dan vervolgens een ranglijst van gemaakt wordt. Deze lijst wordt gehanteerd bij lotingen van de voorrondes en groepsfases van de UEFA Champions League en de UEFA Europa League.
 Club Ranking na het seizoen 2023/24 
In Europa.
Europese finales.
Ajax is een van de succesvolste clubs ooit in Europees verband. Het won viermaal de Europacup I / UEFA Champions League. Slechts vijf clubs hebben deze prestatie weten te overtreffen: Real Madrid (14x), AC Milan (7x), Liverpool (6x), Bayern München (6x) en FC Barcelona (5x). Daarnaast won Ajax eenmaal de Europacup II, eenmaal de UEFA Cup, driemaal de UEFA Super Cup en eenmaal de International Football Cup. Verder speelde de club nog vier Europacup-finales die verloren werden en werd de editie van de UEFA Super Cup 1987 verloren (0-1, 0-1, totaal 0-2 in twee wedstrijden). Ook werd daarnaast nog tweemaal de wereldbeker voor clubteams gewonnen. In onderstaande tabel staan de uitslagen van de gewonnen finales vet en van de verloren finales cursief vermeld.
Europese deelnames.
Ajax speelt sinds 1957 in diverse Europese competities. Hieronder staan de competities en in welke seizoenen de club deelnam. De edities die Ajax heeft gewonnen zijn dik gedrukt:
Bijzonderheden Europese competities:
De wereldbeker.
Ajax won tweemaal de wereldbeker.
Samenwerkingsverbanden.
AFC Ajax werkt op verschillende gebieden met andere clubs uit binnen- en buitenland samen. De clubs waar Ajax op dit moment tijdelijk mee samenwerkt zijn:
Daarnaast werkt Ajax samen met tientallen partnerclubs, amateurclubs uit de regio waarmee wordt samengewerkt omwille van de jeugdopleiding.
Amateurvereniging Ajax Zaterdag.
Zie Ajax Amateurs voor meer info.
Trivia.
In oktober 2021 besteedde de regionale zender NH in het programma "De Verdwenen Stad" aandacht aan de historie van Ajax, met name aan de stadions en de locaties waar de club in de loop van de jaren gespeeld heeft.

</doc>
<doc id="9223" url="https://nl.wikipedia.org/wiki?curid=9223" title="Ajax">
Ajax



</doc>
<doc id="9224" url="https://nl.wikipedia.org/wiki?curid=9224" title="Muiderslot">
Muiderslot

Het Muiderslot is een middeleeuws kasteel in het Noord-Hollandse Muiden, gebouwd rond 1285, in ere hersteld vanaf 1370 en een Rijksmuseum sinds 1878. De eerste restauratie begon in 1895, de tweede, waarbij ook de directe omgeving in 17e-eeuwse staat werd teruggebracht, in 1955. In 1999 begon de laatste restauratie, waarbij de vesting en de groentetuin aan de beurt kwamen.
Het slot is waarschijnlijk in het laatste kwart van de 13e eeuw gebouwd en veel van de inrichting dateert uit de 17e eeuw, maar is er pas later neergezet. In 1296 werd graaf Floris V in de omgeving van het kasteel vermoord. In de jaren 1610-1647 was P.C. Hooft de hoofdbewoner vanwege zijn functie van drost van Muiden. Hooft bracht er voornamelijk de zomers door en stelde het slot gastvrij open voor zijn vriendenkring, wier bezoeken later leidden tot de schilderachtige Muiderkringmythe. In de Franse tijd gebruikte het Franse leger het kasteel als kazerne en toen vanaf 1795 het slot niet meer bewoond werd, raakte het in verval.
Architectuur.
Het kasteel is een vierkante waterburcht. Op iedere hoek van het kasteel staat een ronde toren en binnen de muren staat een groot gebouw met trapgevels. Het kasteel heeft een slotgracht met een ophaalbrug. Om het kasteel heen zijn er onder meer een gerestaureerde moestuin en een kruidentuin.
Het kasteel werd gebouwd aan de monding van de Vecht in de Zuiderzee, waar tegenwoordig het IJmeer ligt. Direct bij het kasteel ligt Muiden met zijn haven.
Geschiedenis.
De geschiedenis van het kasteel is niet met zekerheid bekend. In de dertiende eeuw werd Muiden als leengoed van het Sticht beheerd door de heren Van Amstel. De beheersing van de mondingen van de handelsvaarwegen zoals de Vecht en de toegang tot het open IJ waren van groot strategisch belang voor dit gebied. Waarschijnlijk werd in die tijd een versterking van hout en later van steen opgericht om de noordgrens en belangrijke waterweg van het Sticht en de economische belangen van de familie Van Amstel te beschermen. Op verschillende plaatsen werd tol geïnd, in die tijden een belangrijke inkomstenbron. Vermoedelijk stond er een tolhuis (als onderdeel van de versterking) op de locatie waar later het slot verrees. Nadat Muiden bij Holland was ingelijfd, kon graaf Floris V door middel van een ketting over de Vecht tol heffen bij de langsvarende schepen. Floris V maakte er een vierkant kasteel van met op elke hoek een toren, maar mogelijk bestond het kasteel toen al en heeft de graaf het slechts gekocht.
Moord op Floris V.
Graaf Floris V werd op 27 juni 1296 in de omgeving van het kasteel vermoord. Toen Floris V in Januari 1296 zijn expansiedrift ten koste van Vlaanderen met steun van de Franse koning meende te kunnen realiseren, beging hij een fatale misstap. De Engelse koning, tegen wiens Vlaamse belangen Floris V was ingegaan, gaf aan Gijsbrecht IV van Amstel's neef, Jan I van Cuijk, opdracht de graaf van Holland in gijzeling te nemen en over te brengen naar Engeland. Tijdens een valkenjacht werd hij gevangengenomen door de deelnemende edellieden Gijsbrecht IV van Amstel en Herman van Woerden. Van Cuijk organiseerde de ontvoering die echter bij Muiden mislukte. Hij werd vijf dagen gevangengezet in het kasteel. Bij een ontsnappingspoging uit het kasteel werd hij, door onder anderen Gerard van Velsen, gedood met 22 messteken.
Afbraak en herbouw.
Na de dood van Floris in 1296 zou het zijn afgebroken, om een kleine honderd jaar later op de bestaande fundamenten te worden herbouwd, maar ook dit staat allerminst vast.
Het kasteel zou verwoest zijn door bisschop Willem van Mechelen, die vermoedelijk met de stenen van het Muiderslot het kasteel Vredelant (Vreeland) liet uitbreiden. Een 'borchterrein' zou hebben geresteerd. Zeventig jaar later zou graaf Albrecht van Beieren rond 1370 op dezelfde plaats en met dezelfde plattegrond het (huidige) Muiderslot weer hebben opgebouwd, hoewel er ook suggesties zijn dat het slot nooit verwoest is geweest.
Wel overgeleverd zijn vele rekeningen betreffende het onderhoud van het kasteel. Deze wekken de indruk dat het kasteel doorgaans in bouwvallige staat verkeerde.
Bewoning.
Het Muiderslot werd meestal bewoond door slotvoogden, die het kasteel namens hun heer beheerden; dat was bijvoorbeeld de bisschop of de landgraaf. In het begin van de 16e eeuw werd het kasteel korte tijd eigendom van de Geldersen. In de Tachtigjarige Oorlog werd het slot in 1577 namens Willem van Oranje ingenomen.
P.C. Hooft en de Muiderkring.
In 1609 werd het slot de ambtswoning van P.C. Hooft, die de functie van drost van Muiden bekleedde. Omdat het kasteel in de winter niet warm te stoken was, bracht Hooft er alleen de zomers door, de rest van het jaar woonde hij in Amsterdam. Het onderhoud van het kasteel betaalde hij deels zelf. De meubels, gebruiksvoorwerpen en schilderijen die momenteel in het kasteel zijn te bezichtigen stammen uit deze periode uit de 17e eeuw.
Hoofts gastvrijheid leidde tot de mythe van de Muiderkring, een vermeende groep van letterkundigen en geleerden die regelmatig zouden zijn samengekomen voor literaire en muzikale avonden op het slot. Het betreft een in de negentiende eeuw ontstaan geromantiseerd beeld van een groep geleerden en literatoren die regelmatig op het slot bijeenkwamen om eensgezind een culturele ontwikkeling te bewerkstelligen. In de twintigste eeuw heeft onderzoek het beeld tot realistische proporties teruggebracht. Hoewel in 1616 al Bredero en Hugo de Groot tegelijkertijd een bezoek aan het slot brachten, vond het eerste gedocumenteerde verblijf dat als een dergelijke bijeenkomst aan te merken valt plaats op 7 juli 1633 en het laatste in de zomer van 1645. In plaats van een georganiseerde vaste groep prominenten die een cultureel doel nastreefde, stelde Hooft het slot als een soort vakantieoord ter beschikking van zijn vriendenkring. Vast staat dat een keer of vaker bezoeken aan het slot zijn gebracht door onder anderen Vondel, Barlaeus, Constantijn Huygens, Vossius, Roemer Visscher en diens dochters Anna en Tesselschade.
Verval en restauraties.
Na de dood van Hooft raakte het slot in verval. In de Franse tijd werd het kasteel als kazerne gebruikt door het Franse leger. Vanaf 1795 werd het slot niet meer bewoond en raakte het in verval. Het Ministerie van Oorlog gebruikte het als gevangenis en munitiedepot, tot het gebouw daarvoor te bouwvallig werd bevonden. In 1823 adviseerde het Ministerie van Oorlog dan ook het te laten slopen. Daartegen maakte de koning bezwaar, maar in 1825 werd het toch "voor sloop te koop" aangeboden, wat zoveel betekende dat de koper het gebouw mocht slopen en de afkomende bouwmaterialen in eigendom kreeg (het terrein werd dus niet te koop aangeboden). Na vele oproepen aan koning Willem I, onder andere van historicus en literator Samuel Iperusz. Wiselius, werd de verkoop echter verhinderd. Het gebouw werd door het Ministerie van Oorlog overgedragen aan het Ministerie van Binnenlandse Zaken. Volgens historicus Maarten van Rossem was het behoud van het kasteel opmerkelijk in een tijd waarin tal van waardevolle monumenten werden afgebroken.
Het ministerie zwichtte dan wel voor de protesten tegen het voorgenomen afbreken, maar was niet van plan het op te knappen. Ook het plan uit 1830 van de Tweede Klasse van het Koninklijk-Nederlandsche Instituut van Wetenschappen, Letteren en Schoone Kunsten om van het kasteel een nationaal-historisch museum te maken, werd wegens geldgebrek niet gerealiseerd. In plaats daarvan werd eraan gedacht het kasteel tot een romantische ruïne te laten vervallen. Ook dat gebeurde niet. De zwakste gedeelten van het kasteel werden vanaf halverwege de negentiende eeuw in ieder geval enigszins onderhouden. In de loop van die eeuw groeide langzamerhand het bewustzijn dat het om een belangrijk monument ging dat een museumfunctie toekwam.
De Afdeling Kunsten en Wetenschappen van dit ministerie begon pas in 1895 met de restauratie, die werd uitgevoerd onder leiding en volgens plannen van Pierre Cuypers. De buitenkant zou een middeleeuws uiterlijk krijgen, terwijl het interieur zou verwijzen naar de periode dat Hooft er woonde. Omdat er geen afbeeldingen bestaan van het slot in de middeleeuwen, moest Cuypers zijn verbeelding de vrije loop laten en voorzag het kasteel van veel kantelen. In 1909 was dit werk klaar.
De tweede restauratie vond plaats van 1956 tot 1972. De opvattingen over restaureren waren inmiddels gewijzigd en de reconstructies van de vorige restauratie werden als te fantasierijk weer verwijderd. De restauratie zou vooral conservering als doel hebben en rekening houden met de wijzigingen die het slot in de loop der tijd had ondergaan. Ook het terrein rond het kasteel werd in 17e-eeuwse staat teruggebracht met een pruimenboomgaard en kruidentuin. De laatste restauratie is gestart in 1999 met het herstel van de vesting en de tuinen en heraanleg van de oorspronkelijke groentetuin, de Warmoeshof.
Het Muiderslot en de vesting eromheen zijn nog steeds eigendom van de Staat (Rijksgebouwendienst).

</doc>
<doc id="9225" url="https://nl.wikipedia.org/wiki?curid=9225" title="Theorema van Bayes">
Theorema van Bayes

Het theorema van Bayes (ook regel van Bayes of stelling van Bayes) is een regel uit de kansrekening die de kans dat een bepaalde mogelijkheid ten grondslag ligt aan een gebeurtenis uitdrukt in de voorwaardelijke kansen op de gebeurtenis bij elk van de mogelijkheden. Het theorema is weliswaar genoemd naar Thomas Bayes, maar vrijwel zeker niet door hem geformuleerd, maar door Pierre-Simon Laplace, die vrij zeker inspiratie opdeed bij een postuum gepubliceerd artikel van Bayes uit 1763. Het theorema komt voor in de "Théorie analytique des probabilités" van Laplace uit 1812. Het theorema wordt ook wel omkeerformule genoemd, omdat het de "omgekeerde" voorwaardelijke kans berekent. In formulevorm ziet het theorema er als volgt uit:
De gebeurtenis formula_2 kan plaatsvinden onder de omstandigheid dat formula_3 optreedt, maar ook als formula_3 niet optreedt (Ac). Uitgaande van de voorwaardelijke kansen op formula_2 gegeven de mogelijkheden wel formula_3 en niet formula_7 wordt de kans bepaald dat, uitgaande van de situatie dat formula_2 daadwerkelijk gebeurd is, het de omstandigheid formula_3 was waaronder formula_2 is opgetreden.
De formule is een directe toepassing van de definitie van voorwaardelijke kans
en de "wet van de totale kans" die in dit geval luidt:
A-priori- en a-posteriori-kansen.
Bij toepassing van het theorema wordt uitgegaan van een reeds bekende kans formula_13 op een gebeurtenis formula_3, de zogenaamde a-priori-kans, op basis van eerder onderzoek. Bij gebrek daaraan kan hiervoor ook het oordeel van een ervaringsdeskundige worden gevraagd die een bepaalde waarschijnlijkheid toekent aan de gebeurtenis formula_3, bijvoorbeeld door te schatten dat een voorval voor 0,7 (70%) plausibel wordt geacht. Na waarneming van een gerelateerde gebeurtenis formula_2 is kennis verkregen over de kans van optreden van formula_3. Deze nieuwe kans wordt de a-posteriori-kans genoemd en is juist de voorwaardelijke kans formula_18
De regel van Bayes vindt ook toepassing in kennissystemen.
Voorbeelden.
In de bevolking lijdt 1 op de 100 mensen aan reumatoïde artritis.
Er bestaat een test, de "reumatest", die bij reumapatiënten meestal positief is en bij niet-reumapatiënten meestal negatief. De test is echter niet 100% waterdicht en heeft een specificiteit (dat wil zeggen de kans op een negatieve test als de ziekte afwezig is) van 0,8 en een sensitiviteit (kans op een positieve test bij aanwezigheid van de ziekte) van 0,7.
Vraag: Is het zinvol om de bevolking met deze test op het voorkomen van reuma te testen?
Daartoe bepalen we wat de kans is op de ziekte als we een willekeurig iemand uit de bevolking testen en de uitslag positief is.
Met formula_19 geven we aan dat de testpersoon aan de ziekte lijdt en met formula_20 dat de uitslag van de test positief is. Uit de bovenstaande gegevens volgt:
Met de regel van Bayes kunnen we nu berekenen:
Dus zelfs bij een positieve uitslag van de test is de kans dat de onderzochte persoon de ziekte heeft maar iets meer dan drie procent. De "reumatest" is in deze situatie nagenoeg onbruikbaar.
Coronazelftest.
Een praktisch voorbeeld in de epidemiologie uit 2021 illustreert het belang van dit theorema. De corona-zelftest van Roche heeft een sensitiviteit van 96,52% en een specificiteit van 99,68%.
Als "C19" staat voor de aanwezigheid van de ziekte COVID-19 ("corona") en + en − respectievelijk voor een positieve en een negatieve uitslag van de test, dan betekent dit:
en
Dat lijkt heel hoog. Maar als de prevalentie slechts 1 op 10.000 is, d.w.z.:
impliceert dit
en
Test men met deze test 10.000 willekeurig gekozen personen, onder wie zich dus vermoedelijk 1 besmette bevindt, dan zal vrijwel zeker de besmette een positieve uitslag krijgen. Maar van de 9999 niet besmette personen zullen er 32 een valspositieve uitslag krijgen. De 9967 personen met een negatieve uitslag weten bijna zeker dat ze niet besmet zijn. Maar van de 33 met een positieve uitslag is er slechts 1 besmet, alleen is onbekend wie dat is.
Deze hele berekening gaat ervan uit dat de geteste personen willekeurig gekozen zijn. Laat iemand zonder specifieke klachten zich voor alle zekerheid testen, dan geldt voor deze persoon:
en
In de praktijk laten veel mensen zich testen omdat ze bepaalde ziekteverschijnselen hebben. De prevalentie van COVID-19 in deze groep is veel hoger dan 0,0001. Veronderstel dat van deze groep 10% besmet is. Voor deze groep worden de getallen:
Generalisatie.
Onderscheidt men bij het optreden van de gebeurtenis formula_2 niet slechts de mogelijkheden formula_3 en niet formula_3, maar een reeks (disjuncte) mogelijkheden formula_39, die dus een partitie van de uitkomstenruimte vormen, dan luidt de regel:
Men kan nog algemener een soortgelijke regel formuleren voor kansverdelingen. Voor de simultane continue verdeling van twee stochastische variabelen formula_41 en formula_42 luidt deze:
Bayesiaanse statistiek.
De bayesiaanse statistiek heeft het theorema van Bayes als uitgangspunt.

</doc>
<doc id="9229" url="https://nl.wikipedia.org/wiki?curid=9229" title="Incidentie">
Incidentie

In de epidemiologie is de incidentie van een aandoening in een specifieke populatie het relatieve aantal nieuwe gevallen van die aandoening in een bepaalde tijdsperiode. De incidentie wordt berekend ten opzichte van de populatie waarin de aandoening zich kan voordoen, niet ten opzichte van een totale bevolking. Het is meestal van belang de populatie duidelijk te benoemen. Voor bijvoorbeeld longkanker maakt het natuurlijk verschil of de incidentie wordt bepaald ten opzichte van de mensen die roken of ten opzichte van de hele bevolking, en voor dementie, ten aanzien van welke groep de incidentie wordt bepaald, bijvoorbeeld vanaf 60, 70, 80 of 90 jaar. De incidentie wordt meestal opgegeven als het aantal nieuwe gevallen per duizend personen per jaar, soms ook per honderdduizend per jaar. 
De incidentie moet niet worden verward met de prevalentie, die aangeeft hoeveel mensen uit een gegeven aantal op enig moment de aandoening hebben. Een hoge incidentie betekent dat veel mensen die aandoening weleens krijgen. Bij een kwaal die meestal snel geneest kan de incidentie dus hoog zijn, veel mensen lopen de kwaal af en toe op, terwijl de prevalentie beperkt blijft: op geen enkel moment zijn er veel mensen die eraan lijden. Voorbeelden zijn wespensteken en verkoudheid. Bij blijvende of chronische aandoeningen is het omgekeerd: weinig mensen lopen rugklachten op, daarvoor geldt dus een lage incidentie, maar herstel duurt vaak lang, waardoor de prevalentie toch nog vrij hoog is.
De incidentie per zeven dagen werd in Duitsland bijvoorbeeld als belangrijke graadmeter genomen voor de uitbreiding van de coronapandemie.

</doc>
<doc id="9230" url="https://nl.wikipedia.org/wiki?curid=9230" title="Epidemiologie">
Epidemiologie

De epidemiologie is de wetenschappelijke studie van het voorkomen en de verspreiding van ziekten binnen en tussen populaties. Vaak wordt epidemiologie gezien als de methodeleer van onderzoek naar gezondheid en ziekte in populaties. De centrale variabele in elk epidemiologisch onderzoek is immers een gezondheids- of ziektemaat. 
Het vakgebied behandelt zowel etiologie, diagnostiek, prognostiek als interventie vraagstukken. Hiermee is dit type onderzoek van wezenlijk belang voor de verbetering van de preventieve en curatieve gezondheidszorg, in zowel de medische als de paramedische sector. Statistische analyses van vaak grote bestanden zijn daarbij een belangrijk hulpmiddel. De klinimetrie houdt zich bezig met het meten van klinische verschijnselen en wordt gezien als een onderdeel van de epidemiologie.
Epidemiologie komt van het Oudgriekse ἐπιδήμιος, "epidēmiοs", dat letterlijk 'datgene wat er over het volk ligt' betekent en van λογός, "logos", dat onder andere woord kan betekenen. Het heeft de specifieke betekenis gekregen van 'datgene wat er aan ziekte onder het volk is', de vertaling van νόσος ἐπιδήμιος, nósos epidēmiοs, waarin νόσος ziekte betekent.
Epidemiologie heeft betrekking op mensen. Voor huisdieren en vee wordt het specifieke veterinaire epidemiologie gebruikt, hoewel hier beter epizoötiologie kan worden gesproken. Voor het voorkomen en de verspreiding van ziekteverwekkers wordt gesproken van microbiële epidemiologie.
Geschiedenis.
De Britse arts John Snow ontdekte in 1854 de oorzaak van een cholera-epidemie in de Broad Street van de wijk Soho in Londen. Door het ondervragen van cholerapatiënten en het in kaart brengen van de ziektegevallen concludeerde hij dat het water uit de lokale waterpomp de infectiehaard van de ziekte moest zijn. Hij maakte een eind aan de epidemie door het hengsel van de pomp te verwijderen. Snow ontdekte dus niet de verwekker van de cholera, een bacterie die pas later werd ontdekt, maar legde de grondslag van de nieuwe epidemiologische wetenschap, die de verspreiding van ziekten onder een bevolking bestudeert. Het was een belangrijke gebeurtenis in de ontwikkeling van de bevordering van de volksgezondheid.
Een van de belangrijkste ontdekkingen van de epidemiologie is het verband tussen roken en longkanker door de Engelsman Sir Richard Doll.

</doc>
<doc id="9231" url="https://nl.wikipedia.org/wiki?curid=9231" title="Ajax (voetbalclub)">
Ajax (voetbalclub)



</doc>
<doc id="9232" url="https://nl.wikipedia.org/wiki?curid=9232" title="Prevalentie">
Prevalentie

De prevalentie is het voorkomen op een bepaald moment van een ziekteverschijnsel, aandoening of disfunctie in een bepaalde populatie als proportie van de populatie. De prevalentie wordt meestal opgegeven als het aantal gevallen per duizend of honderdduizend. Prevalentie kan ook plaatselijk (lokaal) worden vastgesteld, namelijk de mate waarin een verschijnsel of aandoening in een welomschreven gebied voorkomt. 
Het begrip prevalentie mag niet worden verward met incidentie dat het aantal nieuwe gevallen over een bepaalde tijdruimte telt. Een chronische ziekte bijvoorbeeld kan bij een beperkte incidentie toch een vrij hoge prevalentie vertonen. 
In Europa krijgt een ziekte de classificatie zeldzaam als deze bij minder dan 5 op de 10.000 individuen voorkomt. 

</doc>
<doc id="9233" url="https://nl.wikipedia.org/wiki?curid=9233" title="Reumatoïde artritis">
Reumatoïde artritis

Reumatoïde artritis of RA is een progressieve auto-immuunziekte die wordt gekenmerkt door ontsteking van het synovium (= slijmvlies) in gewrichten. Regelmatig zijn ook peesscheden en slijmbeurzen bij het ontstekingsproces betrokken. Naast gewrichten kan reumatoïde artritis ook nog andere organen aantasten, waaronder hart en bloedvaten, longen en spieren. Naarmate de ziekte voortschrijdt, ervaren mensen met reumatoïde artritis steeds meer beperkingen, al kunnen velen met ondersteuning van medicijnen en andere behandelingen een redelijk normaal leven leiden.
De term reuma omvat in de volksmond, en in de terminologie van ReumaNederland, meer dan honderd ziekten. Reumatoïde artritis, artrose, fibromyalgie, de ziekte van Bechterew en jicht zijn een paar voorbeelden. Voor artsen is 'reuma' echter meestal specifiek een aanduiding voor reumatoïde artritis. Reumatoïde artritis komt voor bij ruim 1% van de Nederlandse bevolking.
Ziektemechanisme.
Een algemene etiologische of pathogenetische factor die "a priori" aanleiding geeft tot het ontstaan van reumatoïde artritis is nog niet gevonden, al lijken genetische vatbaarheid, geslacht en omgevingsfactoren (waaronder roken en infecties) een rol te spelen.
Reumatoïde artritis begint als het immuunsysteem specifieke lichaamseigen eiwitten niet meer als dusdanig herkent. Als reactie daarop presenteren dendritische cellen antigenen aan T-cellen in het synovium. De T-cellen worden daardoor geactiveerd en differentiëren zich tot verschillende typen T-helpercellen. Deze T-helpercellen scheiden diverse cytokines uit, die vervolgens ervoor zorgen dat ook dendritische cellen en macrofagen cytokines uitscheiden. Daardoor wordt verdere differentiatie van pro-inflammatoire t-helpercellen en productie van cytokines ondersteund, terwijl de productie van T-suppressorcellen juist wordt onderdrukt. Ook B-cellen dragen bij aan het ontstekingsproces door T-cellen te activeren middels antigeenpresentatie, door inflammatoire cytokines uit te scheiden en door antilichamen te produceren. Door het ontstekingsproces worden extra leukocyten aangetrokken naar het synovium en worden extra bloedvaten gevormd middels angiogenese.
Het ontstane ontstekingsweefsel in het synovium wordt pannus genoemd. Cellen van deze pannus, met name macrofagen en synoviocyten, scheiden matrixmetalloproteinases uit die het gewrichtskraakbeen aantasten. Ook het bot wordt aangetast door osteoclasten van de pannus. Naarmate de ziekte voortschrijdt, vergroeit het gewricht, treden gedeeltelijke ontwrichtingen op als gevolg van verslapping van de omliggende structuren (gewrichtskapsel en gewrichtsbanden), en treedt totale ankylose (verbening) van het gewricht op.
Het is nog niet geheel duidelijk in hoeverre hormonale factoren een rol spelen bij het ontwikkelen van reumatoïde artritis, hoewel het bekend is dat de ziekte drie keer zo vaak voorkomt bij vrouwen, en dat de klachten soms verbeteren tijdens de zwangerschap. Zweedse onderzoekers vermoeden dat een laag testosterongehalte bij mannen (en vrouwen) een rol kan spelen. De mannen met het lage testosterongehalte hadden ook vaker meer follikelstimulerend hormoon in hun bloed. De toename van ontstekingen zou te maken kunnen hebben met het feit dat testosteron het immuunsysteem reguleert en daarmee ontstekingen kan onderdrukken.
Diagnose.
Reumatoïde artritis (RA) is een klinische diagnose, die wordt gesteld op de klachten en verschijnselen van de patiënt, zonder dat laboratoriumonderzoek daar een grote rol bij speelt. De Amerikaanse reuma-associatie hanteert de volgende criteria:
5 van de volgende moeten ten minste 6 weken aanwezig zijn:
Daarbij mogen er geen andere aandoeningen zijn die de klachten verklaren.
In 2000 is een test ontwikkeld die antistoffen ontdekt die alleen bij mensen met reumatoïde artritis lijken voor te komen, de anti-CCP test. (CCP = cyclic citrullinated peptide). Anti-CCP in het bloed betekent meestal dat iemand RA heeft of RA zal krijgen. Dit is een veel specifiekere test dan de al veel langer bekende reumafactor (RF) bepaling. RF kan namelijk ook worden gevonden bij gezonde oudere personen en patiënten met andere auto-immuunziekten en infectieziektes. RF-bepaling en latexfixatietest kunnen worden gebruikt als uit het lichamelijk onderzoek blijkt dat slechts ten dele aan de criteria voor de diagnose RA is voldaan.
Voor het stellen van de diagnose reumatoïde artritis is röntgenonderzoek in de regel niet noodzakelijk. Alleen indien de patiënt op basis van gegevens verkregen door middel van anamnese en lichamelijk onderzoek niet geheel voldoet aan de criteria voor het stellen van de diagnose reumatoïde artritis én de latexfixatietest een negatieve uitslag oplevert, kunnen röntgenologisch vastgestelde erosies de doorslag geven bij het stellen van de diagnose. Röntgenonderzoek blijft in dit geval beperkt tot de handen/polsen en de voorvoeten, omdat erosie van bot op die plaatsen het eerst optreedt. Erosies vroeg in het ziektebeloop wijzen op gewrichtsschade en zijn een teken van de ernst en de progressie van de reumatoïde artritis. Weliswaar correleert hun aanwezigheid niet altijd goed met de klachten en functionaliteit, maar ze vormen wel een belangrijke maat voor de progressie van de ziekte.
Reumatoïde artritis is niet erfelijk, hoewel het in sommige families vaker voorkomt. Echter, polymorfismes in de genen "PTPN22", "MHC2TA" en PADI4 worden met RA in verband gebracht. Bij personen die roken, die tevens drager zijn van "HLA-DRB1" SE allelen, zou deze combinatie aanleiding kunnen geven tot het ontstaan van RA.
Reumatoïde artritis kan op iedere leeftijd debuteren. Tot de leeftijd van 45 jaar is de man-vrouwverhouding 1:3; op hogere leeftijd worden de verschillen tussen beide geslachten geringer. Onder de leeftijd van 16 jaar spreekt men van juveniele artritis.
Er blijkt een omgekeerd verband te bestaan tussen voorkomen van reumatoïde artritis en tuberculose Er schijnt ook een verband te bestaan met herpes-virussen.
Complicaties.
Reumatoïde artritis kan wegens de ziekte zelf en de gebruikte medicatie complicaties met zich meebrengen. RA is een systemische ziekte die een negatieve invloed kan hebben op het hart en de longen, en de immuunonderdrukkende medicatie kan op den duur leiden tot toegenomen infecties en soms maligniteiten. De levensverwachting kan daardoor gemiddeld 10 jaar korter zijn. Hoewel de ziekte erger verloopt bij vrouwen, hebben mannen vooralsnog een hogere kans om aan de hartcomplicaties van RA te overlijden.
Geneesmiddelen.
Hier volgen de anno 2020 bekende geneesmiddelen tegen reumatoïde artritis in volgorde van krachtigheid, beginnend bij het minst sterke middel. Hoe sterker het middel, hoe sterker ook altijd de nadelige bijwerkingen; artsen beginnen daarom altijd met voorschijven van het minst krachtige middel:
Volgens de behandelrichtlijn (2016) van de European League Against Rheumatism (EULAR) moet na het stellen van de diagnose zo snel mogelijk gestart worden met een conventioneel synthetische DMARD. Methotrexaat is hiervan in principe het middel van eerste keuze. Dit wordt meestal kortdurend gecombineerd met corticosteroïden, die binnen 3-6 maanden weer afgebouwd worden. Indien dit onvoldoende effect heeft, of indien de ziekte op een later moment weer actief wordt, moet er gestart worden met een andere conventioneel synthetische DMARD. Deze kan in plaats van methotrexaat gegeven worden, maar kan ook gecombineerd worden met methotrexaat.
Indien ook (toevoeging van) een tweede conventioneel synthetische DMARD onvoldoende effect heeft, moet er een biological of JAK-remmer aan de medicatie worden toegevoegd. Bij hoog-risico patiënten (bijvoorbeeld met erg hoge ziekteactiviteit) kan ook overwogen worden om een tweede conventioneel synthetische DMARD over te slaan, en direct een biological of JAK-remmer toe te voegen wanneer methotrexaat te weinig effect heeft. De EULAR-richtlijn spreekt op dit moment geen voorkeur uit voor een specifiek middel; ze worden allen als even effectief en veilig beschouwd. In de praktijk wordt er in Nederland vaak voor een TNF-remmer gekozen, omdat hier de meeste ervaring mee is en deze vaak goedkoper zijn dan biologicals met een ander werkingsmechanisme.

</doc>
<doc id="9234" url="https://nl.wikipedia.org/wiki?curid=9234" title="Brăila">
Brăila

Brăila () is een stad in Roemenië aan de Donau, historisch behorend tot het landsdeel Walachije. De stad telt 210.245 inwoners (2010) en heeft een belangrijke binnenvaarthaven.
Brăila stond in het verleden ook bekend onder haar Turkse namen Ibrail en Ibraila. De stad kwam in 1829 bij het Verdrag van Adrianopel aan Walachije, na eeuwenlange Ottomaanse overheersing. De citadel werd ontmanteld en de stad kreeg een systematisch, halvemaanvormig stratenplan met radiaalwegen.
Voor buurland Bulgarije is de stad van belang, omdat de voorloper van de Bulgaarse Academie van Wetenschappen er in 1869 door Bulgaarse emigranten werd opgericht. Groter dan de Bulgaarse gemeenschap was de Griekse, die in de 19de eeuw de scheepvaart op de Donau domineerde. De stad heeft een Griekse kerk die uit 1872 dateert. Uit hun kringen kwamen de avant-gardecomponist Iannis Xenakis (1922-2001) en de surrealistische dichter Andreas Embirikos (1901-1975) voort, die beiden in Brăila werden geboren, maar er maar kort woonden. Ook de Franstalige schrijver Panait Istrati (1884-1935) was half Grieks. Van Joodse afkomst waren Mihail Sebastian, een andere belangrijke schrijver, die er in 1907 als Iosif Hechter werd geboren, en de avant-gardekunstenaar M.H. Maxy (1895-1971).
Bevolking.
In 1930 telde Brăila 68.347 inwoners, waarvan 75,4% Roemenen, 9,7% Joden en 6,7% Grieken.

</doc>
<doc id="9235" url="https://nl.wikipedia.org/wiki?curid=9235" title="NSAID's">
NSAID's

NSAID's (afkorting van non-steroidal anti-inflammatory drugs, niet-steroïde anti-inflammatoire geneesmiddelen) zijn ontstekingsremmende geneesmiddelen die niet behoren tot de groep van de corticosteroïden. Een ander woord hiervoor is prostaglandinesynthetaseremmers.
Voorbeelden van NSAID's zijn ibuprofen, diclofenac, meloxicam, naproxen, etofenamaat, celecoxib. Het acetylsalicylzuur (aspirine, Aspegic) wordt ook tot de NSAID's gerekend. Deze stof was er al een eeuw voordat de eigenlijke NSAID's werden ontwikkeld en heeft bovendien een werking op de bloedstolling.
Effecten van een NSAID.
Naast ontstekingsremming hebben veel NSAID's ook een pijnstillend en koortsverlagend effect. Ze worden vaak toegepast bij acute pijn (bijvoorbeeld een blessure) of chronische gewrichtspijn (reuma) en aanvallen van jicht.
NSAID's hebben een remmend effect op (premature) weeën, maar hebben als ongewenst bijeffect dat de sluiting van de ductus arteriosus wordt bevorderd. Hierom worden ze na de 24e week zo veel mogelijk vermeden, en na de 30e week helemaal niet gebruikt.
Werking en bijwerking van een NSAID.
NSAID's zijn medicijnen die door middel van remming van het cyclo-oxygenase-eiwit (COX) de vorming van prostaglandinen in het lichaam remmen. Deze stimuleren de waarneming van pijn, verhogen de lichaamstemperatuur (koorts) en zorgen dat bloedvaten open gaan staan (roodheid bij een ontsteking). De meeste NSAID's remmen zowel het eiwit COX-1 als COX-2.
Prostaglandinen zijn betrokken bij de opbouw van het maagslijmvlies en het darmslijmvlies. Doordat NSAID's de vorming van prostaglandinen remmen, wordt het slijmvlies steeds dunner en kan het gemakkelijk geïrriteerd raken door maagzuur. NSAID's dienen daarom met voorzichtigheid te worden gehanteerd, met name bij mensen die makkelijk maagklachten krijgen of eerder maag- of darmbloedingen hebben gehad en mensen die ernstige gevolgen kunnen ondervinden van een bloeding (bijvoorbeeld door gebruik van anticoagulantia). Vooral COX-1 lijkt verbonden aan het ontwikkelen van maag-darmklachten. Sommige NSAID's hebben daarnaast een bloedstollingstijdverlengende werking. Hierdoor bevorderen ze het genezen van een eventuele aandoening aan de maag niet. Regelmatig wordt voor de maag om deze reden een maagzuurremmer, bijvoorbeeld omeprazol of pantoprazol, gebruikt wanneer mensen NSAID's moeten gebruiken. De kans op een (acute) maagbloeding bij NSAID is afhankelijk van een aantal factoren, waaronder leeftijd, eerdere bloedingen en het gebruik van andere medicatie die de kans op bloedingen verhoogt. Er is geen medicatie voor de preventie van darmbloedingen door NSAID's. Wel is er binnen de groep NSAID's een verschil in risico op het krijgen van bloedingen. De verschillen zijn meestal dosisgerelateerd. Diclofenac geeft van de klassieke NSAID's b.v. de laagste kans op het krijgen van bloedingen en naproxen de hoogste kans. Ook de COX-2 selectieve NSAID's als bijvoorbeeld celecoxib en etoricoxib hebben een lagere kans op bloedingen in het maag-darmkanaal. Omgekeerd verhogen de COX-2 selectieve NSAID's en diclofenac bij langduriger gebruik (ca. meer dan 2 maanden) weer het risico op hart- en vaatziekten, terwijl naproxen geen verhoging van het risico op hart- en vaatziekten geeft.
NSAID's hebben tevens een effect op de nier. Doordat ze een remmende werking hebben op de synthese van prostaglandines wordt het effect van deze prostaglandines op de glomeruli in de nier (het openzetten van de bloedaanvoerende (afferente) arteriole tegengegaan. Dit resulteert in een vermindering van de bloedaanvoer in de nier, waardoor deze signaleert dat het circulerende volume te klein is en vocht en zout gaat vasthouden. Dit kan weer tot een hoge bloeddruk leiden.
De combinatie van een NSAID met een ACE-remmer is af te raden, omdat dit de ongunstige effecten van een NSAID op de nierdoorbloeding kan versterken. De NSAID leidt, zoals boven gemeld, tot constrictie van de aanvoerende arteriole, waardoor de filtratiedruk daalt. Deze daling van de filtratiedruk kan de nier compenseren door vasoconstrictie van de afvoerende (efferente) arteriole, maar als tegelijkertijd een ACE-remmer wordt toegediend kan (de angiotensine II afhankelijke) efferente vasoconstrictie niet goed meer plaatsvinden, wat kan leiden tot nierfalen. De filtratiedruk kan dan dalen tot te lage waarden, waardoor nierinsufficiëntie ontstaat.
Bij sommige mensen veroorzaken NSAID's een droge hoest door bronchospasmen. Astmatici kunnen een ernstige aanval krijgen na gebruik van NSAID's. NSAID's verminderen de activiteit van het enzym cyclo-oxygenase en remmen daarmee de omzetting van arachidonzuur in prostaglandinen. Hierdoor wordt er meer arachidonzuur, onder invloed van het enzym lipoxygenase, omgezet tot leukotrienen. Leukotrienen zijn bekende veroorzakers van bronchoconstrictie. Daarnaast zijn er prostaglandinen die bronchodilatatie geven (bijvoorbeeld PGE2) wier productie door NSAID's ook beperkt wordt.
Het feit dat niet elke astmapatiënt gevoelig is voor NSAID's wordt geweten aan het feit dat een deel van de astmapatiënten een verminderde esterase activiteit heeft. Hierdoor wordt het effect van de NSAID op het arachidonzuurmetabolisme versterkt. Deze verminderde activiteit vindt mogelijk zijn grondslag in het bestaan van het HLA-DQw2-antigeen.
Het gebruik bij vrouwen die zwanger willen worden, zwanger zijn of borstvoeding geven, wordt sterk ontraden. Indocid wordt gebruikt tijdens operaties in het eerste of tweede trimester, zoals bij het aanleggen van een cervixcerclage. Doordat NSAID's de vorming van prostaglandinen remmen, kunnen deze aanzetten tot het sluiten van de ductus Botalli bij de foetus. Om deze reden worden vanaf de 24e week bij voorkeur andere weeënremmende middelen gebruikt. Ook worden NSAID's standaard gegeven als onderdeel van de pijnbestrijding na een keizersnee. Sluiting van de ductus Botalli bij de foetus is dan een natuurlijk proces. Paracetamol heeft deze bijwerkingen niet.
Ziekenhuisopnames door NSAID's en acetylsalicylzuur.
NSAID’s en acetylsalicylzuur (o.a. aspirine) zijn volgens het Harm-rapport verantwoordelijk voor 50% van de vermijdbare geneesmiddelgerelateerde acute ziekenhuisopnames in Nederland. In Nederland slikt 20% van de bevolking NSAID's of acetylsalicylzuur, zodat deze groep ruim vertegenwoordigd is. Op 26 maart 2008 stuurde de minister van VWS het rapport naar de Nederlandse Tweede Kamer. Beide kamers van de Staten-Generaal hebben het rapport aanvaard. Bovendien gaat gelijktijdig gebruik van ibuprofen met acetylsalicylzuur de bloedplaatjesremmende werking van acetylsalicylzuur tegen en zal zo het cardioprotectieve effect van acetylsalicylzuur verminderen. Na een reeks rechtszaken tegen de indeling door het CBG bleek in oktober 2012 dat in Nederland de voorgestelde indeling bleef gehandhaafd. Ibuprofen 200 mg (en in sommige winkels 400 mg) ligt in de algemene verkoop (AV). Een aantal NSAID's ligt nog bij de drogist en in de apotheek en heeft de status Uitsluitend Apotheek en Drogist (UAD). Een beperkt aantal NSAID's in hogere doseringen of in grotere verpakkingen heeft de status UA (Uitsluitend Apotheek). Ook blijft een groep UR (Uitsluitend Recept).
Aanbeveling 20 van het rapport Harm-Wrestling werd zo genegeerd.
Selectieve COX-2-remmer.
Er is een klasse geneesmiddelen ontwikkeld, de COX-2-remmers die wel de voordelen van de klassieke NSAID's zouden hebben, maar minder de bijwerkingen. Voorbeelden zijn etoricoxib (Arcoxia), rofecoxib (Vioxx) of celecoxib (Celebrex). Gebleken is dat deze middelen ook niet geheel risicovrij zijn. Het middel Vioxx is na een paar jaar in september 2004 door de fabrikant uit de markt genomen omdat het de kans op een hartinfarct ernstig bleek te vergroten. Omdat de kans op maag-darm-bloedingen nog steeds hoger is dan bij placebogebruik, wordt ook bij het gebruik van COX-2 selectieve NSAID's het gebruik van een maagzuurremmer geadviseerd bij hoogrisicopatiënten.

</doc>
<doc id="9236" url="https://nl.wikipedia.org/wiki?curid=9236" title="Sassenheim">
Sassenheim

Sassenheim (lokaal ook wel uitgesproken en geschreven als Sassem) is een plaats en voormalige gemeente in Zuid-Holland. Per 1 januari 2006 is de gemeente met gemeenten Voorhout en Warmond opgegaan in de gemeente Teylingen. Sassenheim had inwoners () en de bebouwing had ten tijde van de samenvoeging haar grenzen nagenoeg bereikt. Sassenheim heeft geen overige dorpskernen maar wel buurtschappen, zoals Klinkenberg. De buurtschap Teijlingen is weliswaar aan Sassenheim vastgebouwd, maar maakt vanouds deel van de voormalige gemeente Voorhout. In die buurtschap staat de bekendste bezienswaardigheid van Sassenheim, de ruïne van Teijlingen die tevens naamgever is van de huidige gemeente.
 
Geschiedenis en etymologie.
Prehistorie.
De kuststrook waaraan Sassenheim ligt, behoort tot de oudst bewoonde delen van Holland. Vanaf zo'n 5000 jaar geleden zijn in dit gebied strandwallen ontstaan door inwerking van de zee, waarbij jongere strandwallen gevormd werden ten westen van de oudere. Sassenheim is ontstaan op de oude strandwallen, toen de kust dus meer naar het oosten lag dan tegenwoordig. Deze ontwikkeling van strandwallen duurde tot in de Romeinse Tijd. Ten oosten van de strandwallen ontstond een moerasgebied. Als gevolg van zandwinning, uitbreiding van steden en dorpen en grondbewerking voor de bloembollenteelt zijn in de regio de strandwallen afgegraven. De Sassenheimse dorpskerk, die zich boven het straatniveau bevindt, herinnert nog aan de oude strandwal.
Door de afgraving zijn veel prehistorische bewoningssporen verloren gegaan. Er zijn echter in de hele regio talrijke sporen gevonden uit het Neolithicum en latere perioden. Vlak bij de Sassenheimse Sikkens Lakfabriek (AKZO Nobel) is een stenen sikkel uit die tijd gevonden. Deze werd gebruikt voor het snijden van riet en moerasgras. Ook gedurende de Bronstijd en IJzertijd was waarschijnlijk vrijwel het gehele strandwallengebied bewoond. De mensen leefden in die tijd van de jacht, van akkerbouw en van veeteelt.
Romeinse tijd.
In de 1e eeuw na Christus legden de Romeinen ten zuiden van Sassenheim de noordgrens van hun rijk langs de huidige Oude Rijn, toen de belangrijkste tak van de Rijndelta. Vanuit het kustgebied voerden hun schepen van en naar Brittannië. Waarschijnlijk werkten de Romeinen samen met de in het kustgebied wonende Germaanse stam van de Cananefaten. Bij Voorburg is een inscriptie teruggevonden, "Municipium Aelium Cananefatium". Aangenomen werd dat de Cananefaten (waar de hoofdstad naar vernoemd is) een afsplitsing waren van de Bataven, die op hun beurt weer een afsplitsing waren van de Chatten. Tegenwoordig wordt dit betwijfeld. Op basis van moderne opvattingen is het waarschijnlijker dat de etnogenese van de Cananefaten plaatsvond in het kustgebied zelf.
De vondst van een 2000 jaar oude waterput met een doorsnede van 125 centimeter bij Sassenheim duidt erop dat hier een relatief grote Germaanse nederzetting was. Het is daarmee niet gezegd dat de Sassenheimse nederzetting dus ook Cananefaats is. De Romeinse geschiedschrijver Tacitus vermeldt, dat de Frisii zich in twee secties aan de monding van de Rijn hadden gevestigd, maar aangenomen wordt, dat de meest westelijke groep daarvan pas na de neergeslagen Bataafse Opstand onder aanvoering van Julius Civilis (70 na Chr.) in het gebied van de Cananefaten, (Zuid) Holland, aankwamen. Het precieze verloop van deze zuidwestelijke expansie is onbekend. Waarschijnlijk ging het om losse verhuizingen langs het kustgebied tot diep in Vlaanderen en niet om territoriale uitbreidingen. Dit proces wordt verondersteld al vroeg in de Romeinse tijd te zijn begonnen en bereikte waarschijnlijk een hoogtepunt in de 3e eeuw.
In de 4e eeuw, de periode van de Grote Volksverhuizingen verlaten de Romeinen de streek richting het zuiden. Met hen vertrekt een belangrijk deel van de geromaniseerde Cananefaten, die waarschijnlijk opgingen is het stamverband van de Franken. De uitzonderlijk woeste zee en de daarmee gepaard gaande kusterosie, dwingen ook de Frisii halverwege de 3de eeuw grote delen van hun land te verlaten, zoals aan de hand van een vrij plotseling gebrek aan archeologische vondsten kan worden aangetoond. Velen wijken uit naar wat nu Vlaanderen en Engeland (Kent) is.
Vroege Middeleeuwen.
Vanaf eind 5e eeuw en vroege 6e eeuw vond opnieuw bewoning plaats in het kustgebied, door mensen die weer Friezen worden genoemd. Dit had sinds de Grote Volksverhuizing zeer waarschijnlijk vooral een politieke inhoud, en niet zozeer een etnische. De bevolking in deze periode bestond namelijk voornamelijk uit binnentrekkende Angelen en Saksen, al is niet uit te sluiten dat er nog oude Friezen in het gebied zijn achtergebleven. Dit zou een mogelijke verklaring kunnen zijn voor de naam Sassenheim: heim of woonplek van Saksen.
Aannemelijker is echter dat de naam Sassenheim is afgeleid van de (al dan niet Saksische) persoonsnaam Sahso (Saxo), een vorm die wel meer voorkwam in West-Nederland en aansluit bij de eerst gedocumenteerde naam Sagnem. M. F. P. Dijkstra stelt dat dit het geval moet zijn, omdat plaatsnamen eindigend in -heem (of een variant daarom zoals -om, -um, -heim etc.) die aan een persoonsnaam zijn gekoppeld doorgaans verder van de rivier afliggen (in dit geval de Rijn) dan plaatsnamen die zijn gebaseerd op een zelfstandig naamwoord en aan de riviermonding liggen. De eerste groep is later ontstaan, wat aansluit bij archeologische vondsten in het gebied; de plaatsnamen gebaseerd op een persoonsnaam moeten individuele ontginningen zijn geweest (die in een later stadium ontstonden). Dat deze nederzettingen later zijn ontstaan of in ieder geval geen grote betekenis hadden, blijkt ook uit de activiteiten van Angelsaksische monniken uit Engeland in het gebied eind 7e eeuw.
De komst van deze monniken maakt echter ook een derde – doch door Sassenheims geografische ligging minder aannemelijke – hypothese mogelijk: dat het dorp is gesticht door Angelsaksische bezoekers van de andere kant van de Noordzee. In het jaar 690 kwam Willibrord met 11 monniken bij Katwijk aan land. Zijn opdracht was de (nieuwe) Frisii tot het christendom te bekeren. Onder zijn leiding werden een aantal moederkerken gesticht, onder andere in Oegstgeest. Vanuit Voorhout werd later pas in Sassenheim een kapelletje gesticht. Wanneer er toch van wordt uitgegaan dat de plaatsnaam Sassenheim woonplaats der Saksen betekent, is dit indirect een aanwijzing voor een gering aandeel van Saksische migranten vlak ten noorden van de Rijnmond te midden van bewoners met een andere etnische achtergrond.
Willibrord gaf zijn bezittingen aan de abdij van Echternach, die ook door hem was gesticht. Door de invallen van de Noormannen kon deze abdij de controle over alle goederen en rechten niet goed uitvoeren. De Bisschop van Utrecht nam deze taak over, maar ook hij moest vluchten voor de Noormannen. Toen deze eindelijk verdreven waren, bleken de Hollandse Graven alle bezittingen ingepikt te hebben. Daarom maakte de Bisschop van Utrecht een lijst van alle goederen die na 850 verloren waren gegaan. Op deze lijst wordt voor het eerst melding gemaakt Hostsagnem (Oost-Sassenheim) en Westsagnem (West-Sassenheim). De naam is dus al sinds de eerste helft van de 9e eeuw in gebruik. Later in de 10e eeuw werd de naam Saxnem, Zassenem of Sassem gebruikt.
Late Middeleeuwen.
Na de opkomst van het graafschap Holland uit het Friese grondgebied, verschenen er in de 13e eeuw een drietal ridderhofsteden rond Sassenheim: aan de zuidzijde, nabij de aftakking van de strandwal naar Warmond een kasteel van de heren van Alkemade; aan de NO-zijde, aan de oostelijke rand van de strandwal (aan de "Leede") de ridderhofstede Ter Leede; en vlak ten noorden van het dorp lag een door een gracht omgeven volksburcht langs de westelijke rand van de strandwal. Heer Dirk van Teylingen liet deze waterburcht rond 1250 uitbouwen en versterken tot een woonburcht, waarvan we de restanten nog kennen als de Ruïne van Teylingen. Vanuit deze strategische vesting werd op last van de Hollandse graven in westelijke richting een verhoogde weg naar het grafelijk jachtdomein in de Noordwijkerhoutse duinen aangelegd, door de moerassige strandvlakte; een gedeelte ervan zou voor altijd bekend blijven staan als de Gravendam ('s Gravendamseweg). De landerijen bij Slot Teylingen staan bekend als het keukenduin (waaraan de Keukenhof zijn naam dankt) en ontleent zijn naam aan het feit dat de opbrengsten van het duingebied zoals wild, vee en allerlei kruiden en bessen bestemd waren voor de huishouding ofwel keuken van het slot. De bekendste bewoner was de Hollandse gravin Jacoba van Beieren, die zich in het slot terugtrok na de Hoekse en Kabeljauwse twisten en haar gemaal Frank van Borssele, de eerste stadhouder van Holland na de graventijd.
Het moerasgebied ten oosten van de oude strandwal veranderde in de loop der eeuwen in veengebied, die werden bedijkt, ingepolderd en in cultuur gebracht. De bevolking groeide echter langzaam: in 1369: 133 inwoners (33 huizen), in 1623: 276 inwoners (in 69 huizen).
Moderne tijd.
In de 17e en 18e eeuw bouwden rijke kooplieden langs de Heerweg, de huidige Hoofdstraat, hun prachtige zomerverblijven. Op een enkele na zijn deze allemaal verdwenen. Rond 1860 kwam Sassenheim pas echt tot bloei door de opkomst van de bloembollenteelt. In die tijd bezat Sassenheim de grootste korenmolen tussen het IJ en de Maas. De romp van deze molen is opgenomen in de architectuur van de huidige woonwijk Postwijk. Door industrie en handel rijk geworden kooplieden uit de grote steden kwamen naar Sassenheim en stichtten er buitenplaatsen (van noord naar zuid): het Huis ter Leede (op de fundamenten van het oude kasteel), Huize Rusthoff, Het Oude Koningshuis, Huis te Nieuwborgh, Huis Sassigt, Huis Ter Weegen, Wilt Rijk en Clinkenbergh. Destijds had Sassenheim ook het monopolie voor het ophalen van hout- en turfas bij de burgers van Sassenheim, Lisse en Hillegom. De as werd in de asschuur aan de Vaartkade opgeslagen. Uiteindelijk werd de as per schip via De Kaag naar Leiden vervoerd, waar ze aan de zeepziederijen werd verkocht. Zo zijn de inwoners van Sassenheim aan hun bijnaam gekomen: de asbakken.
Vanaf de volkstelling in 1899 groeide het inwonertal van circa 1.950 inwoners naar bijna 7.000 in 1946. Een sterke groei, die zich voortzette tot circa 14.600 inwoners in 1991. Met name de ontwikkeling van Sassenheim als industriegemeente én forensengemeente heeft hiertoe bijgedragen. De groei ging gepaard met een aanzienlijke toename van de welstand. De vernieuwing en de uitbreiding van de winkelstand hield daarmee gelijke tred. Modernisering van panden, kaalslag en nieuwbouw zorgden voor drastische veranderingen in de bebouwing. Veel van het karakteristieke dorpsgezicht ging daarmee verloren. Door grondgebrek zijn er nog maar beperkte mogelijkheden voor woningbouw en is de groei vrijwel tot een eind gekomen.
Na 1945 is de nadruk komen te liggen op het aantrekken van lichte industrie, waardoor de weinige bloembollengronden die Sassenheim bezat, zijn verdwenen. Sassenheim heeft zich ontwikkeld als industrie- en forensengemeente.
Bestuur en justitie.
In Sassenheim is het gemeentekantoor van Teylingen gevestigd. In het gemeentekantoor is ook het politiebureau van de gemeente gevestigd.
Sassenheim heeft een particuliere justitiële jeugdinrichting (ontworpen door Van Egmond; architecten), Forensisch Centrum Teylingereind. In de volksmond wordt de inrichting jeugdgevangenis genoemd. Binnen Teylingereind verblijven jongeren die op last van de kinderrechter in een gesloten omgeving geplaatst zijn. Zij zitten in voorlopige hechtenis, hebben een detentiestraf of PIJ-maatregel opgelegd gekregen of zijn opgenomen ter observatie. Jongeren tussen 12 en 18 jaar worden gedurende korte of langere periode behandeld. Binnen Teylingereind is een vso/zmok-school, genaamd De Burcht.
Economie.
De bloembollenteelt heeft voor de groei van Sassenheim gezorgd, maar is bijna volledig uit het dorp verdwenen. Ten opzichte van de andere dorpen in de Bollenstreek is er vrij veel industrie gevestigd. De vestiging van AkzoNobel is de grootste en is voortgekomen uit de verf- en lakfabriek Sikkens, die zich in 1939 vanuit Groningen in Sassenheim had gevestigd. AkzoNobel is gevestigd op het bedrijventerrein Sassenheim-Zuid. Het dorp heeft daarnaast twee andere bedrijventerreinen: Jagtlustkade en Industriekade.
In Sassenheim staan ook een verffabriek van Akzo Nobel, een koekfabriek, een pakkettensorteercentrum van PostNL en een distributiecentrum van Dirk.
Bezienswaardigheden.
Sassenheim heeft 22 rijksmonumenten. De belangrijkste bezienswaardigheden zijn:
Zie ook:
Verkeer en vervoer.
Sassenheim heeft een treinstation aan de Schiphollijn tussen Leiden en Schiphol. Op 9 december 2011 werd het station geopend. Sinds de aanleg van deze spoorlijn was het de wens van de gemeente om ook een halte bij het dorp te krijgen. De NS wilde dit nieuwe station alleen bedienen als alle lokale buslijnen ook het station zouden bedienen. Hiertoe werd een bustunnel onder de snelweg aangelegd om het station bereikbaar te maken voor buslijnen van en naar het station. 
Ten oosten van Sassenheim loopt de autosnelweg A44.
Sport en cultuur.
Sport.
Sassenheim heeft het grootste sportcomplex van gemeente Teylingen, genaamd de Wasbeek. Op dit sportcomplex zijn verschillende sportvelden en een zwembad te vinden. Daarnaast spelen The Bassets, tennisclub STV en de korfbalvereniging TOP in Sassenheim. De voetbalverenigingen Ter Leede en RKVV Teylingen spelen op sportcomplex De Roodemolen. Voor een relatief klein dorp als Sassenheim, spelen veel clubs op de hoogste niveaus van Nederland. TOP wordt gezien als een van de beste korfbalverenigingen van Nederland.
Sportverenigingen:
Kerken.
In Sassenheim zijn vier actieve kerken:
Daarnaast is er ook een moskee in het dorp.
Stedenbanden.
Sassenheim heeft banden met de volgende steden:

</doc>
<doc id="9237" url="https://nl.wikipedia.org/wiki?curid=9237" title="Bevolkingsonderzoek">
Bevolkingsonderzoek

Een bevolkingsonderzoek of screening is het onderzoeken van een in principe gezonde populatie om asymptomatische gevallen van een ziekte of aandoening op het spoor te komen, in de veronderstelling dat deze aandoening in een vroeg stadium misschien beter te behandelen is. Een bevolkingsonderzoek naar ziekten in een vroeg stadium valt onder de secundaire preventie van ziekten. 
Om voor screening in aanmerking te komen moet een aandoening aan een aantal voorwaarden voldoen:
Zo is weleens het idee geopperd om rokers op latere leeftijd jaarlijks voor een longfoto op te roepen; dit bleek niet werkbaar omdat aan punt 1, 3, en 4 niet werd voldaan: een longtumor kan in drie maanden verschijnen, de prognose blijft zelfs bij vroege ontdekking slecht, en het blootstellen van grote bevolkingsgroepen aan de straling die vrijkomt bij het maken van een longfoto is niet wenselijk.
In 2016 wordt er in Nederland bij vrouwen op borstkanker (vrouwen van 50 tot 75 jaar, tweejaarlijks onderzoek) en op baarmoederhalskanker (vrouwen van 30 tot 60 jaar, vijfjaarlijks onderzoek) gescreend. Baby's worden door een hielprik op 17 aangeboren afwijkingen gescreend, onder andere fenylketonurie (PKU), adrenogenitaal syndroom (AGS) en congenitale hypothyreoïdie (CHT) en gedurende hun leven worden verschillende screenings aangeboden aan alle kinderen door de jeugdgezondheidszorg. Zwangere vrouwen kunnen een combinatietest laten doen om gescreend te worden op het syndroom van Down. Dit is een voorbeeld van prenatale screening.
Zowel mannen als vrouwen tussen 55 en 75 jaar worden in Nederland onderzocht via een bevolkingsonderzoek naar darmkanker. Zij ontvangen elke twee jaar een uitnodiging. Het bevolkingsonderzoek is gestart in 2014.

</doc>
<doc id="9239" url="https://nl.wikipedia.org/wiki?curid=9239" title="Jon Bon Jovi">
Jon Bon Jovi

John Francis Bongiovi Jr. (Perth Amboy, 2 maart 1962), professioneel bekend als Jon Bon Jovi, is een Amerikaans zanger, componist, muzikant, die vooral bekend is als de leadzanger van de band Bon Jovi. Ook heeft hij enkele rollen gehad in Hollywoodfilms en televisieseries.
Levensloop.
Bongiovi veranderde zijn naam in Jon Bon Jovi toen zijn platenmaatschappij hem dit aanraadde. Hij trouwde op 29 april 1989 in Las Vegas en heeft vier kinderen.
Met Bon Jovi verkocht Jon meer dan 140 miljoen albums, en scoorde hij vele grote hits, waaronder "You Give Love a Bad Name", "Livin' on a Prayer", "Keep the Faith" en "It's My Life". Jon heeft ook twee soloalbums opgenomen. De eerste was "Blaze of Glory" uit 1990, waarop de gelijknamige hit staat. Ook de singles "Miracle" en "Never Say Die" zijn afkomstig van dit album, maar werden niet echt grote hits. In 1997 verscheen Jons tweede soloalbum, getiteld "Destination Anywhere". Bij dit album hoort ook een driekwartier durende speelfilm. In deze film verwerkt Jon de dood van Katherine Korzilius, de dochter van Bon Jovi's toenmalige tourmanager. Op het album "Destination Anywhere" staat dan ook een nummer genaamd "August 7, 4:15", dat slaat op 7 augustus 1996, de dag waarop Korzilius overlijdt. 
Bon Jovi speelde in "Moonlight and Valentino", "The Leading Man", "Destination Anywhere", "Homegrown", "Little City", "No Looking Back", "Row Your Boat", "U-571", "Pay it Forward", "Cry Wolf", "Pucked" en "New Year's Eve". Hij verscheen tevens in de televisieseries "Sex and the City", "Ally McBeal", "Las Vegas" en "The West Wing".
Hij zet zich in voor veel goede doelen, zoals Project H.O.M.E., Habitat for Humanity, de Special Olympics, het Amerikaanse Rode Kruis en de Elizabeth Glaser Pediatric AIDS Foundation. Voor zijn humanitaire werk ontving hij in 2001 een eredoctoraat "Humanities" van de Monmouth University in New Jersey. Hij is benoemd tot de eerste ambassadeur van Habitat for Humanity. Verder is hij oprichter en mede-eigenaar van de "Philadelphia Soul", een arenafootballteam. Al het geld dat hiermee verdiend wordt, gaat naar goede doelen. Ook is hij lid van de White House Council for Community Solutions.

</doc>
<doc id="9240" url="https://nl.wikipedia.org/wiki?curid=9240" title="Astrid van Saksen-Coburg">
Astrid van Saksen-Coburg

Astrid Joséphine-Charlotte Fabrizia Elisabeth Paola Marie (Brussel, 5 juni 1962), prinses van België, aartshertogin van Oostenrijk-Este, is het tweede kind van koning Albert II en koningin Paola van België. De prinses werd vernoemd naar haar grootmoeder koningin Astrid.
Door haar huwelijk met Lorenz van Oostenrijk-Este op 22 september 1984 is Astrid ook in het bezit van de adellijke titel aartshertogin van Oostenrijk-Este. Uit dit huwelijk kwamen vijf kinderen. Net zoals haar man en kinderen draagt de prinses nog andere titels verbonden aan het huis Oostenrijk-Este. Deze titels worden niet wettelijk erkend in België aangezien buitenlandse titels dragen bij wet verboden is.
Sinds de geboorten van de vier kinderen van haar broer Filip is Astrid vijfde in de lijn van de troonsopvolging.
Prinses Astrid is lid van de Medische component van Defensie. Ze was tevens senator van rechtswege en ze was ook jarenlang voorzitter van het Belgische Rode Kruis.
Biografie.
Geboorte en jeugd.
Prinses Astrid werd geboren op 5 juni 1962. Haar peetouders waren prins Fabrizio Ruffo di Calabria en groothertogin Josephine Charlotte. De prinses groeide op in het Kasteel Belvédère. Na haar middelbare studies in Brussel, studeerde ze gedurende één jaar kunstgeschiedenis aan de Universiteit Leiden in Nederland. Zij voltooide haar opleiding in Genève, aan het "Institut d'Etudes européennes", en in Michigan.
Naamgeving.
Zoals vele leden van koninklijke families draagt prinses Astrid meerdere voornamen, elk met een bepaalde betekenis:
Huwelijk en kinderen.
Op 22 september 1984 trad prinses Astrid in Brussel in het huwelijk met Lorenz, Aartshertog van Oostenrijk-Este, die Prins van België werd in 1995. Het paar woonde in het Zwitserse Bazel van 1984 tot 1993, waarna ze verhuisden naar Brussel waar ze Villa Schonenberg bewonen op het Koninklijk Domein van Laken. Astrid en Lorenz hebben vijf kinderen:
In 2016 werd haar eerste kleinkind, Anna Astrid, geboren. In 2019 werd haar tweede kleinkind Maximilian geboren.
Troonopvolging.
Op 21 juni 1991 werd artikel 85 van de Belgische Grondwet gewijzigd, waardoor de Salische Wet, die bepaalt dat enkel mannen in aanmerking komen voor de troonopvolging, werd afgeschaft. Astrid kwam hierdoor als derde in lijn te staan voor die troonopvolging, en na de opvolging door haar vader, koning Albert II, als tweede. Ze bleef op die plaats staan tot de geboorte van prinses Elisabeth. Ze is, na de geboorte van de vier kinderen van prins Filip, op de zesde plaats gekomen. Sinds de troonswisseling in 2013, waarbij haar oudere broer Filip de eed aflegde als zevende Koning van België, staat Astrid opnieuw op de vijfde plaats.
Activiteiten.
Zoals haar moeder, Paola Ruffo di Calabria, hecht Astrid veel belang aan sociale problemen en armoede. Ze neemt dan ook deel aan een groot aantal officiële activiteiten zowel in België als in het buitenland. Sinds de troonsbestijging van haar broer Filip in 2013, hebben hij en Mathilde beslist meer activiteiten op zich te nemen waardoor Astrid en Lorenz minder officiële taken kregen. Op 21 juli 2016, de nationale feestdag van België, waren de prinses en haar gezin opmerkelijk niet aanwezig op het nationaal defilé in Brussel. Hierdoor werd een vermoedelijk dispuut in het koningshuis, die werd gecreëerd door de verdeling van activiteiten, voor het publiek duidelijk. Astrids jongere broer Laurent was wel present, maar was de enige aanwezige in de "prinsenbox".
Prinses Astrid werd op 22 mei 1997 lid van de krijgsmacht. Ze legde in Evere de eed af als luitenant-kolonel in aanwezigheid van haar vader Albert II van België en van de toenmalige minister van Defensie Jean-Pol Poncelet. Op 26 december 2003 werd ze gepromoveerd tot kolonel en trad daarmee in de voetsporen van haar overgrootmoeder. In tegenstelling tot haar collega's krijgt de prinses geen traditionele officierenopleiding. In 2000 bracht ze een bezoek aan het Militair Hospitaal in Neder-Over-Heembeek en sporadisch woont ze ook bijeenkomsten van de hoofden van medische diensten van de NAVO bij.
Als dochter van het staatshoofd was ze tot de troonswisseling op 21 juli 2013 senator van rechtswege. Ze legde de eed af op 20 november 1996.
Astrid volgde in 1994 haar vader op als voorzitster van het Belgische Rode Kruis. De prinses zat vergaderingen en werkgroepen voor. Ze hield toezicht op de activiteiten van het Rode Kruis en de humanitaire operaties in het buitenland. Eind 2007 raakte bekend dat zij zich geen kandidaat meer stelde voor een nieuwe ambtstermijn. Daarmee liep haar mandaat af op 31 december 2007. 
Verder is Astrid erevoorzitster van de European Organisation for Research and Treatment of Cancer en sinds 19 december 2000 is ze ook erevoorzitster van de raad van bestuur van de Geneeskundige Stichting Koningin Elisabeth. Zoals bij het voorzitterschap van het Rode Kruis gaf haar vader Albert II de fakkel door aan prinses Astrid. In januari 2010 aanvaardde zij ook het erevoorzitterschap van de Damiaanactie. Ze volgde haar tante, koningin Fabiola, op die 45 jaar lang deze functie bekleedde. In 2011 bezocht de prinses India om er het werk van de Damiaanactie waar te nemen. Verder is Astrid een speciale gezant van de Roll Back Malaria Partnership, een internationale organisatie die zich inzet in de strijd tegen malaria.
In 2009 werd prinses Astrid lid van het Honorary Board van het Internationaal Paralympisch Comité.
Astrid was ook actief in internationale humanitaire activiteiten. Ze bezocht bijvoorbeeld Benin, waar ze aidspatiënten ontmoette, Thailand, waar ze een conferentie over landmijnen bijwoonde, of Cambodja, waar ze Belgische ontmijners opzocht.
Ze vertegenwoordigt ook, al dan niet met haar man Lorenz, België in het buitenland waardoor ze met personen van het hoogste niveau in contact komt. Ze leidt vooral, in opvolging van prins Filip, de delegaties bij Belgische handelsmissies. In die hoedanigheid bezocht zij Angola, Zuid-Afrika en India (2013), Colombia, Peru, Maleisië en Singapore (2014), Qatar, Canada en de Verenigde Arabische Emiraten (2015).
Titulatuur.
De officiële aanspreking van prinses Astrid is als volgt:
De overige titels die zij bezit zijn wettelijk niet erkend. Deze titels worden wel internationaal gebruikt en binnen het keizerlijk huis Habsburg-Lotharingen-Este. Het is volgens de wet Belgen immers verboden andere buitenlandse titels te dragen. Deze titels zijn onder andere "Keizerlijk Prinses van Oostenrijk en Koninklijk Prinses van Hongarije, Bohemen en Kroatië".

</doc>
<doc id="9242" url="https://nl.wikipedia.org/wiki?curid=9242" title="Foutpositief en foutnegatief">
Foutpositief en foutnegatief

Een foutpositief of valspositief testresultaat (Engels: "false positive", Duits: "Falsch-positiv") is een uitslag van een test/experiment die ten onrechte positief is. Analoog is een foutnegatief of valsnegatief resultaat (Engels: "false negative", Duits: "Falsch-negativ") een uitslag van een test die ten onrechte negatief is. Beide soorten uitslagen komen niet overeen met de werkelijkheid.
Als getest wordt of iemand een bepaalde ziekte heeft en de test geeft een bevestigende (positieve) uitslag terwijl de ziekte in werkelijkheid niet aanwezig is, dan is de uitslag van de test foutpositief. In het geval van een statistische toets is dit een fout van de eerste soort of fout van type I.
Geeft de test aan dat de persoon de ziekte niet zou hebben (negatief) terwijl de ziekte in werkelijkheid wel aanwezig is, dan is de uitslag van de test foutnegatief. Bij een statistische toets is dit een fout van de tweede soort of fout van type II.

</doc>
<doc id="9243" url="https://nl.wikipedia.org/wiki?curid=9243" title="Fout-negatief">
Fout-negatief



</doc>
<doc id="9244" url="https://nl.wikipedia.org/wiki?curid=9244" title="Sensitiviteit">
Sensitiviteit



</doc>
<doc id="9245" url="https://nl.wikipedia.org/wiki?curid=9245" title="Sensitiviteit en specificiteit">
Sensitiviteit en specificiteit

Sensitiviteit is de gevoeligheid van een test in de diagnostiek, dat wil zeggen hoe goed de test erin slaagt het verschijnsel aan te tonen waarop getest wordt. Specificiteit bepaalt hoe specifiek de test is, dat wil zeggen hoe goed de test erin slaagt de afwezigheid van het verschijnsel aan te tonen. De sensitiviteit en de specificiteit worden beide uitgedrukt als fractie, of in procenten, bijvoorbeeld 0,9 of 90%.
Sensitiviteit en specificiteit in de geneeskunde.
Sensitiviteit.
De sensitiviteit van een geneeskundige test is het percentage terecht positieve uitslagen onder de zieke personen. Het is de verhouding tussen het aantal personen die positief scoren waarbij de door de test onderzochte ziekte daadwerkelijk aanwezig is en het totaal van alle onderzochte personen met de ziekte, inclusief het aantal personen die negatief scoren en bij wie de ziekte toch aanwezig is. Het is dus een maat voor de gevoeligheid van de test voor de onderzochte ziekte. Hoe hoger de sensitiviteit van een test, hoe groter de kans dat iemand die de ziekte daadwerkelijk heeft een positieve testuitslag krijgt, dus weinig foutnegatieve uitslagen (weinig C). Een testuitslag is positief als de a-posteriori-kans (nakans, achteraf-kans) die erbij hoort groter is dan de nakans die bij het andere negatieve testresultaat hoort.
Specificiteit.
De specificiteit van een geneeskundige test is het percentage terecht negatieve testuitslagen onder de niet-zieke personen, oftewel de verhouding tussen het aantal terecht negatieve uitslagen (niet ziek, negatieve uitslag) en het totaal van alle gevallen waarbij de ziekte afwezig is. Het totaal van alle gevallen waarbij de ziekte afwezig is bestaat uit een som van de gevallen waarbij een foutpositieve uitslag (loos alarm) is verkregen en de gevallen die een terechte negatieve uitslag kregen. Zie de formules hieronder. Dus hoe hoger de specificiteit van een test, hoe groter de kans dat iemand die de ziekte niet heeft, een negatief testresultaat krijgt. Een hoge specificiteit betekent weinig foutpositieve uitslagen (weinig B).
Ideale test vanuit het standpunt van sensitiviteit en specificiteit.
Een test kan een hoge sensitiviteit (gevoeligheid) hebben, maar vaak vals alarm slaan. De test moet ook specifiek zijn, dat wil zeggen zo veel mogelijk positieve uitslag geven bij de door de test onderzochte ziekte, en zo weinig mogelijk bij afwezigheid van de geteste ziekte. Een ideale test zou een sensitiviteit van 100% moeten hebben (bij alle ziektegevallen is de test positief) en ook een specificiteit van 100% (als de ziekte afwezig is, is de test negatief). Deze 100% accurate test is de gouden standaard. In werkelijkheid is dit nooit het geval, of is zo'n test niet praktisch of te duur.
Definitie.
De aantallen "A", "B", "C" en "D" zijn gedefinieerd zoals in de onderstaande kruistabel.
Sensitiviteit en specificiteit (in fracties) kunnen nu rekenkundig als volgt beschreven worden:
Door de resultaten van de bewerkingen te vermenigvuldigen met 100 krijgt men een uitdrukking van deze maten in procenten.
Op grond van bovenstaande definities wordt in het ideale geval voor zowel de specificiteit als de sensitiviteit van een test 100% gevonden. In werkelijkheid komt dit niet voor. 
Meestal daalt het ene als het andere stijgt: een test waarbij de testuitslagen niet binair zijn (een test met meer dan twee uitslagen) heeft altijd een twijfelgebied (grijs gebied), en een hoge specificiteit wordt bereikt door in dit twijfelgebied negatief te kiezen, terwijl een hoge sensitiviteit juist wordt bereikt door dit twijfelgebied positief te kiezen. Men kiest afhankelijk van de situatie voor een zo hoog mogelijke specificiteit of een zo hoog mogelijke sensitiviteit.
Soms wordt de relatie tussen sensitiviteit en 1 – specificiteit in functie van de afkappunten grafisch voorgesteld door een ROC-curve. Met behulp van deze ROC-curve kan de optimale keuze van afkappunt worden gekozen waarbij de sensitiviteit en specificiteit maximaal zijn.
Voorbeelden.
Hiv-test.
Een opsporingstest voor hiv bij bloeddonoren moet een zo hoog mogelijke sensitiviteit hebben: men wil dus vermijden dat er fout-negatieve uitslagen zijn. Een fout-negatieve uitslag wil zeggen dat iemand die hiv-besmet is, de uitslag krijgt dat hij gezond is. In dat geval zal onterecht het bloed als gezond worden beschouwd en zal het bij toediening de acceptor besmetten.
De sensitiviteit van de test kan worden ingesteld door te schuiven met de drempelwaarde: de waarde waarbij de test als positief wordt beschouwd. Indien bv. 5 en meer als een positieve testuitslag beschouwd wordt en minder dan 5 als een negatieve testuitslag dan is 5 de drempelwaarde (afkappunt, Engels: "cut-off point"). Naarmate het afkappunt hoger ligt, zal het aantal dat positief scoort dalen, dus ook de sensitiviteit. Voor specificiteit geldt het omgekeerde. Een test met hoge sensitiviteit (lage drempel) zal dus een lagere specificiteit hebben, waardoor sommige mensen onterecht als hiv-positief worden beschouwd. Hun bloed zal onterecht geweigerd worden, maar dit is veel minder erg dan het omgekeerde. Test men echter iemand die bezorgd is voor zijn eigen gezondheid dan geldt het omgekeerde, en zal men een positieve test (die een gerede kans heeft onterecht positief (fout-positief), te zijn) door een nader onderzoek altijd willen bevestigen.
In de praktijk zal men meestal eerst een test gebruiken met een hoge sensitiviteit, zoals ELISA waarmee hiv-antistoffen in het bloed aangetoond kunnen worden. Indien het resultaat negatief is kan men de patiënt geruststellen en zeggen dat hij niet besmet is met hiv. Als de ELISA positief is zal men de patiënt hier echter nog niet over inlichten. Gezien de lagere specificiteit van de ELISA is er immers een substantieel aantal foutpositieve testuitslagen en loopt men het risico de patiënt onterecht slecht nieuws te brengen. In plaats daarvan zal men op hetzelfde bloedstaal een test uitvoeren met hoge specificiteit: een immunoblot. Als ook deze test positief is kunnen we met grote zekerheid stellen dat de patiënt seropositief is voor hiv.
Schuld van een verdachte.
Een voorbeeld van een situatie waarin juist een hoge specificiteit gewenst is, is de gerechtelijke toetsing van de strafbaarheid van een verdachte. Deze moet liefst een zo hoog mogelijke specificiteit hebben. Foutpositief betekent in dit geval namelijk dat een onschuldige toch schuldig wordt bevonden. Fout-negatief betekent dat een schuldige onschuldig wordt bevonden. In het rechtssysteem gaat men ervan uit dat het erger is een onschuldige op te sluiten dan een schuldige vrijuit te laten gaan.
Men wenst bij de veroordeling dus zo weinig mogelijk foutpositieven. Dus krijgt de verdachte altijd het voordeel van de twijfel, ondanks dat hierdoor de sensitiviteit lager wordt en dus meer schuldigen vrijuit zullen gaan.
Haalbaarheid.
Bij medische tests is een hoge sensitiviteit en specificiteit vaak niet haalbaar. Als beide 90% bedragen, wordt dat in de geneeskunde meestal al als een heel goede test beschouwd. Een zwangerschapstest is een van de beste, met een sensitiviteit en een specificiteit van circa 99%. Bij de reumatest zijn beide ongeveer 80%. De in 2021 actuele SARS-COV-2-antigeensneltest heeft een sensitiviteit van 96,2% en een specificiteit van 99,2%
Effect van prevalentie.
Om de uitslagen van onderzoeken zinvol te kunnen beoordelen is het van groot belang om de prevalentie te kennen. Een positief testresultaat bij een onderzoek naar een zeldzame aandoening heeft namelijk vaak niets te betekenen, omdat de kans op een foutpositieve uitslag dan veel groter is dan een terecht positieve uitslag. Zo doet zich het merkwaardige verschijnsel voor dat eenzelfde test in het ene land (of bevolkingsgroep) een hogere sensiviteit zal hebben dan in het andere land, als in dat tweede land (of in de tweede bevolkingsgroep) de prevalentie van de aandoening hoger is.
Een theoretisch voorbeeld: een hiv-test geeft bij 1 op de 1000 bloedmonsters een positief resultaat, terwijl hiv afwezig is (specificiteit = 99,9%). Verder is bij alle bloedmonsters waarin hiv aanwezig is, de uitslag positief (sensitiviteit = 100%). Dit kan op het eerste gezicht betrouwbaar lijken, maar is sterk afhankelijk van de mate van voorkomen van hiv in de onderzochte bevolkingsgroep. Als de prevalentie in deze groep 1 op 10.000 bedraagt, dan resulteert dat bij 10.000 mensen in:
In dit voorbeeld is de kans dat iemand die positief op hiv getest wordt het ook werkelijk heeft dus 1 op 11, waarmee de test in werkelijkheid een stuk minder betrouwbaar is.
Stel nu dat de prevalentie van de ziekte niet 1 op 10.000 bedraagt maar 1 op 1000, dan resulteert een onderzoek met diezelfde hiv-test in:
In dit tweede voorbeeld is de kans dat iemand die positief op hiv getest wordt het ook werkelijk heeft, dus 1 op 2, waarmee de test ineens veel betrouwbaarder is dan in het eerste voorbeeld.
Sensitiviteit, specificiteit en de ROC-curve.
Bij een continue variabele is het vanzelfsprekend dat, bij positieve samenhang, de sensitiviteit zal stijgen naarmate het afkappunt, het punt waarop en waarboven men een testuitslag als positief aanziet, daalt. Is een tweede afkappunt lager dan het eerste dan zullen er niet alleen meer zieken zijn die positief scoren maar zullen er tevens meer niet-zieken zijn die positief scoren, met andere woorden een hogere sensitiviteit is steeds gekoppeld aan een lagere specificiteit (tenzij bij perfecte associatie). Men kan nu de sensitiviteit op de y-as weergeven van een cartesiaans stelsel in functie van 1 - specificiteit (x-as). Het resultaat van deze bewerking is een ROC-curve.
Geschiedenis van de diagnostische interpretatie.
In de twintigste eeuw werd een hoge sensitiviteit gezien als een middel om de door de test onderzochte ziekte uit te sluiten, een hoge specificiteit om de diagnose te stellen. De oorzaak hiervan was een fundamenteel wantrouwen tegen de posttest-waarschijnlijkheden (nakansen) en dus ook voorspellende (predictieve) waarden (positieve voorspellende waarde = nakans bij positief testresultaat, negatieve voorspellende waarde is het complement van nakans bij negatief testresultaat).
Sensitiviteit en specificiteit worden dan, bij gebrek aan beter, als constanten geacht. Men vergeet bij deze manier van denken dat men, door het aantal zieken te vermenigvuldigen met een factor de representativiteit van de steekproef negeert en dat dit de oorzaak ervan is dat men geen valide nakans meer kan berekenen. Men veralgemeent dan de invaliditeit van de nakansen terwijl bij een representatieve steekproef de nakansen wel degelijk valide te berekenen zijn.
Deze opvatting is in deze eeuw nog in brede kringen verspreid maar een nieuwe opvatting wint veld. De waarde van de nakans wordt voorop gesteld en er is weer vertrouwen in. Meer en meer worden naast de sensitiviteit en de specificiteit de voorspellende waarden vermeld. Bovendien construeerde men al aan het einde van de twintigste eeuw maten die een combinatie zijn van sensitiviteit en specificiteit: de likelihood ratio. Deze likelihood ratio moet dienen om de nakans te berekenen. Aan deze nakans wordt diagnostisch de hoogste waarde toegekend. Er lijkt zich dus op dit gebied een copernicaanse revolutie aan het voordoen: van de sensitiviteit en specificiteit naar de posttest-waarschijnlijkheid.

</doc>
<doc id="9247" url="https://nl.wikipedia.org/wiki?curid=9247" title="Test (geneeskunde)">
Test (geneeskunde)

Een test is in de geneeskunde een hulpmiddel om te onderzoeken of een persoon wel of niet een bepaalde ziekte heeft. Wijst de test uit dat die persoon de ziekte zou hebben, dan heet de uitslag van de test positief. Wijst de test daar niet op, dan heet de uitslag negatief.
Tests in de geneeskunde geven meestal geen volledige zekerheid. Is de test binair, dat wil zeggen met als uitslag alleen de twee mogelijkheden 'ja' en 'nee', dan is de uitslag eenduidig positief of negatief. De meeste tests zijn echter niet binair, maar geven een uitslag op een glijdende schaal, bijvoorbeeld een concentratie van een stof in het bloed. Een dergelijke test kan binair worden gemaakt door een drempelwaarde te kiezen waarboven of waaronder men de testuitslag positief noemt.
Wil men van een bepaalde populatie weten welke individuen een bepaalde ziekte hebben (bijvoorbeeld omdat het een risicogroep betreft), dan kan men overgaan tot een screening van die populatie op die ziekte.
Veel medische tests, zoals allergietesten en bloedtesten, worden uitgevoerd in medische laboratoria. 
Sommige medische tests dienen niet om een ziekte op te sporen, maar om de huidige toestand van de testpersoon te meten. Bijvoorbeeld om het verloop van een reeds bekende ziekte te bepalen (verbeterd, verslechterd of genezen) of de belastbaarheid van het lichaam te meten (zoals bij een sportkeuring, een geschiktheidskeuring voor een bepaald beroep of een rijvaardigheidstest voor een bepaalde risicogroep).
Sensitiviteit en specificiteit.
Iedere test heeft een bepaalde sensitiviteit en een bepaalde specificiteit. Met sensitiviteit wordt de kans op een positieve uitslag bij aanwezigheid van de ziekte bedoeld, met specificiteit de kans dat de test negatief is bij afwezigheid van de ziekte. De keuze van een drempelwaarde zal de sensitiviteit en de specificiteit beïnvloeden.
Goede tests zijn niet alleen sensitief (gevoelig), maar ook specifiek. Een voorbeeld is de zwangerschapstest, die op beide punten rond de 99% scoort. Een slechte test is bijvoorbeeld de reumatest, die op beide punten op omstreeks 70% blijft steken. De kans dat een patiënt met een positieve uitslag ook reuma heeft, is bij een kleine a-priorikans ook ná zo'n test nog steeds erg klein (zie het voorbeeld bij het artikel theorema van Bayes). Ook de serologische test op een infectie met de bacterie "Borrelia burgdorferi", verwekker van de lymeziekte, heeft zowel een lage sensitiviteit als een lage specificiteit.
Fout-positief en fout-negatief.
Is de sensitiviteit van een test te laag, dan is er een grote kans dat de test aangeeft dat de proefpersoon de ziekte niet heeft, terwijl dat in werkelijkheid wel het geval is. De uitslag is dan fout-negatief.
Is daarentegen de specificiteit te laag, dan is de kans groot dat de test aangeeft dat de proefpersoon de ziekte wel heeft, terwijl dat in werkelijkheid niet het geval is. De uitslag van de test is dan fout-positief.
Schematisch.
Een binaire test, dat is een test die slechts de uitkomsten 'positief' (de test suggereert de aanwezigheid van een conditie) en 'negatief' (de test suggereert de afwezigheid van een conditie) heeft, kan met de onderstaande 2×2-tabel gemodelleerd worden. Daarin wordt de betrokken populatie als dubbele dichotomie voorgesteld met de tweedelingen 'ziek'(formula_1) of 'niet ziek' (formula_2), en testresultaat positief (+) of negatief (–). De aantallen in de vier categorieën zijn aangegeven met de letters A, B,C en D. Let wel, het betreft hier de hele populatie, en niet de steekproef die aan de test onderworpen is.
Van belang zijn de volgende grootheden:
Verder geldt nog:
Voor de posttestwaarschijnlijkheid bij een positieve uitslag kan met behulp van het theorema van Bayes geschreven worden:
Omdat formula_11, valt hieruit te concluderen dat de test een positief voorspellende waarde heeft als het quotiënt formula_12. De inverse van dit quotiënt wordt de positieve likelihood ratio genoemd:
Als de positieve likelihood ratio gelijk is aan 1, dus formula_14, heeft de test geen enkele voorspellende waarde. Een test met een goede positief voorspellende waarde zal een positieve likelihood ratio hebben die ruim groter is dan 1. 
Als de test experimenteel is afgenomen bij een aantal testpersonen, worden de aantallen a, b, c en d in de verschillende categorieën weergegeven in een soortgelijke tabel als hierboven. De verhoudingen tussen de waargenomen aantallen zijn schattingen voor de verschillende kansen in de populatie, zoals die gedefinieerd zijn in termen van de onbekende aantallen A, B, C en D in de populatie.
Van zo'n test worden sensitiviteit en specificiteit geschat door:

</doc>
<doc id="9248" url="https://nl.wikipedia.org/wiki?curid=9248" title="Zelfmoord">
Zelfmoord

Zelfmoord, zelfdoding of suïcide (Latijn: "suicidium", van "sui" = zelf/zichzelf en "caedere" = doden) is de benaming voor het opzettelijk beëindigen van het eigen leven. In juridische zin is in België en Nederland geen sprake van moord omdat zelfdoding daar (los van het feit dat een overledene niet bestraft kan worden) sowieso geen strafbaar feit is. Als de wijze van zelfdoding een onrechtmatige daad is, kan de door anderen geleden schade wel ten laste van de nalatenschap komen (zie ook Treinsuïcide#Gevolgen).
Verder handelt men bij zelfdoding volgens bepaalde geloofsovertuigingen in tegen normen en waarden. Als iemand door eigen handelen overlijdt zonder dat het de bedoeling was, bijvoorbeeld door inname van een te grote hoeveelheid drugs, spreekt men niet van zelfmoord, zelfdoding of suïcide, maar van een ongeval.
Een variant van zelfmoord is zelfeuthanasie, waarbij men de nabestaanden in het proces betrekt. Dit moet niet verward worden met euthanasie, waarbij het leven door een arts wordt beëindigd, wat in Nederland onder bijzondere omstandigheden is toegestaan. Iemand helpen of aanzetten om zichzelf te doden is strafbaar in vele landen, zo ook in Nederland, België en Suriname, tenzij het gaat om helpen onder vergelijkbare voorwaarden als die voor euthanasie.
Motief, risicofactoren en gedrag.
Het motief voor zelfdoding is niet altijd duidelijk. Soms laat de overledene een document (bijvoorbeeld een afscheidsbrief of een bericht op sociale media) achter, waaruit blijken kan wat de persoon in kwestie heeft bewogen om tot deze daad over te gaan. Sommige geneesmiddelen kunnen depressies en zelfmoordgevoelens veroorzaken of verergeren.
Émile Durkheim deed in "Le Suicide" uit 1897 onderzoek naar zelfmoord en wist met behulp van statistiek een ogenschijnlijk heel psychologisch onderwerp te beschrijven als een sociaal feit beïnvloed door de sociale cohesie van de samenleving. Hij maakte daarbij onderscheid tussen egoïstische, altruïstische, anomische en fatalistische zelfmoord.
Risicofactoren die leiden tot een verhoogde kans op zelfmoord zijn psychische stoornissen (90% van de plegers) zoals depressie, dysthymie, bipolaire stoornis, of schizofrenie. Middelenmisbruik zoals alcoholisme en het gebruik van sommige medicatie zoals sedativa verhoogt het risico. Meer impulsieve zelfmoord of zelfmoordpogingen kunnen worden veroorzaakt door hoge stress naar aanleiding van financiële problemen, problemen met relaties en werk, een uitzichtloze medische conditie, sociale isolatie, pesten, seksueel misbruik en mishandeling. Bepaalde bevolkingsgroepen met verhoogde sociale isolatie hebben een verhoogd risico zoals homoseksuelen en transgenders. Familieachtergrond, jeugdtrauma, posttraumatische stressstoornis, blootstelling aan zelfmoordgedrag van anderen en beschikbare middelen zijn ook kansverhogend. Degenen die eerder zelfmoord hebben gepoogd, lopen een duidelijk hoger risico op toekomstige pogingen. Volwassenen met meerdere jeugdtrauma's of psychische aandoeningen hebben een sterk verhoogd risico.
Een van de meest gebruikte theorieën over zelfmoord spreekt van een gevoel tot last te zijn voor de omgeving samen met de gedachte er alleen voor te staan, sociaal geïsoleerd te voelen, de meest gevaarlijke combinatie is waarin het denken aan zelfmoord ontstaat. En zeker wanneer dit gevoel als stabiel en onveranderlijk wordt ervaren. Om vervolgens tot zelfdoding over te gaan, heeft de persoon vaak ook een aangeleerde verminderde doodsangst of een grotere tolerantie tegenover pijn.
Acute waarschuwingssignalen voor zelfmoord zijn: praten over zelfmoord of praten over geen reden tot leven meer te hebben en zoeken naar middelen en methoden. Vaak treden ook combinaties van verschillende negatieve gedrags- en gemoedsgesteldheidveranderingen op zoals, exteme zelfhaat, woede-uitbarstingen, verhoogde angst en paniek, meer drugsgebruik, afzonderen, slechter slapen, apathie, verwaarlozing en signalen van afscheid nemen. Vaak wordt zelfmoord beschreven als een proces: van "gedachte en wens", naar "plan en actie", gedurende enkele maanden of jaren. Naar schatting zocht 30% van de mensen die door zelfdoding omkwamen in Nederland hulp om hun gedachten te bespreken.
Behandeling voor depressieve zelfmoordgedachten bestaat uit inzicht geven aan patiënten dat uitzichtloosheid, zware wanhoop en zelfmoordgedachten symptomen zijn van een eventuele depressie en dat de meeste depressies tijdelijk zijn; en vervolgens een dergelijke depressie te behandelen met begrip, coaching en gezonde leefregels.
Economische crisissen en een dalend consumentenvertrouwen zijn gerelateerd aan een (tijdelijke) stijging van het aantal zelfmoorden. In landen waar euthanasie verboden is, of moeilijk te verkrijgen, komt zelfdoding meer voor bij mensen met sommige chronische en terminale ziekten.
Ethische en culturele aspecten.
Zelfdoding is een verschijnsel dat zich in vrijwel alle samenlevingen manifesteert, maar naargelang van plaats, tijd en levensbeschouwing verschillend beoordeeld werd en wordt.
Het boeddhisme, het hindoeïsme, het jodendom, de islam en het christendom wijzen zelfdoding af, het shintoïsme niet (zie seppuku en kamikaze). Van de wereldgodsdiensten hebben het jodendom en het christendom zelfdoding het scherpst veroordeeld. Het Concilie van Arles (452) veroordeelde zelfmoord als een misdaad en de Rooms-Katholieke Kerk beschouwt zelfmoord als iets dat ernstig in strijd is met de rechtvaardigheid, de hoop en de liefde en verboden is door het Vijfde Gebod. Zware psychische storingen, angst of ernstige vrees voor beproevingen, lijden of foltering, kunnen de verantwoordelijkheid van degene die zelf zijn leven beëindigt, echter verminderen.
In de Oudheid kwam zelfdoding vrij frequent voor in Griekenland, het Romeinse Rijk en Indië. Bekend zijn de zelfdodingen van Cato in 46 v.C. en van Seneca in 65 n.C.
In culturen waar op zelfdoding een taboe rust, wordt vaak getracht potentiële zelfdoders op andere gedachten te brengen. Daartoe zijn onder meer praatgroepen en telefonische hulplijnen in het leven geroepen. Nabestaanden en mensen die vermoeden dat iemand in hun familie of kennissenkring met zelfmoordplannen rondloopt, kunnen daar ook terecht.
Rituele of gedwongen zelfmoord.
In sommige culturen was gedwongen zelfmoord een methode van executie, meestal voorbehouden aan aanzienlijke personen. In andere culturen wordt zelfmoord gezien als een manier om schande uit te wissen en gezichtsverlies te vermijden. In beide gevallen geldt het dus als een vrij eervolle dood.
In het oude Griekenland werd dit vonnis voltrokken door het drinken van een beker met vergif (welk gif is niet precies bekend; mogelijk was het gevlekte scheerling). De bekendste persoon die dit lot onderging was de filosoof Socrates.
In het Romeinse Rijk is de dood van Seneca een andere bekende gedwongen zelfmoord. Seneca sneed zijn aderen door gedwongen door keizer Nero op beschuldiging van deelname aan een moordaanslag tegen Nero.
De Egyptische koningin Cleopatra liet zich opzettelijk bijten door slangen, na verslagen te zijn door de Romeinse keizer Octavianus.
In de samoeraiperiode in Japan waren "seppuku", "harakiri" en Jigai geritualiseerde vormen van zelfmoord om bijvoorbeeld schande en gezichtsverlies te ontgaan middels een "eervolle dood".
In sommige streken in India was het gebruikelijk voor weduwen om, vaak onder sociale of religieuze druk en dus niet vrijwillig, zelfmoord te plegen door op de brandstapel van hun overleden man te springen. Deze vorm van weduweverbranding (sati/suttee), is sinds 1829 verboden. Wie een mislukte poging doet of op een andere manier goedkeuring aan de sati geeft kan tot zeven jaar gevangenisstraf opgelegd krijgen.
De hindoeïstische vorsten van Bali en Lombok stierven liever dan dat zij zich door de Nederlanders lieten overwinnen. Deze rituele zelfdoding van vorst en hofhouding, soms ging het om 3500 gedode mannen, vrouwen en kinderen, wordt Perang Poepoetan genoemd.
In moderne samenlevingen is gedwongen zelfmoord ook een methode om een moord te camoufleren. Vaak is de reden dat men bang is voor tegenmaatregelen van de aanhangers van de persoon die men uit de weg wil ruimen. stafchef Ernst Röhm kreeg de opdracht zichzelf dood te schieten, maar deed dit niet, waarna hij door iemand anders werd doodgeschoten. Het nog maar pas aan de macht zijnde en daardoor nog kwetsbare nazi-regime was namelijk bang voor een opstand van zijn SA-mannen. Een ander voorbeeld is de Duitse generaal-veldmaarschalk Rommel, die deel zou hebben genomen aan de samenzwering tegen Hitler in 1944. Een openlijk proces met executie achtte Hitler te schadelijk wegens Rommels populariteit. Daarom werd Rommel overgehaald een gifpil te slikken met behoud van een volledig pensioen voor zijn weduwe en met het dreigement dat anders zijn gezin naar een concentratiekamp gestuurd zou worden. Het Duitse volk werd wijsgemaakt dat Rommel was overleden aan verwondingen die hij bij een bombardement had opgelopen.
Aanzetten tot zelfmoord.
Wanneer iemand ‘gezelfmoord’ is, betekent dit dat deze is aangezet tot zelfmoord. Dit kan bijvoorbeeld in extreme gevallen van pesten of chantage waarbij het slachtoffer het leven dermate moeilijk wordt gemaakt dat deze ervoor kiest om de hand aan zichzelf te slaan. Bijgevolg is er geen sprake van een echte moord, omdat het hier zelfmoord betreft. Gevallen zijn onder anderen Meinoud Rost van Tonningen (vermoedelijk).
Statistische gegevens.
Zelfmoord komt voor als een doodsoorzaak in de overlijdensstatistiek van België en Nederland. Mannen doden zichzelf bijna twee keer zo vaak als vrouwen, maar de zelfmoordpoging komt meer voor bij vrouwen.
Nederland.
In de jaren 1890 bedroeg de zelfmoordincidentie 56 per miljoen inwoners en in 1971 waren er 1216 zelfmoorden (94 per miljoen inwoners).
8% van de Nederlandse bevolking heeft ooit serieus aan zelfmoord gedacht als oplossing voor de situatie waarin ze verkeren, 3% heeft ooit een plan gemaakt en 2% heeft ooit een poging ondernomen. De helft van de mensen die ooit een poging heeft ondernomen, onderneemt meer dan één poging. Ongeveer 1% van alle sterfgevallen is een suïcide. Een derde van de (eerste) pogingen was niet de bedoeling om dood te gaan. 75% van de pogingen vindt plaats binnen het jaar van het ontstaan van de suïcidale gedachte. Elk jaar overweegt 1% van de bevolking in Nederland zelfdoding; 0,4% maakt een plan en 0,1% doet een zelfmoordpoging. 40% van de mensen die dachten aan suïcide zochten geen hulp voor hun problemen. Jaarlijks krijgen ongeveer 14.000 mensen bij de spoedeisende hulp behandeling en worden ongeveer 8000 personen opgenomen in het ziekenhuis voor zelf toegebracht letsel. Onder jonge vrouwen tussen 15 en 25 jaar is zelfmoord de grootste doodsoorzaak. In Groningen werd in 2007 het hoogste aantal zelfmoorden per 100 000 inwoners geregistreerd en in Amsterdam waren het er niet veel minder. De meeste zelfdodingen komen voor bij vijftigers.
België.
In België is zelfmoord de op een na meest voorkomende doodsoorzaak bij jonge mannen van 20 tot 24 jaar en de derde doodsoorzaak bij jonge vrouwen van die leeftijd. In de leeftijdsgroep van 25 tot 34 jaar is zelfmoord de eerste doodsoorzaak. Elke dag ontnemen gemiddeld zeven Belgen zich het leven, wat neerkomt op 248 zelfmoorden per miljoen inwoners. In de jaren 1890 bedroeg dit 124 per miljoen inwoners. In de tabel hieronder staan de zelfmoordcijfers van het Vlaams Gewest, die gepubliceerd zijn door het Vlaams Agentschap Zorg en Gezondheid.
Uit de tabel kan men concluderen dat er meer mannen zichzelf doden dan vrouwen. Gemiddeld gezien over de periode van 2000 tot 2017 doden er 2,56 meer mannen zichzelf dan vrouwen. Mannen doden zichzelf ook vaker op meer gewelddadige manier dan vrouwen. Mannen ouder dan 80 jaar zijn oververtegenwoordigd. In Vlaanderen gestandiseerd risico voor mannen tussen 35 en 60 jaar ongeveer iets boven de 30 per 100.000 inwoners per jaar, boven de 85 jaar stijgt dit risico naar 55. Gemiddeld voor de bevolking is het suiciderate 15 per 100.000 inwoners.
14% van de bevolking ouder dan 15 jaar in België heeft serieus nagedacht over zelfdoding, 5% de afgelopen 12 maanden, 4% zou ooit een poging hebben ondernomen. Ongeveer 2% van alle overlijdens is het gevolg van zelfmoord, bijna 3% van alle mannelijke overlijdens en iets meer dan 1% van de vrouwelijke overlijdens.
In Wallonië stierven in 2014 721 mensen, Brussels gewest 121, Vlaanderen 1054.
Vlaanderen noteerde in 2007 met 161 zelfmoorden per miljoen inwoners het tweede hoogste cijfer binnen de Europese Unie. Het jaarlijks aantal suïcidepogingen wordt op 10.000 pogingen geschat.
Sociologen trachten de verschillen in zelfmoordcijfers tussen landen met een vergelijkbaar sociaaleconomisch profiel zoals Nederland en Vlaanderen te verklaren. Religieuze en socioculturele verschillen en verschillen in de kwaliteit van de geestelijke gezondheidszorg en euthanasiebeleid zijn factoren die hierbij van belang zijn.
Wereldwijd.
Volgens een publicatie in februari 2019 door het medische tijdschrift BMJ is het aantal zelfmoorden wereldwijd van 1990 tot 2016 toegenomen met 6,7%.
Echter, de Global Burden of Disease Study houdt rekening met de toename van de wereldbevolking over deze periode van bijna 30 jaar en concludeert dat het aantal zelfmoorden is gedaald van 16,6 naar 11,2 per 100.000 inwoners.
Zelfmoord komt opvallend vaker voor bij mannen dan vrouwen: 15,6 tegen 7,0 per 100.000 inwoners.
Wereldwijd zijn ook opmerkelijke grote verschillen per land. De redenen hiervoor zijn niet goed onderzocht, wel wordt er gespeculeerd over mogelijke factoren die verschillen per gemeenschap, zoals verschillen in volksaard, drugs en alcoholverslaving, regio, individueel geweld, islamitische achtergrond, stigmatisering en schaamte, mate van hulp zoeken bij problemen, stress en wapenbezit.
Volgens het WHO sterven er elk jaar meer dan 700 000 mensen aan zelfmoord, dit betekent dat er elke 40 seconden iemand zich het leven neemt. Ook volgens data van het WHO zijn er voor elke zelfmoord meer dan 20 zelfmoordpogingen. 77% van de zelfmoorden vond plaats in lage- en middeninkomenslanden in 2019. Zelfmoord was verantwoordelijk voor 1,3% van alle sterfgevallen wereldwijd, waarmee het de 17e voornaamste doodoorzaak was in 2019.
Juridische en religieuze aspecten.
In de Middeleeuwen werd zelfmoord in Europa door de invloedrijke Rooms-Katholieke kerk beschouwd als een zware zonde en ook volgens wereldlijk recht moesten na zelfdoding vaak maatregelen volgen. In het graafschap Vlaanderen tijdens de Bourgondische periode werd bijvoorbeeld na een zelfmoord het lijk van een zelfmoordenaar onteerd door het door de straten te slepen, of het aan een staak te spiesen; bezittingen konden in beslag worden genomen en begrafenis op een kerkhof kon geweigerd worden. Soms werd het lijk van een zelfmoordenaar met het hoofd omlaag aan een galg opgehangen om opgegeten te worden door de raven, of op een mesthoop gegooid. Er konden omstandigheden zijn die tot een mildere bestraffing van de nabestaanden konden voeren, bijvoorbeeld wanneer de persoon ernstig ziek of waanzinnig was, dit is bekend uit traktaten van Filips Wielant en Joos de Damhouder
Zoals in de meeste landen, is tegenwoordig in België, Nederland en Suriname zelfdoding of een poging daartoe niet strafbaar. Het kan overigens wel strafbaar zijn als door een dergelijke poging anderen in gevaar worden gebracht. In 2018 gaf het Belgisch hof van beroep te Gent aan dat ook "dreigen" met zelfdoding niet strafbaar is.
In 2021 bestonden in minstens 20 landen wel regels die zelfmoord of een poging daartoe als een strafbaar feit zien, of als reden om na de dood straffende maatregelen te treffen zoals het ongeldig verklaren van een testament.
In de wetgeving van vele landen zijn bepalingen opgenomen tegen levensberoving op verzoek en het aanzetten tot of het helpen bij zelfmoord.
In Nederland zijn levensberoving op verzoek (art 293 Sr) en aanzetten tot of hulp bij zelfdoding (294 Sr) strafbaar gesteld. Beide strafrechtartikelen werden in 2001 aangepast naar aanleiding van de legalisering van euthanasie, waarbij de regels voor levensbeëindiging op verzoek en hulp bij zelfdoding gelijk zijn.
In België zijn de juristen het oneens over de vraag of hulp bij zelfdoding strafbaar is. Iemand die niet heeft geholpen om de zelfdoding te voorkomen, kan in België in bepaalde omstandigheden worden vervolgd voor schuldig verzuim.
In Suriname geldt artikel 354 van het Wetboek van Strafrecht: 'Hij die opzettelijk een ander tot zelfmoord aanzet, hem daarbij behulpzaam is of hem de middelen daartoe verschaft, wordt, indien de zelfmoord volgt, gestraft met gevangenisstraf van ten hoogste drie jaren.'
In Zwitserland is hulp bij zelfdoding wettelijk mogelijk, hoofdzakelijk baserend op het zelfbeschikkingsrecht van mensen. Er mag geen eigenbelang van de helper bestaan en de wens tot zelfdoding moet tot op het laatst duidelijk zijn.
Hulp bij zelfdoding.
In Nederland is het geven van hulp bij zelfdoding strafbaar (behalve hulp van een arts, onder voorwaarden), maar het geven van adviezen niet. Er zijn meerdere organisaties actief die adviezen geven voor een pijnloze zelfdoding, zoals Stichting De Einder en Coöperatie Laatste Wil. Een andere uitzondering is hulp bij zelfdoding door een arts volgens de betreffende regels.
In Zwitserland is hulp bij zelfdoding wettelijk toegestaan. Verenigingen zoals Dignitas en Exit bieden in Zwitserland onder voorwaarden ook hulp aan niet-Zwitsers aan.
Poging tot zelfmoord en parasuïcide.
Met de uitdrukking 'poging tot zelfmoord' ("tentamen suicidii" of "TS") bedoelt men een aanslag op zichzelf die niet tot de dood "heeft" geleid, inclusief die handelingen waarvan de persoon in kwestie "vooraf" vermoedt dat hij er niet aan zal overlijden. Deze beide vormen van poging tot zelfmoord – namelijk onbewust of bewust niet dodelijk – waartussen de grens niet scherp is, komen vele malen vaker voor dan een werkelijke zelfmoord. Mensen met deze neiging noemt men in de psychiatrie ook wel "parasuïcidaal". "Parasuïcide" slaat dus op de niet-dodelijke handeling(en) van een persoon die zich opzettelijk verwondt (automutilatie) of zeer riskant gedrag vertoont. Deze handelwijze komt veel voor bij personen met een borderline-persoonlijkheidsstoornis. Veel mensen die door zelfmoord overlijden, hebben eerder een of meer pogingen tot zelfmoord ondernomen.
Methoden.
Bij de geslaagde zelfmoordpogingen onder mannen in Nederland in 2010 koos 50,6% voor ophanging of verwurging, 11,9% voor het gebruik van medicijnen en alcohol en 11,5% voor treinsuïcide. Ook onder vrouwen is de verhanging/verwurging de meest voorkomende methode, zij het in mindere mate (36,8%). De tweede meest gehanteerde methode onder vrouwen is medicijnen/alcohol (26,1%). Vrouwen kiezen daarnaast ook relatief vaker voor het springen van gebouwen: 11,3% tegenover 7,6% bij mannen. In landen met een hoge vuurwapenbeschikbaarheid, zoals Zwitserland of de Verenigde Staten wordt vaker een vuurwapen gebruikt.
Pijnloze methodes maken gebruik van giftige gassen zoals koolstofmonoxide of gassen die de zuurstof verdrijven, zoals stikstof. Bij alle pijnloze methodes kan het een probleem zijn, dat er een zekere tijd ligt tussen bewusteloosheid en het stoppen van de hartslag. Als het proces onderbroken wordt is er kans op overleven met ernstige hersenschade. Een andere manier is het bewust stoppen met eten en drinken, een proces dat versterving wordt genoemd. Over pijnloze methodes werd lange tijd geen informatie verstrekt uit angst dat het aantal zelfmoorden daardoor zou toenemen. Deze angst is niet gebaseerd op wetenschappelijk onderzoek, integendeel. Zo blijkt bij terminaal zieken de geruststelling dat een pijnloze dood mogelijk is, voor velen genoeg om een natuurlijke dood te sterven.
Zelfmoordaanslag.
Het komt ook voor dat mensen anderen opzettelijk schade toebrengen met verlies van eigen leven. Tijdens de Tweede Wereldoorlog gebruikte Japan kamikazepiloten die zichzelf op een vijandelijk schip lieten neerstorten.
Er worden ook zelfmoordaanslagen gepleegd met religieuze en politieke doelen. Een voorbeeld zijn de terroristische aanslagen op 11 september 2001. Het aan moslimextremisme ontsproten zelfmoordterrorisme heeft veel bekendheid gekregen, maar het verschijnsel komt ook voor bij andere conflicten. De Tamiltijgers maakten er gebruik van en sinds 1994 wordt deze 'strategie' onder andere geassocieerd met de strijd in de Palestijnse gebieden, waar zij zou zijn bedacht door de leiding van Hamas.
Collectieve zelfmoord.
Wanneer een groep mensen samen kiest voor zelfdoding spreekt men van collectieve zelfmoord. Voorbeelden hiervan zijn:
Preventie.
Nederland.
Na een Algemeen Overleg Suïcidepreventie tussen meerdere ministeries en debatten in 2016 van de overheid, hebben de ministeries plannen van aanpakken gemaakt ter preventie van suïcide. Er is gestart met landelijke campagnes om het aantal suïcides en pogingen daartoe te proberen te verminderen en mensen bewuster te maken omdat er nog een taboe op rust. Er is onder andere een samenwerking tot stand gekomen tussen de overheid en 113 Zelfmoordpreventie, een organisatie die zich 24 uur per dag inzet om hulp te bieden aan iedereen die hiermee te maken heeft. Dit kan een persoon zijn die aan zelfdoding denkt maar kan ook iemand uit de directe omgeving zijn die zich zorgen maakt.
Aangenomen maar nog niet ingegaan is de "Wet integrale suïcidepreventie" die het suïcidepreventiebeleid structureel moet borgen. Aanhangig is de "Wet toetsing levenseindebegeleiding van ouderen op verzoek".
Internationaal.
In augustus 2021 startte de FIFA met de campagne #REACHOUT, waarmee de organisatie sporters en mensen buiten de sport ertoe wil aanzetten te praten over eventuele psychische moeilijkheden die zij ervaren. Teresa Enke, de weduwe van de Duitse voetballer Robert Enke, die in 2009 als gevolg van depressies door zelfdoding om het leven kwam, was bij deze campagne betrokken.

</doc>
<doc id="9250" url="https://nl.wikipedia.org/wiki?curid=9250" title="PSV (voetbalclub)">
PSV (voetbalclub)

PSV is een Nederlandse profvoetbalclub uit Eindhoven. Deze werd op 31 augustus 1913 opgericht onder de naam Philips Sport Vereniging als sportvereniging van Philips-medewerkers. Op 1 juli 1999 werd PSV NV opgericht en het betaalde voetbal hierin ondergebracht. Van 1984 tot 1 juli 1999 was het betaald voetbal ondergebracht onder de Stichting PSV Voetbal.
PSV groeide uit tot een club die behoort tot de traditionele top drie van het Nederlands betaald voetbal. PSV won nationaal 25 keer de Eredivisie, 14 keer de Johan Cruijff Schaal en 11 keer de KNVB Beker. Internationaal won de club in 1978 de UEFA Cup en in 1988 de Europacup I.
Op de UEFA-ranglijst van beste clubs in Europa stond PSV op 12 juli 2024 met 48.000 punten op de 32e plaats. De thuisbasis van de club is het Philips Stadion.
Geschiedenis.
Ontstaan.
Werknemers van Philips richtten op zaterdag 12 december 1910 het Philips Elftal op. Deze voetbalclub was de voorloper van PSV. De namen van de oprichters zijn te vinden in de notulen van 20 januari 1911: voorzitter Buitelaar, secretaris Formenoij, Heijnemeier, Hakker, Muijs, Van der Wees, Willem Schouten en Hendrik Huisken. De laatste twee zijn tevens de medeoprichters van PSV. De clubkleuren rood-wit worden vastgesteld op een ledenvergadering van het Philips Elftal begin 1911. Het eerste tenue bestaat uit een wijnrood shirt met witte kraag en witte boorden aan de mouwen, een zwarte broek en wijnrode kousen.
Het Philips Elftal speelde op zondag 15 januari 1911 zijn eerste wedstrijd aan de Frederiklaan, op exact dezelfde locatie waar later het Philips Stadion verrees. Nadat Anton Philips zich onder luid gejuich in een open wagen naar het veld liet brengen, verrichtte zijn vijfjarige zoontje Frits Philips de aftrap. Tegenstander was het tweede elftal van Hollandia uit Woensel. Het Philips Elftal won met 4-0 door doelpunten van Van der Slooten, Bouchotte, Leeman en Wiegerink
Met goedkeuring van Gerard en Anton Philips werd op zondag 31 augustus 1913 een sportvereniging opgericht waar verschillende sporten beoefend konden worden, waaronder voetbal. De vereniging werd opgericht door en voor personeelsleden van Philips. Het Philips Elftal sloot zich 22 oktober 1913 aan bij de Philips' Sport Vereeniging, maar behield de naam Philips Elftal tot 31 oktober 1916. De officiële oprichtingsdatum van het Philips Elftal is 12 december 1910, die van PSV 31 augustus 1913. In het begin konden alleen Philipsmedewerkers lid worden, maar vanaf 1928 mochten er ook mensen van buiten het bedrijf bij PSV sporten.
Van personeelsclub tot betaald voetbal.
PSV deed in 1914 voor de eerste keer mee aan de competitie en speelde in het seizoen 1921/22 voor het eerst in de hoogste klasse van het Nederlandse voetbal. Na een degradatie naar de tweede klasse in 1924/25 promoveerde PSV een jaar later weer naar de eerste klasse. PSV speelt sinds het seizoen 1926/27 onafgebroken op het hoogste niveau.
PSV werd voor het eerst landskampioen in het seizoen 1928/29. Hiervoor won het eerst het districtskampioenschap in de Eerste Klasse Zuid en daarna de kampioenscompetitie. De afdeling voetbal werd in april 1933 financieel losgekoppeld van het overkoepelend orgaan. PSV won in 1934/35 zijn tweede landskampioenschap en in 1949/50 voor de eerste keer de KNVB beker. De Eindhovense club won in de finale van het toernooi met 4–3 van HFC Haarlem dankzij twee doelpunten van Jan Bijen en twee van Piet Fransen.
PSV nam in 1955/56, een jaar na de invoering van het betaald voetbal in Nederland, als eerste Nederlandse club deel aan de eerste editie van het toernooi om de "Coupe Européenne", de voorloper van de Europacup I, die in 1992/93 weer de UEFA Champions League werd. Grote man achter PSV toentertijd was Frans Otten, voorzitter van de Philips-Federatie en sportliefhebber. Hij zorgde voor de juiste faciliteiten voor de sporters, waaronder de voetballers. Het seizoen 1956/57 werd het jaar van Coen Dillen. Hij maakte dat jaar 43 doelpunten in de Eredivisie, een nooit meer verbroken record. PSV werd in het seizoen 1962/63 voor het eerst kampioen in het betaald voetbal. Daarna ging de club tien jaar zonder prijs tegemoet. Onder bestuursvoorzitter Frits Philips schroefde Philips mede onder druk van de vakbonden de 'sponsoring' terug. Het duurde tot begin jaren 70 voor de investeringen weer toenamen.
Gouden periodes.
Midden jaren 70 was de eerste 'gouden periode' voor PSV. Met voetballers als Willy van der Kuijlen en de gebroeders Willy en René van de Kerkhof won PSV vanaf het seizoen 1973/74 meerdere landskampioenschappen en nationale bekers. Zij wonnen samen met onder anderen Jan van Beveren, Huub Stevens, Ernie Brandts, Adrie van Kraaij, Kees Krijgh, Jan Poortvliet, Harry Lubse en Gerrie Deijkers in 1977/78 ook de UEFA Cup, de eerste Europese prijs in de clubhistorie. De finale van het toernooi werd beslist over twee wedstrijden, waarin PSV SC Bastia versloeg. Na 0–0 in Frankrijk won de Eindhovense club thuis met 3–0. Van der Kuijlen speelde uiteindelijk ruim zeventien seizoenen voor PSV waarin hij onder meer 528 competitiewedstrijden speelde. Dit leverde hem de bijnaam "Mister PSV" op. Hij stopte in 1982 met 311 competitiedoelpunten achter zijn naam met voetballen, waarmee hij ook topscorer aller tijden van de Eredivisie werd.
In de tweede helft van de jaren 80 begon de beste periode in de clubgeschiedenis. Tussen 1985/86 en 1991/92 werd PSV zes keer nationaal kampioen en won ze drie keer de KNVB beker. Daarbij was de Eindhovense club in de periode 1985/86-1988/89, de eerste sinds de oprichting van de Eredivisie, die vier keer op rij landskampioen werd. Het hoogtepunt in de clubhistorie vond plaats in het seizoen 1987/88, toen PSV op 25 mei 1988 onder leiding van coach Guus Hiddink het toernooi om de Europacup I won. Een team bestaand uit onder anderen Hans van Breukelen, Eric Gerets, Ivan Nielsen, Ronald Koeman, Jan Heintze, Gerald Vanenburg, Berry van Aerle, Søren Lerby, Edward Linskens, Wim Kieft en Hans Gillhaus speelde in de finale met 0–0 gelijk tegen Benfica, om daarna door middel van een beslissende strafschoppenreeks te winnen. Invaller Anton Janssen schoot de zesde en beslissende penalty binnen voor PSV. Als gevolg van het winnen van de Europacup 1 speelde PSV op 11 december 1988 in Tokio voor de wereldbeker, tegen Club Nacional. Na een gelijke stand na 120 minuten verloor PSV ditmaal de strafschoppenserie: 6–7.
Nieuwe millennium.
De eerste tijd na 'de gouden periodes' laat zich omschrijven als een periode van ontwikkeling van spelers, die via PSV de stap maakten naar de internationale top. Voorbeelden hiervan zijn latere winnaars van de prijs voor wereldvoetballer van het jaar zoals Romario en Ronaldo, maar ook Ruud van Nistelrooij, Phillip Cocu en Jaap Stam. Bij de eerste editie van de Champions League in 1992/93 was PSV de eerste Nederlandse vertegenwoordiger. Na het landskampioenschap in het jaar dat daaraan voorafging, volgden een paar seizoenen zonder prijzen voor PSV. Dit had onder meer te maken met een sportieve piek bij titelconcurrent Ajax, dat in die jaren zowel nationaal als internationaal titels won. In 1994 voerde toenmalig voorzitter William Maeyer een reorganisatie door onder de naam "Scenario 1994-95, opnieuw naar de top". Daarin werd afscheid genomen van diverse oudgedienden. Luc Nilis begon in deze tijd aan een periode waarin hij zich in zes seizoenen de top vijf van PSV's clubtopscorers aller tijden binnenschoot. Het veertiende landskampioenschap in het seizoen 1996/97 was voor de Eindhovense club het laatste in de jaren 90.
In het eerste decennium van het nieuwe millennium domineerde PSV het Nederlandse voetbal. De club won van 1999/00 tot en met 2007/08 zes landskampioenschappen en was van 1997/98 tot en met 2008/09 twaalf jaar op rij vertegenwoordigd in de Champions League. Spelers als Mark van Bommel, Wilfred Bouma, Van Nistelrooij, André Ooijer, Mateja Kežman, Jan Vennegoor of Hesselink en Ji-sung Park waren hoekstenen binnen de selecties op dat moment. In deze tijd ontstond de term "Eindhoven, voetbalhoofdstad". Europees reikte PSV in deze jaren één keer tot de halve finale van de Champions League, eenmaal tot de kwartfinale en vier keer tot de kwartfinale van de UEFA Cup. Er vertrokken weer spelers naar Europese topclubs, zoals Van Bommel, Park, Kežman en Arjen Robben. Daarnaast werd de eigen jeugdopleiding opgewaardeerd en kreeg PSV in 2007 de titel 'beste jeugdopleiding van Nederland'. Ibrahim Afellay, Otman Bakkal, Ismaïl Aissati en Dirk Marcellis waren voorbeelden van het nieuwe elan in Eindhoven.
Koerswijziging.
Nadat PSV van seizoen 2004/05 tot en met dat van 2007/08 opnieuw vier keer op rij landskampioen werd, stokten de successen. De club eindigde het seizoen 2008/09 als vierde en ook de volgende twee jaren liep het zowel een nieuwe landstitel als een eindklassering in de top 2 mis. In de zomer van 2011 kreeg PSV een financiële injectie van de gemeente Eindhoven. Ondanks verschillende en relatief dure aankopen wist PSV in 2011/12 en 2012/13 wederom geen kampioen te worden. Wel werden in 2012 zowel de beker als Johan Cruijff Schaal gewonnen door de Eindhovenaren. Na het seizoen 2012/13, waar PSV op de tweede plaats eindigde in de Eredivisie en verliezend bekerfinalist was, vond er een koerswijziging plaats. Vrijwel het gehele basisteam van de voorgaande jaren werd vervangen. Zes van de spelers hiervan leverden de club samen ruim €44.500.000,- aan transfersommen op, de contracten van acht andere selectiespelers werden niet verlengd en teruggekeerde spelers als Van Bommel en Bouma beëindigden hun actieve loopbaan. Technisch directeur Marcel Brands stelde vervolgens een nieuwe selectie samen met voornamelijk jonge spelers waarin PSV groeipotentie zag. Jeffrey Bruma, Florian Jozefzoon, Adam Maher, Stijn Schaars en Santiago Arias kostten de club gezamenlijk $11.500.000,- en de toen achttienjarige Karim Rekik werd gehuurd van Manchester City. Zij gingen samen met nog aanwezige jonge spelers als Jetro Willems, Georginio Wijnaldum, Oscar Hiljemark, Luciano Narsingh en Tim Matavž en spelers afkomstig uit de eigen jeugd als Jeroen Zoet, Joshua Brenet, Abel Tamata, Jorrit Hendrix, Peter van Ooijen, Rai Vloet, Jürgen Locadia, Zakaria Bakkali en Memphis Depay de nieuwe PSV-selectie vormen. Ji Sung Park keerde terug naar de club om samen met Schaars voor enige ervaring in het team te zorgen. Oud-speler Cocu werd voor het eerst in zijn carrière aangesteld als hoofdcoach. Daarnaast ging PSV meer investeren in de eigen jeugdopleiding.
Het eerste seizoen van PSV onder Cocu eindigde op de vierde plaats op de ranglijst van 2013/14. Het duurde tot de laatste speeldag voor de club zeker was van deelname aan Europees voetbal, nadat ze halverwege de competitie nog op de negende plaats stond. PSV begon het seizoen 2014/15 met vrijwel dezelfde selectie, met Luuk de Jong in plaats van de verkochte Matavž en Andrés Guardado in plaats van de gestopte Park. Ditmaal greep de club op de tweede speeldag de koppositie en stond ze die de rest van het seizoen niet meer af. Een 4–1-overwinning thuis tegen sc Heerenveen in speelronde 31 zorgde ervoor dat het 22ste landskampioenschap in de clubhistorie officieel een feit werd. PSV eindigde het seizoen met 88 punten, onder meer dankzij 29 overwinningen in 34 competitiewedstrijden. Dit aantal punten en overwinningen waren allebei nieuwe clubrecords. Tijdens de slotfase van het seizoen werd bekend dat Philips na het seizoen 2015/16 ging stoppen als hoofdsponsor. De club zou voor het eerst sinds de invoering van de shirtsponsoring een andere naam dan Philips op de borst gaan dragen.
Ondanks de verkoop van uitblinkers Depay en Wijnaldum behaalde PSV in het seizoen 2015/16 voor het tweede jaar op rij meer dan tachtig punten (84). Daarmee was ze de eerste Nederlandse club die dit lukte sinds PSV dit zelf voor het laatst deed in de seizoenen 2004/05 en 2005/06. Net als toen werd PSV hiermee in 2015/16 voor het tweede jaar op rij landskampioen. De beslissing viel ditmaal op de laatste speeldag van het seizoen. De club begon aan speelronde 34 met evenveel punten als Ajax, maar met een doelsaldo dat zes doelpunten minder was. PSV won die dag vervolgens met 1–3 uit bij PEC Zwolle, terwijl Ajax uit bij De Graafschap met 1–1 gelijkspeelde.
PSV eindigde in de titelrace van 2016/17 derde achter achtereenvolgens Feyenoord en Ajax. Het grote aantal gelijkspelen (tien) kostten de Eindhovenaren te veel punten om tot het laatst mee te kunnen doen. Steven Bergwijn werd dat jaar de volgende jeugdspeler die het schopte tot basiskracht. PSV werd in 2017/18 vervolgens voor de derde keer in vier jaar en voor de 24e keer in totaal landskampioen. In 2018/19 eindigde PSV op de tweede plaats, achter kampioen Ajax.
De club bracht in maart 2019 naar buiten dat het vanaf het seizoen 2019/20 een nieuwe shirtsponsor zou krijgen door middel van een innovatieve constructie. Philips, ASML, Jumbo, VDL en de High Tech Campus werden namelijk onder de noemer "Metropoolregio Brainport Eindhoven" samen de nieuwe belangrijkste commerciële partner van de club. 
Het voetbalseizoen 2019/20 werd in maart 2020 vroegtijdig beëindigd door de coronacrisis in Nederland. De KNVB besloot de op dat moment actuele ranglijst als eindstand te kiezen. PSV eindigde daarmee op de vierde plaats.
PSV eindigde in de seizoenen 2020/21, 2021/22 en 2022/23 op de tweede plaats. In 2021, 2022 en 2023 won PSV de Johan Cruijff Schaal en in 2022 en 2023 won het de KNVB Beker. Vier van de vijf keren was dit in een finale tegen Ajax en eenmaal tegen Feyenoord.
De transferzomer van 2023 was een drukke periode. Veel dure spelers zoals Simons en Sangaré vertrokken en PSV haalde de volgende spelers terug naar Nederland: Dest, Lang, Schouten, Pepi en Lozano. Door al die transfers werd een recordbedrag van 50 miljoen uitgegeven. De uitgaven werden beloond, want in het seizoen 2023/24 behaalde PSV de Champions League-groepsfase na een afwezigheid van vijf jaar. Het lukte de beste seizoensstart in de Eredivisie ooit neer te zetten. De ploeg van Peter Bosz won 17 competitiewedstrijden sinds de start van seizoen 2023/2024, een evenaring van PSV in het seizoen 1987/88. Het lukte ze ook om te overwinteren in de Champions League, voor het eerst sinds het seizoen 2015/16. PSV werd nipt verslagen in de achtste finales door de finalist van dat jaar: Borussia Dortmund. Op 5 mei 2024 werd de ploeg uit Eindhoven kampioen van Nederland, na een 4–2 overwinning op Sparta Rotterdam.
Algemeen.
Complexen.
PSV beschikt over twee verschillende complexen. De thuiswedstrijden van het eerste elftal worden gespeeld in het Philips Stadion. De trainingslocatie is PSV Campus de Herdgang, hier spelen Jong PSV, PSV Vrouwen en de jeugdelftallen hun thuiswedstrijden.
Philips Stadion.
PSV speelt zijn thuiswedstrijden in het Philips Stadion. Het stadion ligt in het stadsdeel Strijp in de wijk Philipsdorp, nabij het centrum van Eindhoven. De huidige tribunes zijn in meerdere fases gebouwd. De laatste grote wijzigingen dateren van 2000, toen de hoeken werden dichtgebouwd. De tribunes zijn 33 meter hoog en het veld is 105 meter lang en 68 meter breed. Sinds het seizoen 2005/06 zijn alle hekken rondom het veld verdwenen. Het gehele stadion beschikt over verwarmde tribuneplaatsen en de capaciteit bedraagt 35.000 toeschouwers. Mede in verband met een mogelijke kandidatuur van Nederland (samen met België) voor het WK 2018 wordt er onderzocht of een uitbreiding van het stadion naar 43.000 zitplaatsen haalbaar is; de minimumcapaciteit voor een WK-stadion was destijds 42.000. Een andere reden is het maximum beschikbare aantal seizoenskaarten. In het seizoen 2020/21 heeft PSV het maximumaantal seizoenskaarten verkocht en is er een wachtlijst. Verder hebben diverse bedrijven een kantoor of winkel in het stadion en zijn er tevens twee restaurants gevestigd, waarvan één bekroond is met een Michelinster. De grond van het Philips Stadion is in het bezit van de gemeente Eindhoven.
De Herdgang.
Het trainingscomplex van PSV is op ongeveer drie kilometer afstand ten noordwesten van het Philips stadion gevestigd. In een bosrijke en rustige omgeving ligt PSV Campus De Herdgang, nabij landgoed De Wielewaal, aan de Oirschotsedijk. De Herdgang wordt vaak als synoniem gezien voor de rust die er in en om de club PSV heerst. Daarbij speelt ook de familie van Kemenade een prominente rol, onder aanvoering van vader Harry van Kemenade, tevens "lid van verdienste" van PSV, die samen met zoon Paul en dochter Liesbeth de professionele sectie van de Herdgang verzorgen. Het complex bestaat uit verschillende trainingsfaciliteiten, waaronder een fitnesscentrum en onder meer een tennisbaan. Behalve als trainingscomplex is de Herdgang ook in gebruik als trainings- en wedstrijdcentrum van de jeugdafdeling en de amateursectie. De Herdgang beschikt in totaal over zeven voetbalvelden, waarvan drie kunstgrasvelden. De tribune aan het hoofdveld biedt plaats aan 1.000 toeschouwers.
Organisatie.
Sinds 1 juli 1999 zijn alle professionele en jeugdactiviteiten van de Eindhovense Voetbal Vereniging PSV en de commerciële activiteiten van de Stichting PSV Voetbal ondergebracht in PSV NV. Binnen deze NV is een adviserende en toezichthoudende rol weggelegd voor de Raad van Commissarissen. De NV heeft verschillende soorten aandelen uitgegeven, gewone aandelen, priorititeitsaandelen en één bijzonder aandeel. De aandelen worden gehouden door de stichting PSV voetbal en de Eindhovense voetbalvereniging PSV. Het bijzondere aandeel is in bezit van Eindhovens voetbalvereniging PSV. De houder van het bijzondere aandeel heeft een beslissende stem in verschillende zaken van de NV zoals het wijzigen van de doelomschrijving, naam, structuur, logo en stadionlocatie. De prioriteitsaandelen, in bezit van de stichting PSV voetbal, bepaalt het aantal directeuren en commissarissen en kan een bindende voordracht doen voor nieuwe commissarissen en directieleden alsmede hun ontslag of schorsing.
De Raad van Commissarissen van de NV bestaat per 30 oktober 2023 uit:
De eindverantwoordelijkheid voor de dagelijkse leiding van PSV NV ligt bij de voorzitter, casu quo algemeen directeur. Medio 2022 werd Toon Gerbrands opgevolgd door voormalig technisch directeur Marcel Brands als algemeen directeur. Op 17 september 2022 werd de functie van directeur voetbalzaken vacant door het vertrek van John de Jong. Op 1 maart 2023 trad Earnest Stewart aan als zijn vervanger. 
Communicatiemiddelen.
PSV communiceert op diverse manier met de fans, sponsor en andere belangstellenden. Middels drukwerk werd tot 2016 onder meer voor elke thuiswedstrijd de "PSV-flits" gratis uitgedeeld aan de supporters. Verder komt het blad "PSV Inside" uit. Dat is een blad dat verkrijgbaar is in de winkel of waar een abonnement op af te sluiten is. Verder worden nog het blad "PSV Inzake" en "PSV Phoxynieuws" uitgegeven. Deze bladen worden aan de leden toegezonden van respectievelijk PSV Netwerk voor ondernemers en van de Phoxyclub, voor jeugdige supporters. Verder communiceert PSV dagelijks via zijn internetsite, www.psv.nl. De website is ook in het Engels en Spaans beschikbaar en geeft onder andere ook actuele informatie over de trainingstijden van de A-selectie. Verder beschikt de website over achtergrondinformatie over de selectie en de wedstrijden, en is in het archief terug te bekijken tot berichten uit 2002. PSV beschikt tevens over een eigen forum waar leden met elkaar van gedachten kunnen wisselen. Tevens heeft PSV een interne en externe televisieservice, die bestaat uit een online televisiedienst, een digitaal kanaal bij KPN, het programma Clubvoetbal Insite op RTL 5, en een dagelijks voetbaljournaal op Planet Voetbal. Bij de online televisiedienst op PSV.nl en PSV.tv zijn actualiteiten, voor- en nabeschouwingen op wedstrijden, portretten van spelers, historische fragmenten, inside- en businessvideo's te zien. Verder heeft PSV ook een overeenkomst met YouTube over het aanleveren van beeldmateriaal van PSV.tv. Sinds 2013 voert Official Supplier Markteffect alle onderzoeken voor PSV uit. De voorspellingen van PSV supporters worden elke thuiswedstrijd in het Philips Stadion onderzocht en met de supporters gedeeld. Daarnaast is PSV actief op enkele sociale media: Facebook, Twitter, Instagram, Snapchat, YouTube en Tiktok. PSV heeft onlangs ook een samenwerking gestart met Anycoin Direct. Via verschillende kanalen zullen beide partijen communiceren over veilig handelen in cryptocurrencies. Het gehele sponsorbedrag is dan ook uitbetaald in Bitcoin, een primeur binnen de voetbalwereld en crypto wereld.
Aanhang.
PSV beschikt over een maximum van 26.000 seizoenkaarthouders en er is doorgaans een wachtlijst voor aanvragen van nieuwe seizoenskaarten. PSV verkoopt maximaal 26.000 seizoenkaarten terwijl het stadion een capaciteit van 35.000 toeschouwers heeft, omdat men wil dat er altijd kaarten via de losse verkoop beschikbaar zijn voor supporters. Het grootste gedeelte van de PSV-aanhang komt uit Noord-Brabant, al zijn er ook supporters uit de rest van Nederland en buitenlandse seizoenkaarthouders. Fanatieke supporters zitten doorgaans in de sfeervakken. Dit zijn de vakken U t/m Z, deze vakken bevinden zich grotendeels op de eerste ring van de oosttribune van het Philips Stadion, vandaar wordt dit ook wel "Oost" genoemd.
Rivaliteit.
Als een van de drie traditionele topclubs heeft PSV in de loop der jaren veel rivaliteit ondervonden van andere clubs in de Eredivisie. Van de traditionele topclubs is Ajax een rivaal op sportief gebied. De wedstrijden tegen Ajax worden als toppers bestempeld sinds het seizoen 1973/74. De rivaliteit met Ajax ontstond in de jaren 70 en komt voort uit diverse oorzaken, zoals de verschillende interpretatie van al dan niet recente nationale en internationale successen van beide clubs en de veronderstelde tegenstelling tussen de Randstad en de provincie. Wedstrijden tussen Ajax en PSV staan bekend als De Topper.
Supportersverenigingen.
PSV beschikt over twee officiële supportersverenigingen. Één ervan is de oudste supportersvereniging van Nederland, "Supportersvereniging PSV". Deze vereniging werd opgericht op 1 augustus 1920. Deze vereniging kenmerkt zich door het organiseren van de supportersreizen naar de wedstrijden van PSV, zowel in binnen- als in buitenland. De andere vereniging is "PSV Fans United". Op 19 januari 2001 werd deze vereniging opgericht en is op 27 november 2001 schriftelijk officieel erkend door PSV. De vereniging is opgericht door de fanatieke supporters met als doel op te komen voor de sfeersupporters van PSV. Naast de twee supportersverenigingen heeft PSV ook een fanclub voor kinderen van 0 tot en met 12 jaar. PSV was de eerste Nederlandse club die met een dergelijke fanclub kwam. De fanclub begon in 1998 onder de naam PSV Junior Club en was een gratis club om kinderen kennis te laten maken met PSV. Later is de naam gewijzigd in PSV Phoxy Club. Anno 2008 is het een betaald lidmaatschap. In november 2007 kon PSV het 20.000e lid verwelkomen.
Sfeergroepen.
Naast de officiële verenigingen kent PSV ook nog supportersgroepen die gericht zijn op tifo. De officiële vereniging PSV Fans United beschouwt dit als onderdeel van hun beleid, wat onder meer in ogenschouw kwam door een sfeeractie voor Timmy Simons welke door hen was georganiseerd. Een andere groep die zich voornamelijk op tifo richt is Lighttown Madness. De sfeeracties voor Heurelho da Silva Gomes komen van hen. Een andere groep, die bestaat uit jongeren van Vak ZZ die in de leeftijd van 12 tot 16 jaar zijn, heeft zich verenigd in Red White Entity. Al deze sfeergroepen voeren hun acties uit in samenwerking met PSV, en soms ook met elkaar.
Mascotte.
De kidsclub, PSV Phoxy Club, is genoemd naar de mascotte van PSV, Phoxy. Zoals de naam al aangeeft is Phoxy een vos. Phoxy is gekleed in het PSV clubtenue en heeft rugnummer 99. De manier van schrijven van de naam refereert aan het Engelse woord Fox, maar dan met de eerste twee letters van Philips. In het jaar 2006 werd Phoxy mascotte van het jaar.
Imago van de club.
Uit een onderzoek uit 2007 van het bureau Sport+Markt voor de Eredivisie CV, waarin de imagowaarde van de eredivisieclubs werd bekeken, kwam naar voren dat PSV op de eerste plaats stond wat betreft aantrekkelijkheid. Het onderzoek maakte deel uit van het zogenaamde CPM-model (Club Positioning Matrix), dat door de Eredivisie CV gebruikt wordt als barometer voor het verdelen van de tv-gelden onder de clubs. De CPM-ranking telt voor de helft mee. Sportieve prestaties in de Eredivisie voor de andere helft. Bij de CPM tellen naast het imago (voor 23% bepalend) ook de merkwaarde (23%), de doelgroep (9%), het stadion (13%), de omzet (23%) en de UEFA-ranglijst (9%) mee bij het bepalen van de score. PSV staat op deze lijst tweede met 2648 punten van de maximale 3462. Voorheen bepaalden de CPM-ranglijst en de sportieve prestaties in de Eredivisie per club hoe de tv-gelden werden verdeeld, beide werden gewogen over de afgelopen drie seizoenen. Tegenwoordig wordt dit anders bepaald. (uitleg)
Logo, tenue en vlag.
Logo.
Het eerste logo van PSV bestond uit een cirkel waarin een gloeilamp was verwerkt. In de lamp stond “Philips” en erboven “sport”. Later is het veranderd in een ovale vorm met een vlag erin waar in de vlag wederom een ovaal was geplaatst met de letters PSV er in. Medio jaren negentig is het logo ingevoerd zoals het nu is. De buitenste ovaal is rood-wit horizontaal gestreept, waarop de vlag is geplaatst met de letters PSV die groter en dikker zijn gemaakt. In 2014 werd onderaan in de lauwerkrans de tekst 'EST 1913' aan het logo toegevoegd, wat verwijst naar het jaar van oprichting. In mei 2020 zijn er enkele kleine wijzigingen gemaakt aan het logo, het lettertype van "PSV" en "EST. 1913" is subtiel veranderd.
Tenue.
Het officiële tenue van PSV bestaat uit een rood-wit verticaal gestreept shirt, een zwarte broek en witte sokken. In de loop der jaren heeft PSV regelmatig van shirt gewisseld, soms geheel rood, soms geheel wit, of dunne en dikke strepen. In 2000 werd een shirt ingevoerd met zeven gelijke strepen, vier witte en drie rode. De rode kleur werd officieel vastgelegd als pms 106 (PSV-rood) en de plaats van het clublogo als ergens op de borst. PSV kende sinds de invoering van de shirtsponsoring in 1982 tot 2016 één shirtsponsor, Philips. Er werd in 2016 een driejarig contract gesloten met EnergieDirect.nl. De achtergrond bij de tekst Philips was bijna altijd één kleur. In het seizoen 1994/95 heeft PSV enkele wedstrijden met Philips op een volledig gestreept shirt gespeeld, maar dat is tijdens het seizoen veranderd vanwege de verminderde leesbaarheid.
Kledingsponsor.
Sinds 1970 heeft PSV vier kledingsponsoren gehad. Le Coq Sportif was de eerste sponsor van PSV, van 1970 tot 1974. Van 1974 tot 1995 was Adidas de sponsor, en stond hun logo op het shirt. Nike werd in 1995 kledingsponsor van PSV, tot en met het seizoen 2014-2015. PSV sloot vervolgens een akkoord met Umbro tot en met 2019-2020. Sindsdien is Puma de kledingsponsor.
Vlag.
Uit de jaren 50 stamt het zogenaamde Blauwdoek. Deze blauwe vlag bevat een aantal sterren, wat overeenkomt met het aantal behaalde landskampioenschappen. In de jaren 80 is het blauwdoek verdwenen, maar in 2004 is het in ere hersteld door de Supportersvereniging. In het clublied wordt verwezen naar het Blauwdoek: "Wij houden voor ogen de Rood-Witte vaan. Aan 't 'Blauwdoek' meer sterren de club bovenaan". Na ieder behaald landskampioenschap zal er een ster aan het doek worden toegevoegd.
Begroting.
In het seizoen 2007/08 werkte PSV met een begroting van 65 miljoen euro. Een stijging van 10 miljoen euro ten opzichte van het seizoen ervoor. In het seizoen 2006/07 draaide PSV een omzet van 88 miljoen euro, een record in de clubgeschiedenis. Het grootste deel van dat bedrag waren de inkomsten van de UEFA die PSV 31,6 miljoen euro betaalde vanwege televisierechten, reclame-inkomsten en wedstrijdpremies uit de Champions League. Andere inkomstenbronnen waren onder andere sponsorinkomsten voor een bedrag van 16,8 miljoen euro, stadionexploitatie 14,0 miljoen euro, media (voornamelijk televisierechten) 7,4 miljoen euro, seizoenskaarten 6,2 miljoen euro en losse kaartverkoop 5,5 miljoen euro. De bedrijfslasten waren 65,5 miljoen euro waarvan het grootste bedrag kosten waren van lonen en salarissen, te weten 35,6 miljoen euro. In het seizoen 2007/08 ontving PSV 27 miljoen euro van de UEFA vanwege deelname aan de Champions League.
In het seizoen 2017/18 realiseerde PSV een omzet van 70 miljoen euro en schreef voor het 7e jaar op rij zwarte cijfers, ditmaal met een kleine winst van ca. 2 ton.
Samenwerkingsverbanden.
PSV werkt samen met een aantal clubs uit Nederland. In 2022 heeft PSV een partnership gesloten met verschillende buitenlandse clubs, zoals Cruzeiro, Chivas en Austin FC, en in 2023 ging de club ook een samenwerking aan met de Zuid-Koreaanse club Jeonbuk Hyundai. Op 18 april 2024 begon PSV een nieuwe samenwerking met Adelaide United uit Australië. Daarnaast is PSV druk op zoek naar andere samenwerkingen in landen als Hongarije en Ghana.
Voormalige samenwerkingsverbanden:
Clublied.
Het clublied van PSV bestaat uit vier coupletten. Het werd op 3 oktober 1950 ingevoerd als officiële clublied. De muziek is gecomponeerd door Kees van der Weijden, voormalig dirigent van de Philips Harmonie. De tekst is geschreven door voormalig PSV-keeper Jo Vermeulen. Uit het clublied komt ook de slogan "Eendracht maakt macht" voort (uit het 1e couplet).
Resultaten.
Punten sinds 1956.
Een overzicht van de behaalde punten vanaf de oprichting van de Eredivisie in 1955/56 tot en met het heden, omgerekend naar 34 wedstrijden per seizoen en 3 punten voor een overwinning).
UEFA rank sinds 1960.
"*" Bijgewerkt per 12 juli 2024.
Beker.
In totaal speelde PSV negentien finales in het toernooi om de KNVB beker. De eerste was in 1932 tegen DFC Dordrecht. De Dordtenaren wonnen met 5-4 na verlenging. De eerste winst van het bekertoernooi dateert uit 1950, toen HFC Haarlem werd verslagen, met 4-3, ook na verlenging. PSV heeft elf keer de KNVB beker gewonnen.
Europees voetbal.
PSV nam van het seizoen 1974/75 tot en met het seizoen 2016/17 ieder jaar deel aan een Europees toernooi (Europacup I/Champions League, Europacup II of UEFA Cup/Europa League). In die tijd won PSV één keer de UEFA Cup (1977/78) en één keer de Europacup I (1987/88). In de seizoenen 1970/71 en 1974/75 haalde de club de halve finale van het Europacup II-toernooi, in 1975/76 die van de Europacup I en in 2004/05 die van de Champions League. PSV won in 1988 als een van de weinige Europese clubs de "continentale treble" (winst van het landskampioenschap, de nationale beker en de Europacup I). Deze reeks werd doorbroken in het seizoen 2017/18. PSV kwam toen niet verder dan de derde kwalificatieronde van de Europa League, door twee nederlagen tegen NK Osijek.
PSV nam in het seizoen 1992/93 voor het eerst deel aan de dat jaar ook opgerichte Champions League. De club speelde op 25 november 1992 haar eerste wedstrijd in dit toernooi, uit bij FC Porto (2–2). Romário maakte die dag beide treffers en was daarmee de eerste die scoorde voor PSV in de Champions League.
PSV nam van seizoen 1997/98 tot en met seizoen 2008/09 twaalf seizoenen op rij deel aan de UEFA Champions League, een Nederlands record. De Eindhovense club boekte op 30 oktober 2002 haar grootste overwinning in dit toernooi: 3–0 thuis tegen AJ Auxerre. De grootste uitzege is een overwinning van 1–3 op HJK Helsinki op 25 november 1998. PSV's grootste nederlagen in de CL vonden plaats op 25 september 2002, 8 maart 2006 en 20 september 2023: 0–4 thuis tegen Arsenal, 4–0 uit tegen Olympique Lyon en 4–0 uit tegen Arsenal.
Luuk de Jong maakte negen CL-doelpunten voor PSV en is daarmee clubtopscorer in dit toernooi. Johann Vogel speelde het hoogste aantal wedstrijden in de Champions League voor de Eindhovense club: 38. Ismaïl Aissati werd op een leeftijd van 17 jaar en 46 dagen de jongste PSV-er ooit in de Champions League, Jan Heintze met 39 jaar en 66 dagen de oudste. Arjen Robben was de jongste speler die voor PSV een CL-doelpunt maakte (18 jaar en 280 dagen), Phillip Cocu de oudste (35 jaar en 38 dagen). Doelman Heurelho da Silva Gomes slaagde er dertien CL-wedstrijden in de nul te houden en bezit daarmee dit clubrecord.
PSV speelde op 28 september 2016 zijn honderdste wedstrijd in de Champions League. De Eindhovense club was daarmee de zestiende die tot dit aantal kwam. Het werd die dag 2–2 uit bij FK Rostov. Luuk de Jong maakte die dag tevens PSV's honderdste doelpunt in de Champions League, de 2–2.
De club speelt sinds 1955 in diverse Europese competities. Hieronder staan de competities en in welke seizoenen de club deelnam. De edities die PSV heeft gewonnen zijn dik gedrukt:
Bijzonderheden Europese competities:
UEFA Club Ranking: 32 (26-08-2024)
Overige elftallen.
Jeugd.
Naast het eerste elftal kent PSV ook een jeugdopleiding. Daar waar PSV het zwaartepunt lang legde op vooral het scouten van de juiste spelers, kwam de jeugdopleiding ogenschijnlijk vaak op het tweede plan. Naast een jeugdafdeling had PSV van 1987 tot 2000 een jeugdinternaat. Onder meer de latere international Peter Hoekstra zat daarop. Spelers die niet op het jeugdinternaat zaten, maar wel doorstroomden vanuit de eigen jeugdopleiding, zijn onder andere (ex-)internationals Wilfred Bouma, Boudewijn Zenden, Klaas-Jan Huntelaar en Ibrahim Afellay. De jeugdopleiding loopt van de F- tot de A-jeugd, plus het jeugdelftal, ook wel Jong PSV genoemd. De jeugd speelt haar wedstrijden op sportcomplex de Herdgang. In 2007 ontving PSV de trofee voor beste Jeugdopleiding van Nederland.
De jeugdopleiding van PSV bracht tot nu toe 32 Oranje-internationals op:
Jong PSV.
Jong PSV kwam met ingang van het seizoen 2013/14 onder leiding van Darije Kalezić, die daarmee Marco Roelofsen opvolgde. Dat was eveneens de eerste jaargang sinds de invoering van het betaalde voetbal waarin de KNVB jeugdteams toeliet tot de Eerste divisie. Dit betroffen Jong Ajax, Jong Twente en Jong PSV. Door in speelronde tien tot en met achttien twintig punten te halen, won Jong PSV datzelfde seizoen de tweede periode. Daarmee werd het als eerste 'Jong'-team ooit periodekampioen in de Eerste divisie. Waar dit voor reguliere Eerstedivisieteams kwalificatie voor de nacompetitie betekent, waren de drie Jong-teams hier bij voorbaat al van uitgesloten. De toelating daartoe ging daarom in plaats daarvan naar Sparta Rotterdam, dat in speelronde tien tot en met achttien negentien punten haalde.
Amateurs.
PSV/av, ook de PSV amateurs genoemd, is de amateurvoetbalafdeling van de Eindhovense Voetbalvereniging PSV.
Bekende en prominente ex-PSV'ers.
Bekende en prominente voorzitters.
PSV’s eerste voorzitter was Jan-Willem Hofkes. Hij leidde de club van 1913 tot 1925 (met een tussenpoze van één jaar). De voorzitter was die tijd nog voorzitter van de sportvereniging en nog niet specifiek van de voetbalvereniging. De eerste voorzitter die een Europese prijs won was Aad Groeneveld. Hij was voorzitter van 1970 tot 1983. Samen met Ben van Gelder leidde hij PSV naar de Europese top en zorgde voor een commerciële inslag. Jacques Ruts was voorzitter toen PSV in 1988 de Europacup I won. Ruts was de opvolger van Groeneveld en bleef tien jaar voorzitter van PSV. De laatste voorzitter die een lange termijn in dienst was was Harry van Raaij. Hij was acht jaar voorzitter en onder zijn leiding won PSV vier landstitels.
Bekende en prominente trainers.
Guus Hiddink is de meest succesvolle trainer in het Nederlandse betaald voetbal. Er is geen enkele trainer die meer landskampioenschappen in de Eredivisie heeft gewonnen. Verspreid over twee periodes behaalde Hiddink zes landstitels en tevens vier KNVB bekers, alle bij PSV. Tevens won Hiddink de Europacup I. Hiddink was ruim 7 jaar trainer van PSV, van 1987 tot 1990 en van 2002 tot 2006. Een andere prominente trainer, die bijna acht jaar aan de club verbonden bleef als trainer, is Kees Rijvers. Hij trainde de club van 1972 tot 1980. In die tijd veroverde PSV de UEFA Cup, drie landstitels en twee KNVB bekers. Bobby Robson en Erik Gerets veroverden met PSV twee keer de landstitel.
Bekende en prominente oud-spelers.
Belangrijkste en meest prominente ex-PSV'er is waarschijnlijk Willy van der Kuijlen. Van der Kuijlen wordt ook wel Mr. PSV genoemd. Hij speelde 528 competitiewedstrijden voor PSV en scoorde daarin 308 goals. Een andere bijnaam voor Van der Kuijlen is “skietuh Willy” vanwege zijn harde schot. Een andere PSV’er die bekendstond vanwege zijn harde schot is “het Kanon” Coen Dillen. Beide spelers hebben een standbeeld naast het Philips Stadion staan. Dillen was PSV’er in de jaren vijftig en scoorde in 1956/57 43 doelpunten in één seizoen, nog steeds een record in de Nederlandse Eredivisie. Andere spelers die een record in handen hebben zijn onder meer Hans van Breukelen, Erik Gerets, Jan Heintze, Heurelho da Silva Gomes, Eric Addo, Jefferson Farfán en Ibrahim Afellay. Allen werden met PSV vier keer achtereen kampioen van Nederland. De eerste drie deden dat in de jaren 80, in een tijd dat tevens de Europacup I werd veroverd. Een van de twee Europese Cups die PSV won. Tien jaar eerder won PSV de UEFA Cup, met in het team behalve aanvoerder Willy van der Kuijlen, keeper Jan van Beveren, René en Willy van de Kerkhof, Gerrie Deijkers en Harry Lubse. Ronald Koeman en Erik Gerets zijn voormalige PSV-ers die zowel als speler én als trainer kampioen werden met PSV. Gerets is ook lid van verdienste van PSV, net als bijvoorbeeld Sjef van Run en Roel Wiersma. Wiersma was een verdediger bij PSV eind jaren vijftig, begin jaren zestig. Na zijn actieve carrière werd hij coach bij PSV, de waterpolo-afdeling. Andere spelers die wel in een andere functie bij de voetbaltak van PSV terugkeerden, zijn onder meer Berry van Aerle (supporterscoördinator), Ernie Brandts (assistent-trainer), Toon Brusselers (bestuurslid technische zaken), Phillip Cocu (jeugdtrainer en later trainer), Guus Hiddink (trainer), Adrie van Kraaij (technisch manager en scout) en Luc Nilis (spitsentrainer). Nilis was een aanvaller en vormde een duo met Van Nistelrooij, die als topspits onder meer de Brazilianen Romario en Ronaldo opvolgde. Andere ex-spelers die bij Europese topclubs spelen of speelden zijn onder anderen Ruud van Nistelrooij, Alex, Mark van Bommel, Arjen Robben, Ibrahim Afellay, Ruud Gullit, Gheorghe Popescu, Boudewijn Zenden, Ji-sung Park, Jaap Stam en Eiður Guðjohnsen.
Recordhouders.
Topscorers aller tijden
Meeste gescoorde doelpunten in één seizoen
Meeste gespeelde competitiewedstrijden
Meeste minuten, onafgebroken, zonder tegendoelpunt, in de Eredivisie
Legendary PSV.
Een team van oud-spelers van PSV speelt onder de naam "Legendary PSV" als gelegenheidsteam wedstrijden, op uitnodiging.
Legendary PSV wordt wisselend vertegenwoordigd door spelers als Berry van Aerle, Mateja Kezman, Ernest Faber, Harry Lubse, Twan Scheepers, Jan Poortvliet, André van Gerven, Erwin Koeman en Stan Valckx. Jaarlijks strijden Legendary PSV en een team van trainers van amateurclubs om de Gerrie Deijkers Trofee.

</doc>
<doc id="9251" url="https://nl.wikipedia.org/wiki?curid=9251" title="Helen Keller">
Helen Keller

Helen Adams Keller (Tuscumbia, Alabama, 27 juni 1880 — Westport, Connecticut, 1 juni 1968) was een Amerikaanse schrijfster en taalkundige.
Toen zij 19 maanden oud was, werd ze ten gevolge van een ziekte doof en blind. Met de hulp van haar lerares Anne Sullivan (1866-1936) leerde ze vanaf kort voor haar zevende jaar te communiceren met behulp van het vingeralfabet, waarbij woorden in de hand gespeld worden.
Zij leerde eveneens braille, tactiele gebarentaal, spraakafzien (liplezen) met haar vingers en zelf spreken (al was dat moeilijk verstaanbaar voor buitenstaanders). Ze voltooide als eerste doofblinde een middelbareschoolopleiding en een universitaire studie. In 1904 studeerde Keller cum laude af aan het Radcliffe College in Boston (Bachelor of Arts). Ze leerde vijf talen, naast Engels ook Duits, Frans, Latijn en Grieks.
Helen Keller schreef een tiental boeken, waaronder haar autobiografie "The Story of My Life" (1903). Ze hield over de gehele wereld lezingen over het onderwijs aan blinden en doven.
Over de periode in haar leven dat haar onderwijzeres Anne Sullivan haar taal aanleerde, werd in 1959 een toneelstuk gemaakt: "The Miracle Worker". Dit werd driemaal verfilmd (in 1962, 1979 en 2000).
Jeugd.
De ouders van Helen Keller waren Arthur Keller en Kate Adams. Haar vader was redacteur bij de "North Alabamian" en was kapitein geweest in het leger. Helen had twee oudere halfbroers, James en William Simpson Keller, en een jonger broertje en zusje, Mildred Campbell en Phillip Brooks Keller.
Helen Keller had als baby kunnen zien en horen. Toen ze 19 maanden oud was, werd ze ernstig ziek, mogelijk roodvonk of een hersenvliesontsteking. Door de ziekte werd ze doof en blind. Ze communiceerde met haar familie met behulp van een beperkt aantal eenvoudige gebaren. Op haar zevende gebruikte ze zo'n 60 verschillende gebaren.
In 1886 las Helens moeder in Charles Dickens' "American Notes" over de opleiding van een ander doofblind meisje, Laura Bridgman. Helen werd onderzocht door oog-, oor- neus- en keelarts J. Julian Chisolm in Baltimore, maar deze kon niets voor haar doen. Hij stuurde de Kellers door naar Alexander Graham Bell, die ze in contact bracht met het Perkins Institute for the Blind in Zuid Boston, waar Bridgman haar opleiding had gevolgd.
De directeur, Michael Anagnos, vroeg oud-leerlinge Anne Sullivan om onderwijzeres van Helen Keller te worden. Sullivan, van Ierse afkomst, was zelf slechtziend. Als jong meisje had ze een ooginfectie gekregen, waardoor ze op haar achtste blind was geworden. Na het overlijden van haar moeder, enkele jaren later, was ze naar een weeshuis gebracht. In 1880 ging ze naar de Perkins School for the Blind, waar ze van de doofblinde Laura Bridgman het vingeralfabet leerde. Dankzij een aantal operaties kreeg zij gedeeltelijk haar zicht terug. In 1886 voltooide zij de opleiding, als beste van haar klas.
In maart 1887 begon haar aanstelling als lerares van de bijna 7-jarige Helen Keller. Ze begon onmiddellijk met het aanleren van het vingerspellen, met als eerste woord "d-o-l-l" (pop), vanwege de pop die zij voor Helen had meegebracht. Een maand later drong bij Helen de betekenis van het vingerspellen door, toen Sullivan het woord "w-a-t-e-r" spelde, terwijl het water uit de pomp over hun handen stroomde. Ze vroeg die dag tientallen woorden, waaronder "vader" en "moeder" en vroeg ook wie Sullivan was, die daarop "t-e-a-c-h-e-r" (leraar) in haar hand spelde. Na een half jaar kende Helen ruim 600 woorden.
Opleiding.
In mei 1888 begon Helen Keller haar opleiding aan het Perkins Institute for the Blind, waar ze bijna elke winter doorbracht. In 1896 vervolgde ze haar opleiding aan The Cambridge School for Young Ladies, waarna ze in 1900 werd toegelaten aan het Radcliffe College. Deze universiteit, alleen toegankelijk voor vrouwen, was de tegenhanger van het Harvard College, waar toentertijd alleen mannen werden toegelaten. Ze volgde onder meer colleges Frans, Duits, Grieks, Geschiedenis en Engelse literatuur. Tijdens haar gehele school- en studietijd, spelde Sullivan alle lessen in haar handpalm. Daarnaast maakte Keller gebruik van brailleboeken.
In 1904, ze was toen 24 jaar oud, studeerde zij cum laude af aan Radcliffe. Ze was daarmee de eerste doofblinde die een universitaire studie op haar naam had staan (Bachelor of Arts).
Begeleidsters.
Anne Sullivan (1866-1936) begon als lerares en kinderjuffrouw, maar bleef ook nadat Kellers opleiding voltooid was bij haar als levensgezellin en vriendin. Sullivan trouwde in 1905 met universiteitsdocent John Macy (1877-1932) en deze trok bij ze in. In 1914 gingen ze uit elkaar, hoewel ze nooit officieel scheidden.
Rond 1914 begon Sullivans gezondheid te verslechteren. Ze huurden een Schots meisje in, Polly Thomson, om het huishouden te doen. Zij had op dat moment geen enkele ervaring met dove of blinde mensen. In 1935 was Sullivan weer geheel blind geworden. In oktober 1936 raakte ze in coma en ze overleed enkele dagen later, 70 jaar oud. Keller hield haar hand vast toen ze stierf.
Polly Thomson, die ondertussen had leren vingerspellen, werd hierna Kellers vaste begeleidster. In 1957 kreeg Thomson een hersenbloeding en Winnie Corbally werd aangetrokken als haar verpleegster. Thomson stierf in 1960. Winnie Corbally bleef Kellers vaste begeleidster voor de rest van haar leven (tot Kellers overlijden in 1968).
Werk en activiteiten.
Hellen Keller schreef boeken, gaf lezingen in vele landen, was politiek actief, zette zich in voor de vrouwenbeweging, arbeidersrechten, het pacifisme en het socialisme en zamelde geld in voor de blindenorganisatie American Foundation for the Blind.
Keller schreef twaalf boeken en een aantal artikelen. Op haar 22e publiceerde ze haar bekendste werk, "The story of my life" ("Het verhaal van mijn leven", 1903), dat aanvankelijk in afleveringen gepubliceerd werd in het "Ladies' Home Journal". Ze schreef het tijdens haar studie. Verder schreef ze onder meer "The world I live in" (1908), een serie artikelen over het socialisme (1913), een boek over religie, met name de denkwereld van Emanuel Swedenborg, "My religion" (later: "Light in my darkness") (1927) en "The open door" (1957).
In 1915 richtte ze met George Kessler de Helen Keller International organization (HKI) op. Ze was lid van de Socialist Party en van de Industrial Workers of the World (IWW), mede omdat slechte werkomstandigheden ook tot blindheid konden leiden en omdat armoede onder vrouwen kon leiden tot prostitutie en syfilis, en daarmee ook blindheid. Vanaf 1921 werd ze actief voor de American Foundation for the Blind (AFB), waarvoor ze zich veertig jaar bleef inzetten.
Tussen 1946 en 1957 maakte ze zeven reizen, waarbij ze 35 landen op vijf verschillende continenten bezocht. Zij hield overal lezingen over het geven van onderwijs aan blinden en doven. Ze ontmoette vele wereldleiders en beroemdheden, zoals Winston Churchill, Jawaharlal Nehru, Golda Meir, Eleanor Roosevelt, Albert Einstein, Emma Goldman, Charlie Chaplin, John F. Kennedy, Andrew Carnegie, Henry Ford, Franklin D. Roosevelt en Dwight D. Eisenhower. Van Grover Cleveland tot Lyndon Johnson ontvingen alle Amerikaanse presidenten haar op het Witte Huis. Ze was bevriend met de auteur Mark Twain. Ze ontving eredoctoraten van onder meer de universiteiten van Harvard, Berlijn, Glasgow en Delhi.
In haar laatste jaren deed ze veel aan fondsenwerving voor de American Foundation for the Blind. Ze werd echter getroffen door een aantal hersenbloedingen in 1961 en ondernam de laatste jaren van haar leven geen activiteiten buitenshuis meer.
Ze overleed thuis in haar slaap op 1 juni 1968, enkele weken voor haar 88e verjaardag.
Theater en film.
Er zijn verschillende documentaires, theaterstukken en films over het leven van Helen Keller gemaakt.
In 1959 maakte William Gibson het theaterstuk "The miracle worker" ('De wonderdoener') op basis van Kellers boek "The story of my life". Het drama bestrijkt de periode vanaf dat Sullivan werd aangetrokken als lerares, tot het begrijpen van het eerste woord, "water". Het toneelstuk liep op Broadway in New York van 1959 tot 1961 (719 voorstellingen). Anne Bancroft speelde Anne Sullivan en Patty Duke speelde Helen Keller. Het stuk werd ook elders opgevoerd, waaronder het West End in Londen.
Het toneelstuk werd driemaal verfilmd. In 1962, eveneens als "The miracle worker," met Anne Bancroft en Patty Duke in de hoofdrollen. Zij wonnen beiden een Oscar voor hun acteerprestaties.
Daarna werd de film nog tweemaal voor televisie verfilmd, in 1979 met dezelfde titel met Patty Duke (als Anne ditmaal) en Melissa Gilbert in de hoofdrollen en in 2000 met Alison Elliott en Hallie Kate Eisenberg.
In 1984 werd er een televisiefilm over Kellers leven gemaakt met de titel "The miracle continues". Dit besloeg de jaren aan de universiteit en haar vroege volwassenheid.

</doc>
<doc id="9258" url="https://nl.wikipedia.org/wiki?curid=9258" title="Periodiek systeem/Tabel met verkorte benoeming van de elektronenconfiguratie">
Periodiek systeem/Tabel met verkorte benoeming van de elektronenconfiguratie

De kolom "Oxidatietoestanden" geeft de mogelijke valenties bij verbindingen. De opgave is niet volledig. De edelgassen bijvoorbeeld hebben een oxidatiestaat van 0, maar van Xenon en Krypton zijn verbindingen bekend.

</doc>
<doc id="9259" url="https://nl.wikipedia.org/wiki?curid=9259" title="Periodiek systeem/Golffuncties">
Periodiek systeem/Golffuncties

De banen van de elektronen worden beschreven door wiskundige formules: de golffuncties.
De golfbenadering van de kwantummechanica gaat uit van het idee dat golven en deeltjes twee verschijningsvormen van hetzelfde fenomeen zijn. Aan een deeltje met massa m en snelheid v wordt een golflengte toegekend van λ = h/mv. Het deeltje heeft dus ook eigenschappen die kenmerkend voor een golf zijn.
Dit heeft belangrijke gevolgen voor de opbouw van een atoom. Wanneer een golfbeweging ingevangen wordt in een beperkte ruimte, bijvoorbeeld een trilling op een snaar van een gitaar of in de luchtkolom van een fluit, ontstaat er altijd een beperkt aantal staande trillingswijzen. Deze worden meestal harmonischen genoemd. Ook op het trillingsvlies van een trom zijn maar een beperkt aantal trillingswijzen mogelijk met een bepaald patroon van buiken en knopen. Als een elektron met zijn negatieve lading ingevangen wordt rond de positieve kern gebeurt in feite hetzelfde. Het elektron kan kiezen uit een beperkt aantal trillingswijzen. Deze kunnen beschreven worden met golffuncties, die gerangschikt worden naar hun patroon van buiken en knopen:
Ook s-functies kunnen knopen hebben maar zij zijn bolvormig in plaats van vlak, zoals de schillen van een ui. Zo heeft de 1s functie geen knoopvlak, 2s één, 3s twee, 4s drie, in het algemeen ns heeft er n-1. Dit is vergelijkbaar met de boventonen op een snaar. Het getal n in ns wordt het hoofdkwantumgetal genoemd.
Een p-functie is pas mogelijk vanaf n=2, een d-functie vanaf n=3 enz. Dit betekent dat de volgende golffuncties beschikbaar zijn.:
Er is maar één 4s functie, maar drie 4p's, vijf 4d's, zeven 4f's enzovoorts.
Elektronen zijn fermionen, dit zijn deeltjes met een halftallige spin, die de eigenschappen hebben dat er altijd maar één deeltje dezelfde "totale" golffunctie kan bezitten. De spin van een elektron is s=1/2 en dat betekent dat het elektron in twee spintoestanden kan voorkomen: spin op en spin neer. Omdat dit de totale golffunctie verschillend maakt, passen er twee elektronen in één trillingswijze rond de kern van het atoom. Dat wil zeggen dat er bijvoorbeeld 2*7 =14 elektronen in de 4f functies passen.
Op zich kunnen elektronen zich op vele wijzen over de beschikbare golffuncties van een atoom verdelen. Bijvoorbeeld een lithium atoom heeft drie elektronen. Zij zouden bijvoorbeeld in een 1s, een 2p en een 4f functie kunnen zitten. Die elektronenconfiguratie zou dan geschreven worden als 1s12p14f1. Echter deze verdeling is niet de verdeling die de laagste energie heeft. Dat is de configuratie 1s22s1, waarin twee elektronen in de 1s functie zitten (met tegengestelde spin!) en één in de 2s functie. Deze toestand wordt de "grondtoestand" genoemd. Enige andere configuratie is een "aangeslagen" toestand die spontaan onder uitzending van zijn overtollige energie in de vorm van een foton zal terugvallen naar de grondtoestand. Meestal duurt dat maar frakties van een seconde. Meestal hebben we dus te maken met de configuratie van de grondtoestand.
De elektronenconfiguratie (van de grondtoestand) bepaalt in grote mate de chemische eigenschappen van het atoom. Het periodiek systeem weerspiegelt de manier waarop de golffuncties worden opgevuld met toenemend atoomnummer, dat wil zeggen met toenemen van het aantal elektronen in de wolk rond de kern. Meestal zijn alleen de buitenste paar elektronen betrokken bij de chemische eigenschappen van het element. Daarom wordt de configuratie meestal vereenvoudigd geschreven door de binnenelektronen weer te geven in de vorm van het dichtstbijzijnde edelgas onder het element. Bijvoorbeeld voor natrium kunnen we voluit schrijven: 1s22s22p63s1, maar meestal worden de volle binnenschillen 1s22s22p6 afgekort als het element dat deze configuratie heeft (neon) en schrijft men [Ne]3s1.

</doc>
<doc id="9266" url="https://nl.wikipedia.org/wiki?curid=9266" title="135">
135

Het jaar 135 is het 35e jaar in de 2e eeuw volgens de christelijke jaartelling.

</doc>
<doc id="9267" url="https://nl.wikipedia.org/wiki?curid=9267" title="Limerick">
Limerick



</doc>
<doc id="9268" url="https://nl.wikipedia.org/wiki?curid=9268" title="Limerick (dichtvorm)">
Limerick (dichtvorm)

Een limerick is een dichtvorm van vijf regels met een vrij strak metrum: twee regels met drie amfibrachen (∪—∪ ∪—∪ ∪—∪), twee regels met een amfibrachys en een jambe (∪—∪ ∪—) en afgesloten door weer een regel met drie amfibrachen. Het rijmschema is a a b b a.
In de eerste regel wordt (meestal) een persoon of dier geïntroduceerd met een plaatsnaam die meestal gekozen wordt vanwege het rijm. Voorts heeft een limerick vaak humoristische of dubbelzinnige inhoud. De laatste regel is de clou.
De limerick komt oorspronkelijk uit Engeland en is vernoemd naar de Ierse stad Limerick: in een van de versjes was de zin 'Will you come up to Limerick?' onderdeel van het refrein. De oudst bekende limerick dateert uit 1820, maar had een andere vorm dan tegenwoordig: de eerste regel werd toen herhaald in de laatste regel. De Engelse dichter Edward Lear - die de limerick bekendheid gaf in zijn bundel "Book of Nonsense" (1846) - maakte van de laatste zin een variatie op de eerste.
De limerick is in 1911 in Nederland geïntroduceerd door Ko Doncker. Ook Alex van der Heide en John O'Mill zijn in Nederland en Vlaanderen bekend geworden met deze dichtvorm.
André van Duin sloot zijn "Ep Oorklep Show" altijd af met het zingen van een paar limericks. In het Nederlandse radioprogramma "Somertijd" van Radio 10 worden dagelijks lichte nieuwsfeitjes bezongen in een aantal limericks.
Drie voorbeelden van een limerick:

</doc>
<doc id="9269" url="https://nl.wikipedia.org/wiki?curid=9269" title="Leonardo diCaprio">
Leonardo diCaprio



</doc>
<doc id="9270" url="https://nl.wikipedia.org/wiki?curid=9270" title="Vrede van Adrianopel">
Vrede van Adrianopel



</doc>
<doc id="9271" url="https://nl.wikipedia.org/wiki?curid=9271" title="Baltische staten">
Baltische staten

De Baltische staten of Oostzeelanden (ook wel Balticum genoemd) (Estisch: "Balti riigid, Baltimaad", Lets: "Baltijas valstis", Litouws: "Baltijos valstybės") zijn de landen aan de oostkust van de Oostzee. Het zijn van noord naar zuid en in oplopende grootte Estland, Letland en Litouwen. Ze worden tot Noord-Europa gerekend, maar ook wel tot Oost-Europa.
Oorspronkelijk werd de term gebruikt voor de aan de Oostzee gelegen delen van het voormalige Keizerrijk Rusland die na de Eerste Wereldoorlog en het uiteenvallen van Rusland zelfstandig werden, te weten Finland, Estland, Letland en Litouwen. Later werd de benaming gebruikt voor de weer door de Sovjet-Unie geannexeerde landen, dus zonder Finland.
Soms wordt het Russische Kaliningrad geografisch meegerekend bij de Baltische staten.
Vergelijking.
De Baltische landen hebben naast hun ligging en hun vergelijkbare grootte gemeen dat ze zich alle drie aan het eind van de Eerste Wereldoorlog losmaakten van Rusland, dat toen in een burgeroorlog verwikkeld was. Tussen 1918 en 1940 waren ze onafhankelijke republieken. In het Molotov-Ribbentroppact van 1939 kwamen nazi-Duitsland en de Sovjet-Unie overeen dat de Baltische staten in de invloedssfeer van de Sovjet-Unie mochten komen. In juni 1940 werden ze door de Sovjets bezet, maar in 1991 opnieuw onafhankelijk en stichtten ze samen het Baltische Assemblee. De drie staten zijn parlementaire republieken en in 2004 traden ze toe tot de Europese Unie en de NAVO.
Er zijn echter ook veel verschillen. Litouwen is overwegend rooms-katholiek en was ooit de kern van een groot rijk, het Grootvorstendom Litouwen. Dit werd later deel van het Pools-Litouwse Gemenebest, waardoor het een grote Poolse invloed had. Estland en Letland (met uitzondering van Letgallen) zijn overwegend lutheraans, en hadden eeuwenlang te maken met een Duitse elite. Wel zijn dit twee vormen van westers christendom, in tegenstelling tot bijvoorbeeld de Russisch-orthodoxe Kerk die tot het oosters christendom behoort. Ook deze kerk is in de Baltische landen vertegenwoordigd, voornamelijk onder de Russischtalige minderheid. Alleen Estland heeft, naast een Russisch-orthodoxe kerk die onder het Patriarchaat Moskou valt en voornamelijk Russen onder haar gelovigen telt, een orthodoxe kerk waarvan de meeste gelovigen Esten zijn: de Estische Apostolisch-Orthodoxe Kerk.
Taalkundig staan de Letten en de Litouwers dicht bij elkaar, zij spreken Baltische talen. De Esten spreken echter, evenals de Finnen en Hongaren, een Fins-Oegrische taal.

</doc>
<doc id="9272" url="https://nl.wikipedia.org/wiki?curid=9272" title="Flogiston">
Flogiston

De flogistontheorie is een thans niet meer aanvaarde 17e-eeuwse hypothese over de achtergrond van verbranding.
De theorie, geformuleerd door de Duitse arts Georg Ernst Stahl (1660-1734), stelde dat alle brandbare materialen flogiston (of phlogiston) bevatten, een substantie zonder kleur, geur, smaak of massa, die de eigenschap van 'hitte' in zich zou dragen. Flogiston zou uit het materiaal vrijgemaakt worden door verbranding. Overigens gebruikte voor hem Johann Joachim Becher (1635-1681) de term 'flogiston' al als karakteristiek voor brandbare en zwarte aarde. 
Aanwijzingen voor deze theorie: wanneer kwik wordt verwarmd tot net onder 500°C, ontstaat er een rood gekleurde substantie die men "per se" noemde, omdat de neerslag "uit zichzelf" leek te ontstaan. Men geloofde dat "per se" kwik zonder flogiston was ("per se" + "flogiston" = "kwik"). Toen Joseph Priestley de rode stof verwarmde boven de 500°C in een vacuüm, kwam een gas ("air vital") vrij dat kaarsen feller deed branden, en muizen langer liet overleven in een afgesloten kamer: "gedeflogistonneerde lucht", in feite zuurstof.
Weerlegging.
De flogistontheorie werd uiteindelijk ontkracht door de Franse scheikundige Antoine Lavoisier, met behulp van de door hem geformuleerde wet van behoud van massa: de gecondenseerde rode substantie woog meer dan het oorspronkelijke kwik. Dit werd verklaard door de opname van het door Joseph Priestley ontdekte gas "air vital". In feite ging het hier dus om Hg (kwik) dat met O2 ("air vital"; zuurstof) reageert (oxideert) onder 500°C:
en dit boven de 500°C weer afgeeft via de ontleding van kwikoxide:

</doc>
<doc id="9276" url="https://nl.wikipedia.org/wiki?curid=9276" title="Station Zuid-WTC">
Station Zuid-WTC



</doc>
<doc id="9277" url="https://nl.wikipedia.org/wiki?curid=9277" title="Phlogiston theorie">
Phlogiston theorie



</doc>
<doc id="9278" url="https://nl.wikipedia.org/wiki?curid=9278" title="Röntgenium">
Röntgenium

Röntgenium, ook wel roentgenium is een scheikundig element met symbool Rg en atoomnummer 111. Het element is genoemd naar Wilhelm Röntgen. Tot 1 november 2004 was dit element bekend onder de systematische naam unununium met als symbool Uuu.
Ontdekking.
Röntgenium werd in 1994 voor het eerst bereid in Darmstadt. De bereiding vindt plaats door het beschieten van bismut-209 met nikkel-64:
Het daarbij ontstane röntgenium vervalt vrijwel direct daarna tot meitnerium.
Opmerkelijke eigenschappen.
Vanwege het hoge atoomgewicht van 272 rekent men röntgenium tot de superzware atomen.
Het element komt, net als koper, zilver en goud, voor in groep 11, vandaar dat dit element tot de overgangsmetalen wordt gerekend. Andere overgangsmetalen zijn vaste metalen, röntgenium zal dit waarschijnlijk ook zijn.

</doc>
<doc id="9279" url="https://nl.wikipedia.org/wiki?curid=9279" title="Ununnilium">
Ununnilium



</doc>
<doc id="9280" url="https://nl.wikipedia.org/wiki?curid=9280" title="Gouwe (rivier)">
Gouwe (rivier)

De Gouwe is een gekanaliseerde rivier in de Nederlandse provincie Zuid-Holland, die van noord naar zuid een traject van de Oude Rijn naar de Hollandse IJssel aflegt. De Gouwe fungeert tevens als boezemwater voor het Rijnland.
Etymologie.
De Gouwe werd in 1139 voor het eerst vermeld in een oorkonde, onder de Latijnse naam Golda. Hierin werd gesproken over 'nove culture juxta Goldam' (de nieuwe ontginningen aan de Gouwe). In een oorkonde uit 1178 erkent bisschop Godfried dat hij zich 'terram quandam juxta Goldam' (zeker land aan de Gouwe) ten onrechte heeft toegeëigend.
De herkomst van de naam Gouwe is niet met zekerheid vast te stellen. Er bestaan hierover meerdere verklaringen. Een daarvan is dat de naam afgeleid zou zijn van een algemene benaming 'gouw(e)' voor een rivier met een weg erlangs. Een andere verklaring is dat de naam betrekking heeft op de gouden gloed die het water van de Gouwe, ooit een veenstroom, heeft gehad. Deze gloed werd veroorzaakt door het veen dat door het heldere water zichtbaar was. Op beide verklaringen valt echter het nodige af te dingen.
Geschiedenis.
De Gouwe is ontstaan als veenstroompje ter hoogte van Boskoop, dat uitkwam op de Hollandse IJssel in Gouda. In de 13e eeuw werd het riviertje de Gouwe door een kanaal verbonden met de Oude Rijn. De monding van de Gouwe in de Hollandse IJssel werd uitgebreid tot een haven met een tolhuis.
In de 15e eeuw werd de rivier gekanaliseerd en was er definitief een betrouwbare route tussen Alphen aan den Rijn en Gouda. De Gouwe maakte deel uit van de voornaamste (verplichte) scheepvaartverbinding in Holland, die Dordrecht met Haarlem en later met Amsterdam verbond. De steden aan de route hielden samen met de graven van Holland, die bij Gouda en Spaarndam tol hieven, deze route in stand, tot ongenoegen van steden als Delft en Leiden. De visrechten op de Gouwe waren een heerlijk recht. Binnen de gemeente Alphen aan den Rijn waren de visrechten in de vroege negentiende eeuw in handen van Theodorus Pieter baron de Smeth.
Er dienden Gouwerechten te worden betaald, een scheepvaartrecht dat eind vorige eeuw pas werden afgeschaft. In 1895 werden ze al eens verlaagd door de Provincie Zuid-Holland, die ze ook gelijk zelf ging innen. Vanaf 1936 werden ze geheven op de Julianasluis. Vanaf 1938 werden ze voor in-varende schepen ook geheven bij Gouwsluis. Na betaling daar moest het kopie betaalbewijs weer persoonlijk op het sluiskantoor in het midden van de kolk van de Julianasluis worden ingeleverd, de sluis ging niet eerder open.
De Gouwe als vaarweg.
De Gouwe met inbegrip van het Gouwekanaal verbindt het Aarkanaal en de Oude Rijn bij Alphen aan den Rijn met de Hollandsche IJssel bij Gouda. De lengte van de vaarweg is 15 km. De gemiddelde breedte is ongeveer 35 meter. De Gouwe gaat door of langs de plaatsen Alphen aan de Rijn, Boskoop, Waddinxveen en Gouda. Bij Boskoop is de Gouwe ten noorden van de hefbrug over een lengte van 700 meter veel smaller dan elders. Dit deel wordt ook wel het ‘Nauw van Boskoop’ genoemd. Hier is een aftakking naar de Otwegwetering die leidt naar een recreatiehaven. Bij Alphen aan den Rijn bevindt zich een insteekhaven voor het containervervoer van inlandterminal Alpherium.
Aan de westzijde van Gouda vertakt de Gouwe zich in het Gouwekanaal en een oude stroom door de stad. Deze stroom gaat via de Mallegatsluis en de Turfsingel naar de Hollandsche IJssel. De hoofdroute loopt sinds 1936 via het Gouwekanaal en de Julianasluis naar de Hollandsche IJssel. De Gouwe is van oudsher een der belangrijkste vaarwegen in Holland. Bij de Julianasluis in Gouda worden jaarlijks circa 16.000 recreatievaartuigen geteld en 7.500 beroepsvaartuigen.
De Gouwe is een vaarweg CEMT-klasse IV, dat wil zeggen dat de vaarweg geschikt is voor schepen met een maximale lengte van 85 meter en breedte van 9,5 meter. Deze schepen kunnen 3-laags high-cube containers vervoeren. 
Een klasse IV schip beladen met 3 lagen lege high-cube containers heeft een hoogte van ongeveer 8,5 meter. Wil de schipper van een containerschip tijdens de brugpassage over de lading kijken, dus zijn stuurhut niet laten zakken, dan moet de scheepshoogte met 3,0 meter vermeerderd worden en komt afgerond op 11,5 meter uit. Een klasse IV schip met alle high-cube containers beladen tot het maximum gewicht komt uit op een ladinghoogte van 6,90 meter. Inclusief het geheven stuurhuis is de hoogte afgerond 10,0 meter. Dit betekent dat een doorvaarthoogte van 12 meter voldoende is voor de beroepsvaart op de Gouwe.
Voor de recreatievaart is de Gouwe een verbindingsvaarwater, geschikt voor zeilschepen met een masthoogte van 30 meter en motorboten met een hoogte van 3,75 meter. De Gouwe maakt onderdeel uit van de Staande Mastroute. Hiervoor geldt een doorvaarthoogte van eveneens 30 meter. Met een maximale hefhoogte van 34 meter voldoen de hefbruggen aan deze eis. Ook de Hoge Gouwespoorbrug te Gouda heeft een hefhoogte van 34 meter.
Oeververbindingen.
Kenmerkend voor de Gouwe zijn de drie monumentale hefbruggen. Verder zijn er twee aquaducten onder de rivier, drie spoorbruggen en vier ophaalbruggen bij het sluizencomplex Julianasluis in het Gouwekanaal. 

</doc>
<doc id="9283" url="https://nl.wikipedia.org/wiki?curid=9283" title="Lijst van voormalige universiteiten">
Lijst van voormalige universiteiten

Hieronder een lijst van universiteiten die niet meer bestaan:

</doc>
<doc id="9284" url="https://nl.wikipedia.org/wiki?curid=9284" title="Tuatha Dé Danann">
Tuatha Dé Danann

De Tuatha Dé Danann (het volk van de godin Danu) zijn een Iers mythologisch volk. Hun verhalen worden beschreven in Lebor Gabála Érenn uit de 12e eeuw dat hen beschrijft als echt bestaand hebbende mensen. Tot in de 17e eeuw bleven lokale historici daarvan zelf overtuigd, later werden ze geassocieerd met de talloze 'fairies' (feeën) die Ierland nog zouden bewonen. Er zijn veel verhalen die draaien rondom dit volk, hun moeder Danu en haar afstammelingen. Ze waren naar verluidt bedreven in magie en de vroegste verwijzing naar hen vertelt dat, nadat ze werden verbannen uit de hemel omwille van hun kennis, zij op Ierland neerdaalden in een wolk van mist.
In de verhalencyclus zijn ze de op een na laatste bewoners van Ierland, ze kwamen na de Fomóiri en de Fir Bolg maar werden op hun beurt verslagen door de Mílesians, of ook wel de Gael. 
Ze hadden vier magische voorwerpen:
De Tuatha Dé Danann kwamen in Ierland op 1 mei, de datum van het feest van Bealtaine. Zij waren afkomstig uit vier noordelijke steden: Falias, Gorias, Murias en Finias. Hier hadden zij zich gespecialiseerd in magie en ambachten.
Over hun aankomst in Ierland doen twee verhalen de ronde. Volgens de ene versie waren zij aangekomen op donkere wolken door de lucht. Volgens andere versie waren zij op schepen aangekomen die zij bij aankomst hadden verbrand om te voorkomen dat men nog terug kon. De zwarte wolken waren afkomstig van hun brandende schepen.
Nuada, de koning van de Tuatha Dé Danann, verlangde de helft van Ierland van de oorspronkelijke bewoners, de Fir Bolg. Deze weigerden, maar werden verslagen in de slag van Magh Tuiredh. In deze veldslag werd Nuada een arm afgeslagen door Sreng, de grote held van de Fir Bolg. De Fir Bolg waren bereid zich dood te vechten, maar onder de indruk van hun dapperheid schonken de Tuatha Dé Danann hen een kwart van het eiland. De Fir Bolg kozen Connacht.
Koning Nuada was zijn arm kwijt, maar de geleerde Dian Cecht fabriceerde voor hem een werkende arm van zilver. Miach, de zoon van Dian Cecht, liet met een spreuk in negen dagen tijds weer vlees over de zilveren arm groeien. 
In de periode dat Nuada maar één arm had werden de Tuatha Dé Danann geregeerd door Bres, die half Formorian was. Bres bleek echter een wrede dictator. Nadat Nuada's arm weer was aangegroeid werd Bres afgezet. 
Bres zocht hulp bij zijn familie en hij kreeg steun van Balor. Dit leidde tot de tweede veldslag van Magh Tuiredh. Nuada werd in de slag gedood door het magische oog van Balor. Maar Balor werd op zijn beurt gedood door Lugh, een held van de Tuatha Dé Danann, die daarna koning werd.
Een nieuwe invasie bedreigde Ierland door de Milesians, afkomstig van het Iberisch schiereiland. De Tuatha Dé Danann verzochten om een wapenstilstand van drie dagen. In die tijd zouden de Milesians aan boord van hun schepen blijven op negen golfslagen verwijderd van de kust. Hierna creëerden de Tuatha Dé Danann een magische storm, maar hun opzet om de Milesians te verdrijven mislukte doordat de Milesiaanse bard Amergin de zee tot rust bracht. In de veldslag die volgde werden de Tuatha Dé Danann verslagen.
De Tuatha Dé Danann en de Milesians besloten het eiland in tweeën te verdelen en lieten de verdeling over aan Amergin. Deze besloot het deel boven de grond aan de Milesians te geven en het deel onder de grond aan de Tuatha Dé Danann. En daar verblijven zij sinds die tijd als de sidhe.
De Kelten zagen dit volk als 'een ander soort mensen', niet zo zeer 'hoger' of 'beter' dan zijzelf, maar meer als figuren die dingen konden doen die ze zelf niet konden. Zo was dit volk ook niet onsterfelijk, maar stond bijvoorbeeld wel in contact met de zielen van de doden en de geesten van de natuur. Later zijn ze in vele verhalen afgebeeld als elfen, of stonden ze er toch model voor.
Elke god had zijn eigen bijzondere vaardigheden, en vaak werd de naam als synoniem gebruikt voor de vaardigheid. Zo is de vertaling van de naam van dit volk ook wel 'het volk van kunstenaars' of 'het volk van vakmanschap' omdat Danu wordt geassocieerd met kunst en kunde. 
De verhalen rond de Tuatha Dé Danann waren voor J.R.R. Tolkien een inspiratie voor wezens als de valar en de elfen. De komst van de Tuatha Dé Danaan naar Ierland is vooral terug te zien in de komst van de Noldor naar Midden-Aarde.
Genealogie van Tuatha Dé Danann.
Onderstaande tabel is gebaseerd op de genealogieën die door Seathrún Céitinn zijn gegeven en in het "Lebor Gabála Érenn", en referenties in "Cath Maige Tuireadh". Het is niet duidelijk of de verschillende Elathas en Delbáeths als onderscheiden figuren met dezelfde naam moeten gezien worden, dan wel als verschillende tradities rond de genealogie van dezelfde figuur. Opvallend is ook dat Fomorians zoals Elatha en Balor nauw verwant zijn aan de Tuatha Dé.
 
Andere leden van de Tuatha Dé Danann:

</doc>
<doc id="9285" url="https://nl.wikipedia.org/wiki?curid=9285" title="Aar (Nederland)">
Aar (Nederland)

De Aar is een Zuid-Hollands, deels gekanaliseerd, riviertje dat ontspringt in de Jacobswoudepolder, door Ter Aar, Langeraar en Alphen aan den Rijn stroomt en daar in de Oude Rijn uitmondt. Tegenover de monding van de Aar in de Rijn bouwde de Romeinse keizer Caligula in het jaar circa 42 het fort Albaniana, om de toenmalige verkeersaders te kunnen controleren.
Het riviertje stroomt door de Langeraarseplassen en de Zegerplas en kruist enkele winkelstraten in Alphen. In de herontwikkelingsplannen van het Gemeentebestuur voor het stadshart Lage Zijde heeft de Aar een prominentere plaats gekregen en is deze verbreed.
Ongeveer twee kilometer ten oosten van de Aar ligt het Aarkanaal, dat een verbinding vormt tussen de Amstel, de Drecht en de Oude Rijn.

</doc>
<doc id="9286" url="https://nl.wikipedia.org/wiki?curid=9286" title="Aarkanaal">
Aarkanaal

Het Aarkanaal vormt een verbinding tussen de Amstel (via het Amstel-Drechtkanaal), Drecht enerzijds en de Oude Rijn anderzijds. Het kanaal is aangelegd door de Geerpolder, passeert bij Papenveer de Langeraarsche Plassen en gaat verder oostelijk langs Ter Aar en Alphen aan den Rijn alwaar het bij de Steekterweg in de Oude Rijn uitmondt. Een zuidelijke voortzetting vormt de Gouwe.

</doc>
<doc id="9288" url="https://nl.wikipedia.org/wiki?curid=9288" title="Westland (Nederlandse streek)">
Westland (Nederlandse streek)

Het Westland is van origine een landstreek in de Nederlandse provincie Zuid-Holland. Het betreft het gebied ten noorden van de Nieuwe Waterweg, ten zuiden van Den Haag, ten oosten van Hoek van Holland, en ten westen van Delft.
De naam 'Westland' is afgeleid van de westelijke ambachten van het Hoogheemraadschap van Delfland. Deze westelijke ambachten omvatten naast het huidige glastuinbouwgebied ook Rijswijk, Voorburg en Vlaardingerambacht.
Sinds 1 januari 2004 is Westland ook de naam van een grote gemeente in dit gebied. Verder liggen er in de streek de gemeente Midden-Delfland en de kern Hoek van Holland, die deel uitmaakt van de gemeente Rotterdam. Loosduinen, een stadsdeel van Den Haag, is een voormalig Westlands tuindersdorp dat net zoals Wateringse Veld door de stad Den Haag is geannexeerd.
Herkenbaar is het Westland om zijn glastuinbouw en de oranje gloed die er 's nachts de hemel verlicht, afkomstig van de assimilatieverlichting in de kassen. De streek dankt aan deze glazen warenhuizen ook zijn bijnaam de "Glazen Stad".
Geschiedenis.
Het Westland werd al bewoond vóór de Romeinse tijd. Dit wordt aangetoond door verschillende vondsten van scherven van aardewerk. Ook zijn er donkere lagen in de bodem gevonden die wijzen op het gebruik van meststoffen.
In de omgeving van Poeldijk, Naaldwijk en Honselersdijk zijn scherven gevonden uit de tijd van de Romeinen, wat wijst op bewoning in die tijd.
Ook na de Romeinen moet er bewoning in het Westland zijn geweest. Veel scherven uit de negende eeuw zijn gevonden in de streek. Deze zijn vooral gevonden in de omgeving van Naaldwijk, Maasland, Wateringen en Honselersdijk.
Regelmatig werd het Westland aan het begin van de jaartelling geteisterd door overstromingen, waardoor er vanaf de kust kreken ontstonden. Langzaam slibden deze dicht, waardoor er bewoning op mogelijk werd. Later vormden zich opnieuw kreken door overstromingen, waaronder de Gantel, die ten zuiden van Monster begint en langs Poeldijk en Wateringen stroomt. Door deze overstromingen werd er een kleidek afgezet van één tot anderhalve meter dik. Dit kleidek, waarop bewoning mogelijk was, bevond zich in de driehoek Monster-Delft-Maassluis. Buiten dit kleidek leefde men op terpjes. Op andere plaatsen beschermde men zich door middel van dijken tegen het water. Deze dijken dienden als verbindingswegen tussen andere nederzettingen en er werd op gewoond. Dorpen als Poeldijk, Honselersdijk, Wateringen en De Lier zijn op deze manier ontstaan.
Het ontginnen op grote schaal kon pas beginnen na de aanleg van de oude Maasdijk. Toen het Hoogheemraadschap Delfland in 1289 werd opgericht, lagen in de Westlandse streek al zware dijken.
Later werd ook de Gantel bedijkt, omdat deze nog altijd in verbinding stond met de zee. In de twaalfde eeuw was de bedijking rond 's-Gravenzande tot stand gebracht. De Nieuwlandse polder werd in 1421 bedijkt. De bedijking van de Oranjepolder volgde tijdens het bewind van stadhouder Frederik Hendrik in 1644 en de Buiten-Nieuwlandsepolder of Binnenpolder werd in 1777 bedijkt.
In het Westland bezat de familie Van Wassenaer (Van Duvenvoorde en Van Polanen) uitgebreide heerlijke rechten. Door de boeren moesten aan hen tienden worden afgedragen.
Tuinbouw.
Het Westland staat bekend als het glastuinbouwgebied van Nederland. Deze ontwikkeling kwam voort uit het feit dat het gebied door haar ligging vanaf de 16e eeuw uitgroeide tot een van de belangrijkste tuinbouwgebieden van Nederland.
Vroege tuinbouw.
Het Westland was door de afwisseling van te droge zandige strandwallen in het westen met de daarachter en ertussen door zee-inbraken afgezette te natte en moeilijk bewerkbare zware zeeklei weinig geschikt voor tuinbouw. Door het gunstige klimaat konden plaatselijk druiven in de open lucht geteeld worden tegen de zonzijde van zogenaamde druivenmuren, die bescherming boden tegen koude en harde wind en zo een gunstig microklimaat creëerden waarbinnen de druiven konden rijpen. Het zand van de oude strandwallen werd gebruikt om de bodemkwaliteit van de veen- en kleigronden te verbeteren. Al in 1261 werden er in 's-Gravenzande druiven geteeld in de wijngaard van een klooster. Ook in de jaren erna waren er wijngaarden bij de buitenplaatsen en versterkte huizen van de Westlandse adel.
Uit het bevolkingsonderzoek "Informacie" uit 1514 voor het verbeteren van de belastinginning komt naar voren dat de bronnen van bestaan toen voornamelijk akkerbouw en veeteelt waren. Luxe producten zoals groente en fruit waren destijds weggelegd voor de welvarende stedeling en de ontwikkeling van de tuinbouw vond vooral plaats bij de steden en nog niet in het Westland. In de zestiende eeuw waren de omstandigheden verbeterd en nam de teelt van fruit toe in de latere tuinbouwgebieden het Westland, De Streek en rond Broek op Langedijk.
De ligging van het Westland aan de kust en het grote aantal waterwegen zorgde voor relatief hoge temperaturen in de winter, wat voordelig was voor de tuinbouw, omdat de kans op schade door nachtvorst relatief gering was. Ook konden de producten snel over water naar de nabijgelegen groeiende steden worden vervoerd, waar de vraag naar tuinbouwproducten steeds verder toenam. De tussenliggende sloten zorgden voor een goede waterhuishouding: overtollig water kon snel worden afgevoerd naar zee en in droge perioden was er altijd gietwater voor handen. In de 17e en 18e eeuw breidde de tuinbouw hierdoor steeds verder uit. Cruquius tekende in 1712 op zijn kaart op veel plaatsen in het Westland tuinbouwgebieden. In de loop van de 18e eeuw was de tuinbouw in het gebied uitgegroeid tot een enigszins gespecialiseerde bedrijfstak in groente en fruit, waarvan het afzetgebied vooral werd gevormd door de omliggende steden Den Haag, Delft en Rotterdam. De landbouw en veeteelt waren echter nog steeds veruit de belangrijkste bestaanswijzen.
Uitbreiding in de 19e eeuw.
In de 19e eeuw startte de tuinbouw in het Westland op grotere schaal. Met name druiven en vroege aardappels waren toen in trek. Rond 1828 was de regio reeds een centrum van druiventeelt. De vruchten werden per stoomboot vooral naar het inmiddels geïndustrialiseerde Verenigd Koninkrijk geëxporteerd. De helft van de totale opbrengst van 1837, zo'n 7500 kg, ging naar de andere zijde van de Noordzee. Later werd de handel naar Duitsland steeds belangrijker. Op kaarten uit het midden van de 19e eeuw is te zien dat een aanzienlijk deel van het gebied in gebruik was genomen voor tuinbouw. Druiven en andere fijne fruitsoorten werden buiten geteeld op vele kleine vierkante percelen omringd door muurtjes, schuttingen of bomen om het microklimaat gunstig te beïnvloeden. De goederen werden op zogenoemde Westlanders (pramen) afgevoerd over de vele sloten. De percelen waren onderling bereikbaar via smalle looppaden langs de sloten en over zogenoemde kwakels (smalle loopbruggetjes). Om voldoende mest te verkrijgen voor de tuinen werden varkens gehouden, ze werden gevoerd met groente- en tuinafval. Daarnaast werd de grond verbeterd door de aankoop van mest van veehouders uit de omtrek. Met name uit de omgeving van Schiedam, waar het vee gevoerd werd met afvalproducten uit de jeneverstokerijen aldaar. Andere meststoffen waren beer (menselijke uitwerpselen) uit de omgeving en de omringende steden en slootbagger uit omringende sloten, die bij vermenging met boomblad ook een goede meststof vormde.
In de tweede helft van de 19e eeuw werd het tuinbouwgebied verder uitgebreid door de open landbouwgebieden tussen de dorpen verder te verkavelen door de bestaande strokenverkaveling verder op te knippen in kleinere percelen. Doordat de tuinders doorgaans bij hun bedrijf woonden, ontstond in toenemende mate verspreide bouw van woningen in het buitengebied. De nieuwe tuinbouwgebieden waren in eerste instantie niet geschikt voor de tuinbouw. Om deze te verbeteren ging het landschap met name tussen 1875 en 1900 volledig op de schop: Hoge zandgebieden werden op grote schaal tot nabij het grondwater afgegraven (afgegeest) in de strook tussen Loosduinen en Monster en rond Naaldwijk, waar aan noordwestzijde de Naaldwijkse Geest bijna volledig afgegraven werd. De afgegraven zanden werden met schuiten vervoerd naar de zware kleigebieden en daar weer vermengd om deze beter bewerkbaar te maken. Elk jaar werden deze gronden in de winter verder verhoogd. Deze zogenoemde opgevaren gronden werden zo met de toevoeging van veel mest uitstekende tuinbouwgronden. De keerzijde van deze ontwikkeling was echter dat het oorspronkelijk aanwezige bodemarchief bijna volledig uitgewist werd.
Vanaf 1883 werd door de Westlandsche Stoomtramweg Maatschappij (WSM) vanuit Loosduinen een lokaal spoornet geopend om de streek aan te sluiten op het nationaal spoornet. De producten konden hierdoor vanaf de vele veilingen per trein worden vervoerd. Hoewel de WSM voornamelijk goederen vervoerde was er een periode ook reizigersvervoer per stoomtram. Uiteindelijk waren er lijnen Loosduinen-Poeldijk, en vandaar één lijn naar Monster-'s Gravezande-Hoek van Holland, en één lijn naar Naaldwijk en verder. Bij Maaslandsche dam was een spoordriehoek tussen Delft, De Lier en Maassluis. Te Maassluis en Hoek van Holland en Delft was aansluiting op het NS-spoornet. Het laatste traject door het Westland, Loosduinen-Naaldwijk-Den Hoorn, sloot in 1968. Grotendeels is het nu fietspad. Pas in 2007 kreeg het gebied weer een tram, de eerste elektrische. Het betreft echter slechts één halte, in Wateringen. Voor doorgaande tram of lightrail tussen Den Haag en Rotterdam zijn wel al vele plannen gepresenteerd, maar het komt niet tot realisatie. 
Vanwege een grote landbouwcrisis in 1880 in West-Europa ging men kijken naar andere teelten en andere verkoopmethoden. Tuinders gingen gebruikmaken van glas voor de teelt van groente en fruit, waardoor de druivenmuren geleidelijk verdwenen. Een nieuwe verkoopmethode was het veilen van de producten.
Glastuinbouw.
Kassen waren reeds vanaf de 18e eeuw op sommige buitenplaatsen in gebruik, maar in de 19e eeuw ging men ertoe over om glazen ramen (schietramen) te plaatsen tegen de druivenmuren om de druiven te beschutten tegen slechte nazomers, die de rijping verstoorden. Bovendien kon hierdoor ook de rijpingstijd verkort worden. Hiermee werd de moderne glastuinbouw geïntroduceerd. Nieuwe uitvindingen zoals de lessenaarskas, de kopkas, de druivenserre, de broeibak en het warenhuis leidden uiteindelijk tot de moderne kas. vanaf het einde van de 19e eeuw, maar vooral in de periode vlak na 1900 werd de kas op grote schaal geïntroduceerd in het Westland, dat opnieuw volledig van uiterlijk veranderde: in de loop der tijd werd ongeveer driekwart van het tuinbouwgebied met kassen bedekt.
De druiventeelt nam enorm toe, met een hoogtepunt in 1939 van 17.500 ton, maar stortte in na de oorlog doordat de Zuid-Europese landen druiven veel voordeliger konden leveren. Als vervanging kwam de teelt van tomaten, sla en komkommers op en worden er in het Westland nog maar weinig druiven geteeld. Vanaf de jaren 1960 werd ook de teelt van snijbloemen steeds belangrijker. Deze producten zijn hoofdzakelijk bedoeld voor de export. Het spoorvervoer werd na de Eerste Wereldoorlog verdrongen door het vervoer over de weg, waarvoor een groot aantal nieuwe wegen werd aangelegd om de producten snel naar de afzetmarkten te kunnen brengen.
Het Westland is een welvarende en innovatieve streek, dit door de snelgroeiende ontwikkeling op het gebied van de agribusiness. Er ontstaan veel nieuwe technieken om beter te kunnen functioneren als tuinbouwbedrijf, van de dichte kas tot de cabriokas. Het glastuinbouwgebied, de "Glazen Stad", beperkt zich grotendeels tot de gemeente Westland. Hiernaar verwijst ook de straatnaam "Laan van de Glazen Stad" in Naaldwijk. In Midden-Delfland (zoals boven betoogd ook deel van de streek het Westland) overheerst de veeteelt.
Cultuur.
Vele organisaties en verenigingen in het Westland zetten zich in voor de culturele ontwikkeling van de streek.
Muziek.
Een band die zong in het Westlands dialect en veel heeft betekend voor de erkenning van de eigen streekcultuur van het Westland is de "Kromme jongens". Dit omdat zij teksten zongen over het Westland en het harde, onzekere tuindersleven. Hoewel de band actief was van 1988 - 1998 zijn ze nog steeds populair. In 2006 en 2007 werd er zelfs een musical opgevoerd, genaamd de Kromme Jongens, waarin nummers waren verwerkt van de band. Deze eerste echte Westlandse musical trok in 37 voorstellingen 26.398 bezoekers.
Hokken.
Zoals in wel meer plattelandsstreken het geval is zijn er in het Westland jongerenketen, vaak hokken genoemd, waarin voornamelijk in de weekenden wordt gedronken. Onderkomens die veel gebruikt worden zijn caravans, zolders, keten, kantines en schuren. In de gemeente Westland, waar ongeveer 200 tot 250 drankketen zijn, maakt men onderscheid tussen hokken zijnde een verlengde huiskamer, die gezien worden als een sociale ontmoetingsplaats en commerciële hokken met hoge drankomzetten. Hierbij worden de hokken die fungeren als een verlengde huiskamer met rust gelaten, in tegenstelling tot de commerciële hokken die hard worden aangepakt. Het Bureau Eerlijke Mededinging (BEM), onderdeel van Koninklijke Horeca Nederland ziet graag dat alle hokken in het Westland verdwijnen, omdat zij het oneerlijke concurrentie vinden voor de horeca. Vooralsnog geeft het college van burgemeester en wethouders geen gehoor aan de wens van het BEM en gaat, om het drankmisbruik tegen te gaan, voorlichting geven aan jongeren en ouders.
Dialect.
De Westlandse dialecten vallen in de Zuid-Hollandse groep. Ze hebben overeenkomsten met bijvoorbeeld het Haags en Rotterdams, maar verschillen er ook duidelijk van, door bijvoorbeeld de rollende r (in plaats van de brouw-r uit de steden). Bovendien bewaren ze meer Oud-Hollands taaleigen: er komen mutaties in voor van korte klinkers ("mos" 'mus', "orrete" 'erwten') en woorden die in de standaardtaal ouderwets zijn ("aanstonds" 'straks', "eerdaags" 'binnenkort'). Deze kenmerken wijzen in de richting van nog oudere Hollandse dialecten als het Schevenings en het Katwijks. Het Westlands is de zangtaal van de Kromme Jongens (zie boven).

</doc>
<doc id="9289" url="https://nl.wikipedia.org/wiki?curid=9289" title="Ångström (eenheid)">
Ångström (eenheid)

De ångström (, symbool Å) is een eenheid van lengte die gelijk is aan 10−10 meter (dat is 0,1 nanometer of 100 picometer). De eenheid is genoemd naar de Zweedse natuurkundige Anders Jonas Ångström.
De ångström wordt vaak gebruikt om de afmetingen van een atoom of molecuul uit te drukken. De doorsnede van een atoom ligt tussen 0,5 Å en 6 Å.
De ångström is geen SI-eenheid. In plaats daarvan kan men binnen het SI 0,1 nm of 100 pm gebruiken. De ångström wordt door wetenschappers echter nog wel gebruikt, omdat het handig is om hierin de afmetingen van atomen en ook van stellair stof uit te drukken. Zo is de bohrstraal, die een goede maat is voor de afmeting van een waterstofatoom, ongeveer 0,53 Å. Ook wordt de ångström gebruikt voor de golflengte van licht, hoewel de nanometer daar ook zeer gebruikelijk is, in ieder geval in de natuurkunde.

</doc>
<doc id="9290" url="https://nl.wikipedia.org/wiki?curid=9290" title="Ampere">
Ampere

Aardrijkskunde
Personen met de achternaam Ampère
Wetenschap

</doc>
<doc id="9291" url="https://nl.wikipedia.org/wiki?curid=9291" title="Ampère (eenheid)">
Ampère (eenheid)

In de natuurkunde is de ampère, met symbool A, een eenheid van elektrische stroomsterkte. De ampère is een van de zeven grondeenheden van het SI-stelsel en is genoemd naar de Franse fysicus André-Marie Ampère (1775–1836), een van de hoofdontdekkers van het elektromagnetisme.
Definitie van de ampère.
Tot 2019.
De definitie van de ampère luidde:
Vanaf 20 mei 2019.
De herdefinitie van de ampère is gebaseerd op de exacte vastlegging van de elementaire lading formula_1. Aangezien gehandhaafd blijft dat een stroomsterkte van 1 A een stroom betekent van 1 coulomb per seconde:
wordt volgens de herdefinitie van de basiseenheden, een elektrische stroom met sterkte 1 A veroorzaakt door
elementaire ladingen per seconde. Een gevolg is dat in de formule voor de lorentzkracht tussen geleiders niet meer exact de factor 2 × 10−7 staat.
Elektrische lading.
De eenheid van elektrische lading, de coulomb, is gedefinieerd op basis van de ampère: 1 coulomb is de hoeveelheid lading die overeenkomt met een stroom van 1 ampère gedurende 1 seconde, ofwel 1 coulomb is gelijk aan 1 ampèreseconde:
Geschiedenis.
De huidige definitie is gelijkwaardig met de oorspronkelijke: de grootte van de ampère is zo gekozen dat we in de formule voor de lorentzkracht tussen geleiders het min of meer ronde getal 2 × 10−7 krijgen (in termen van de dyne en de cm was er alleen de factor 2). Om praktische redenen was er van 1893 tot 1948 een andere definitie, berustend op het bepalen van de hoeveelheid neergeslagen zilver bij de elektrolyse van zilvernitraat; 1 ampère was de stroom die 1,118 000 mg zilver per seconde doet neerslaan uit een zilvernitraatoplossing. Later bleek bij preciezere meting dat de zo gedefinieerde stroom in termen van de oorspronkelijke en huidige definitie 0,999 85 A bedroeg.

</doc>
<doc id="9292" url="https://nl.wikipedia.org/wiki?curid=9292" title="Kleurcodering voor elektronica">
Kleurcodering voor elektronica

De kleurcodering voor elektronica is een manier om met kleuren de waarde van elektronische componenten zoals weerstanden, condensatoren en spoelen aan te geven.
Kleurcodes op componenten dateren van ruim vóór de komst van de transistor. Het probleem dat zich voordeed was dat van gemonteerde componenten heel vaak de waarde niet af te lezen was omdat de bedrukte kant niet in het zicht was, maar bijvoorbeeld tegen het chassis of een andere component lag. Vooral bij reparaties was dat erg lastig. Men zocht naar een codeerwijze die aan alle zijden van de component goed af te lezen was, en als logische keuze kwamen ringen naar voren.
Een kleurcode lezen.
De kleuren zijn genormaliseerd in de norm IEC 60757. De woorden van het in de tabel getoonde ezelsbruggetje beginnen met dezelfde letters als de kleuren van de code en er is ook gedacht aan de tweede letter van bruin, geel en groen, en het hele woord grijs, zodat daar ook geen verwarring over bestaat. De kleuren rood t/m violet hebben trouwens dezelfde volgorde als de kleuren van de regenboog, dus als men die kent, heeft men wellicht geen ezelsbruggetje nodig.
Allereerst is het zaak aan de juiste kant te beginnen, hiervoor zijn de volgende aanwijzingen:
De voorlaatste ring (als er drie ringen zijn: de derde ring) is de vermenigvuldigingsfactor (exponent). Deze geeft aan hoeveel nullen er moeten worden toegevoegd aan het getal van de voorgaande ringen:
De laatste ring (als er vier of meer ringen zijn) geeft de tolerantie van de weerstand aan. Zijn er slechts drie ringen, dan is de tolerantie 20%. Weerstanden met deze tolerantie worden tegenwoordig niet meer gemaakt.
Soms is er nog een zesde ring die aangeeft hoe de waarde van de component beïnvloed wordt door de temperatuur.
Niet alle waarden worden standaard gemaakt. Afhankelijk van de tolerantie is een serie opgebouwd uit standaardwaarden (een zogenoemde E-reeks) van toepassing. De gebruikelijkste reeks is de E12-reeks, met 12 waarden in elke decade. Dat betekent dat de eerste twee cijfers 10, 12, 15, 18, 22, 27, 33, 39, 47, 56, 68 en 82 kunnen zijn.
Voorbeeld.
De weerstand met de strepen geel-violet-rood-goud, heeft een waarde van 4700 ohm (geel = 4, violet = 7, rood = 2 nullen) met 5% (goud) toegestane afwijking naar boven en naar beneden.
De weerstanden op de foto zijn van boven naar beneden:
Nadelen heeft de kleurcode ook. Allereerst doordat niet elke fabrikant precies dezelfde kleurtoon gebruikt: soms lijkt het rood erg op oranje en is het groen nogal blauwachtig. Daar staat tegenover dat lang niet alle combinaties kunnen voorkomen. Bijvoorbeeld: oranje-violet (37) bestaat niet (behalve bij zeer nauwkeurige weerstanden), dus moet dat waarschijnlijk rood-violet (27) zijn. Lastiger is dat ongeveer 5% van de mannen kleurenblind is (en de meeste elektrotechnici zijn mannen) waardoor ze moeilijkheden hebben met de kleurcode.

</doc>
<doc id="9294" url="https://nl.wikipedia.org/wiki?curid=9294" title="799">
799

Het jaar 799 is het 99e jaar in de 8e eeuw volgens de christelijke jaartelling.

</doc>
<doc id="9295" url="https://nl.wikipedia.org/wiki?curid=9295" title="798">
798

Het jaar 798 is het 98e jaar in de 8e eeuw volgens de christelijke jaartelling.

</doc>
<doc id="9296" url="https://nl.wikipedia.org/wiki?curid=9296" title="Kristalstructuur">
Kristalstructuur

Veel vaste stoffen hebben een kristalstructuur of kristalrooster. Dergelijke stoffen bestaan uit een regelmatig patroon van deeltjes: moleculen, atomen of ionen. De structuur van een kristal, kristalgroei en andere macroscopische eigenschappen zijn het onderwerp van de kristallografie.
Vanwege hun regelmatige opbouw ligt het voor de hand de plaats van de roostervormende deeltjes in een assenstelsel aan te duiden. Dit kan een rechthoekig stelsel zijn, maar ook een scheef stelsel is mogelijk, al naargelang de ligging van de deeltjes. Er zijn in totaal zeven mogelijke kristalstelsels. De gestapelde eenheden in een kristalstructuur worden eenheidscellen genoemd.
De regelmatige stapeling van eenheidscellen wordt translatiesymmetrie genoemd. Daarnaast is er ook de interne symmetrie binnen de eenheidcellen. Het geheel van alle symmetrie heet kristalstructuursymmetrie. De symmetrie heeft onder meer als gevolg dat de gehele structuur van het kristal kan worden beschreven als de inhoud van één eenheidscel of zelfs een gedeelte daarvan, soms aangevuld met een beschrijving van de verschillen, die meestal maar klein zijn, tussen eenheidscellen.
Röntgenkristallografie of röntgendiffractie is een techniek om de kristalstructuur van een vaste stof te bepalen. Kristalstructuren van bijna 1.000.000 organische verbindingen zijn reeds bepaald en in de Cambridge Structural Database opgeslagen.
Een vaste stof waarin zich geen kristallen hebben gevormd, is een amorfe vaste stof: glas is daarvan een voorbeeld. In een LCD-scherm komen kristallen in vloeibare vorm voor.
Kristaloriëntatie.
De kristallografische richtingen zijn geometrische lijnen die roosterpunten, met atomen, ionen of moleculen, van een kristal met elkaar verbinden. Vergelijkbaar zijn de kristallografische vlakken geometrische vlakken die roosterpunten verbinden. De kristalrichtingen en -vlakken van de kleine kristallieten, dat zijn korrels, bepalen in een polykristallijn de kristaloriëntatie ten opzichte van elkaar. De mate van kristaloriëntatie wordt beschreven als de textuur. De algemene notatie die voor de richting en de vlakken worden gebruikt is de miller-index.
Kristalvlakken met hoge dichtheid.
Sommige richtingen en vlakken hebben een hogere dichtheid van roosterpunten. Deze vlakken met hoge dichtheid hebben als volgt invloed op het gedrag van het kristal:
Kristalsymmetrie.
Kristalstructuren worden gekenmerkt door hun symmetrie. Er zijn twee vormen van symmetrie:
Translatiesymmetrie.
Translatiesymmetrie houdt in dat men dezelfde structuureenheid telkens opnieuw tegenkomt wanneer men in het kristal een stukje verder kijkt of "transleert". Deze translatiesymmetrie wordt het best beschreven met een eenheidsvector of "celribbe". Omdat het kristal driedimensionaal is zijn er voor een volledige beschrijving van de translatiesymmetrie drie eenheidsvectoren nodig. Kristallen of mineralen die dezelfde patronen in hun structuur vertonen, behoren tot hetzelfde kristalstelsel.
Gezamenlijk vormen deze vectoren een parallellepipedum, een balk of een kubus, die de eenheidscel wordt genoemd. De drie eenheidsvectoren (a, b, c) worden de celribben of celconstanten genoemd. Afhankelijk van de aan- of afwezigheid van rotatiesymmetrie kunnen de ribben willekeurige hoeken (α, β, γ) met elkaar vormen of staan ze loodrecht op elkaar. Ook aan hun relatieve lengte zijn, afhankelijk van de totale symmetrie, beperkingen opgelegd. De ribben en hoeken kunnen in een kristallografisch assenstelsel worden uitgezet. De volgende kristalstelsels zijn mogelijk:
De kristallografie streeft ernaar de hoogst mogelijke symmetrie te gebruiken voor de beschrijving van een gegeven kristalrooster. Waar mogelijk, worden de kortste assen a, b en c gebruikt die het rooster correct beschrijven.
Soms kan een gegeven kristalstructuur worden beschreven met een hogere symmetrie, door het volume van de eenheidscel te vermenigvuldigen met 2, 3 of 4, met een centrering. Dit resulteert dan in een zogenaamd "niet-primitief" rooster. Er zijn 14 combinaties van roosters met centreringen, de zogenaamde Bravaisroosters.
Interne symmetrie.
De interne symmetrie tussen verschillende delen van de eenheidscel kan de vorm aannemen van respectievelijk een "inversie": het omkeren van alle drie de ruimtecoördinaten; een "spiegeling": het omkeren van een ruimtecoördinaat loodrecht op een denkbeeldig vlak; en een "rotatie": het draaien van de ruimte om een denkbeeldige lijn. Omdat een kristalstructuur altijd ook translatiesymmetrie heeft, komen alleen 2-, 3-, 4- en 6-tallige rotatiesymmetrie voor.
Spiegeling en rotatie kunnen ook gelijktijdig optreden.
Kristalstructuren kunnen verschillende symmetrie-elementen hebben:
Alle mogelijke combinaties van roostertypen, samen met alle combinaties van interne symmetrie die daarin voor kunnen komen, vormen in totaal precies 230 ruimtegroepen.
Classificatie van roosters en stelsels.
Er zijn in totaal zeven verschillende kristalstelsels, die in 14 Bravaistralies worden verdeeld. Deze roosters en stelsels staan in onderstaande tabel weergegeven. De verschillende Bravaistralies worden door hun Pearson-symbool aangegeven, de dikgedrukte letters onder kristal.

</doc>
<doc id="9297" url="https://nl.wikipedia.org/wiki?curid=9297" title="797">
797

Het jaar 797 is het 97e jaar in de 8e eeuw volgens de christelijke jaartelling.

</doc>
<doc id="9298" url="https://nl.wikipedia.org/wiki?curid=9298" title="796">
796

Het jaar 796 is het 96e jaar in de 8e eeuw volgens de christelijke jaartelling.

</doc>
<doc id="9299" url="https://nl.wikipedia.org/wiki?curid=9299" title="795">
795

Het jaar 795 is het 95e jaar in de 8e eeuw volgens de christelijke jaartelling.

</doc>
<doc id="9300" url="https://nl.wikipedia.org/wiki?curid=9300" title="794">
794

Het jaar 794 is het 94e jaar in de 8e eeuw volgens de christelijke jaartelling.

</doc>
<doc id="9302" url="https://nl.wikipedia.org/wiki?curid=9302" title="San Francisco">
San Francisco

San Francisco is een stad in de Amerikaanse staat Californië en het hart van de San Francisco Bay Area. San Francisco is de vierde stad van Californië, na Los Angeles, San Diego en San Jose. Het is tevens de enige stad in Californië die samenvalt met een county: officieel heet ze dan ook City and County of San Francisco.
De stad, die 881.549 inwoners telt, ligt op het schiereiland van San Francisco dat de Stille Oceaan van de Baai van San Francisco scheidt. De agglomeratie waarvan San Francisco het centrum is bestaat uit de steden San Jose, San Francisco, Oakland en Berkeley. Met ruim 7 miljoen inwoners is het de op vier na grootste agglomeratie in de Verenigde Staten. Alleen New York, Los Angeles, Chicago en Washington D.C.-Baltimore zijn grotere agglomeraties.
San Francisco is een van de populairste toeristische steden ter wereld. Kenmerkend aan San Francisco zijn haar steile heuvels, de frisse zomers en de mist. Symbolen van de stad zijn de Golden Gate Bridge, Alcatraz, Chinatown, de Transamerica Pyramid en de kabeltrams. Ook de homowijk Castro geniet internationale bekendheid.
Geschiedenis.
Rond 3000 voor Christus werd de San Francisco Bay Area bewoond door een indianenstam, later de Ohlone genoemd.
Op 16 november 1542 zeilde Juan Rodríguez Cabrillo langs de kust nabij San Francisco en ontdekte de Farallonen. In 1575 strandde Sebastião Rodrigues Soromenho in Drakes Bay en eiste het land op voor Spanje. Hij noemde het Puerto (Haven) de San Francisco. Later, in 1579, strandde ook Sir Francis Drake in de baai. Hij eiste het land op voor Engeland en noemde het Nova Albion (Nieuw Engeland).
Pioniers, onder wie José Francisco Ortega, van een Spaanse expeditie geleid door Gaspar de Portolá ontdekten op 2 november 1769 de Golden Gate. Zeven jaar later, op 28 maart 1776 stichtte een andere Spaanse expeditie, geleid door Juan Bautista de Anza, het Presidio en vervolgens in juni van hetzelfde jaar de missiepost van San Francisco de Asís.
Begin negentiende eeuw ontstond ongeveer drie kilometer van het presidio het dorpje Yerba Buena (Goed Gras). Toen in 1846 de Mexicaans-Amerikaanse Oorlog begon, namen de Verenigde Staten een deel van Alta California in, waaronder Yerba Buena dat werd hernoemd naar San Francisco. De stad groeide explosief tijdens de Californische goldrush die begon in 1848.
In 1906 werd San Francisco getroffen door een zware aardbeving. Er vielen vermoedelijk enkele duizenden doden en veel gebouwen werden verwoest. De stad werd daarna snel en op grote schaal weer opgebouwd.
In de tweede helft van de twintigste eeuw ontwikkelde San Francisco zich tot een stad met alternatieve culturen. In de jaren zestig van de 20e eeuw werd de stad gezien als hippiehoofdstad van de wereld; met name de buurt Haight-Ashbury stond centraal in de hippiebeweging en werd daarom lokaal ook wel schertsend Hashbury genoemd. Raadslid Harvey Milk was in de jaren zeventig een van de eerste openlijk homoseksuele stadsbestuurders. Ook nu nog wordt San Francisco gezien als een paradijs voor homoseksuelen van de Verenigde Staten, omdat het een relatief homotolerante stad is.
Geografie.
Topografie.
San Francisco ligt op het Schiereiland van San Francisco aan de westkust van de Verenigde Staten. De stad ligt in de staat Californië, waar het de op drie na grootste stad is, gerekend naar inwonertal. In een straal van 50 km rondom San Francisco ligt de San Francisco Bay Area, een agglomeratie met 7 miljoen inwoners. De belangrijkste steden van de agglomeratie rondom San Francisco zijn: Berkeley, Oakland, Palo Alto, San Jose en de Silicon Valley.
In de Bay Area liggen voorts enkele natuurgebieden, zoals Muir Woods National Monument en Point Reyes National Seashore.
Klimaat.
San Francisco heeft een mediterraan klimaat. In januari is de gemiddelde temperatuur 10,6 °C, in juli is dat 15,1 °C. Jaarlijks valt er gemiddeld 500,6 mm neerslag (gegevens op basis van de meetperiode 1961–1990). San Francisco is vaak gehuld in een wazige mist. Deze mist is er mede voor verantwoordelijk dat de zomers in San Francisco uitermate koel zijn. De mist ontstaat doordat in het binnenland (Arizona, Nevada, Utah en dergelijke) de temperatuur in de zomer hoog oploopt. De warme lucht die hierdoor opstijgt wordt aangevuld door lucht vanaf zee – beter gezegd; vanaf de Grote Oceaan. Deze lucht is stukken kouder. De wisselwerking tussen koude en warme lucht zorgt onder andere voor mist en neerslag.
Aardbevingen.
De stad ligt op de San Andreasbreuk, oorzaak van regelmatige (kleine en grote) aardbevingen. Op 18 april 1906 richtte een zware aardbeving grote schade aan in San Francisco. De meest algemeen geaccepteerde schatting van de magnitude van deze beving is 7,8 op de schaal van Richter. Andere schattingen variëren tussen 7,7 en 8,3. Er waren 3000 doden. De meeste schade werd aangericht door de brand die na de beving ontstond, mede als gevolg van het feit dat San Francisco al vroeg over aardgasleidingen beschikte. Honderd jaar later, op 18 april 2006, werd die gebeurtenis herdacht.
In 1989 werd de stad opnieuw door een grote aardbeving getroffen (circa 60 slachtoffers). De kans dat een dergelijke ramp de stad opnieuw treft blijft groot. Het kan nog vele jaren duren, maar een verwoestende aardbeving kan iedere dag toeslaan. Veel gebouwen zijn aardbevingsproof gemaakt, maar desondanks kan een aardbeving grote gevolgen hebben.
Demografie.
Volgens de volkstelling van 2010 door het United States Census Bureau telde San Francisco 805.235 inwoners, een stijging van 3,7% ten opzichte van 2000, toen er 776.733 inwoners geteld werden. De bevolking van San Francisco groeit sinds de jaren 80. In de periode daarvoor, tussen 1950 en 1980, werden er bij de tienjaarlijkse volkstellingen dalingen vastgesteld. Volgens schattingen in 2012 had San Francisco op dat moment zo'n 826.000 inwoners.
De etnische samenstelling van de bevolking was in 2010 als volgt: 48,1% blank, 33,3% Aziatisch, 6,1% Afro-Amerikaans, 0,5% indiaans en 0,4% afkomstig van de eilanden in de Stille Oceaan. Daarnaast gaf 6,6% aan tot een ander ras te behoren en 4,7% tot twee of meer rassen te behoren. Als percentage van de gehele bevolking waren er 15,1% hispanics en latino's in San Francisco. Niet-hispanic blanken zijn goed voor 41,9% van de bevolking, waardoor San Francisco een stad is waar minderheden in de meerderheid zijn, alhoewel blanken nog steeds de grootste bevolkingsgroep vormen. De grootste etnische minderheid zijn de Chinezen (21,4%).
San Francisco, dat slechts een kleine oppervlakte beslaat, heeft een bevolkingsdichtheid van 6800 personen per km². Daarmee is het na New York de dichtstbevolkte grote stad van de Verenigde Staten. Voor de huisvesting van de bevolking werden grote concentraties wolkenkrabbers gebouwd. Critici duidden dit aan als Manhattanisering.
De stad vormt het traditionele hart van een grote agglomeratie en regio, de San Francisco Bay Area. De agglomeratie San Jose-San Francisco-Oakland telt meer dan 7 miljoen inwoners, waarmee het de vijfde metropoolregio van de VS is en de tweede van Californië, na Los Angeles.
Bestuur en politiek.
San Francisco is sinds 1856 een eengemaakte stad–county ("consolidated city–county"), dus het bestuursniveau van de stad en de county is samengevoegd. Dit is de enige plaats in de hele staat Californië waar dit gedaan is. De burgemeester is ook de uitvoerende macht van de county, en de Board of Supervisors functioneert ook als gemeenteraad, zetelend in het stadhuis van San Francisco.
De burgemeester van San Francisco is sinds 2018 London Breed. Elke burgemeester sinds 1964 was een Democraat. San Francisco staat bekend als een progressieve stad.
Cultuur.
In de jaren zestig heeft de stad zich universeel ontwikkeld tot een stad waar onderwerpen als drugs en seks niet worden ontweken. Dat is terug te zien in het werk van Armistead Maupin in een dagelijkse rubriek uit de krant "The San Francisco Chronicle". De agglomeratie is de bakermat van bewegingen als Beatnik en de Hippies. Het rookbeleid in openbare ruimtes is erg streng. In 2005 werd roken zelfs verboden in parken.
De banden van San Francisco met Azië zijn belangrijk om de stad te kunnen begrijpen: de Chinese gemeenschap is een van de grootste van Noord-Amerika; San Francisco heeft na New York de grootste Chinese wijk van de Verenigde Staten. De stad heeft een zusterverband met Shanghai en heeft banden met de Aziatische cultuur ontwikkeld; het Museum van de Aziatische Kunst en de Japanse Tuin vallen onder de meest interessante van het Westen. In 1975 trok een tijdelijke expositie in San Francisco van Chinese archeologische vondsten 800.000 bezoekers in twee maanden.
Jaarlijks wordt in de maand mei het hardloopevenement Bay to Breakers georganiseerd, een evenement dat tienduizenden belangstellenden trekt.
Bezienswaardigheden.
Gebouwd op circa 43 heuvels, biedt deze stad een veelheid aan bezienswaardigheden:
Musea.
Het rijke culturele leven heeft San Francisco onder andere te danken aan zijn musea.
Zo is er het Exploratorium, een museum met het thema wetenschap. Sinds 2013 is het Exploratorium gevestigd aan Pier 15 en 17, maar de oorspronkelijke locatie was bij het Palace of Fine Arts. Dit gebouw, in de stijl van een oude Romeinse koepel, is een van de weinige overblijfselen van de Panama-Pacific International Exposition in 1915.
De California Academy of Sciences bevindt zich in het Golden Gate Park. Dit is een museum en wetenschappelijk onderzoeksinstituut met een internationale reputatie, waar aquaria, natuurhistorische verzamelingen en een planetarium zijn te vinden.
In het "civic center", in een gebouw dat in gebruik werd genomen in 1966, bevindt zich het "Museum voor Aziatische kunst". Het museum herbergt ongeveer 15.000 voorwerpen uit Azië. Het grootste deel van de collectie is afkomstig van de miljonair Avery Brundage, die stierf in 1975. In 1989 werd een afdeling met Koreaanse kunst toegevoegd aan de collectie. Vanaf 20 maart 2003, na een grondige renovatie onder leiding van de Italiaanse architect Gae Aulenti, biedt het museum zijn collectie aan in een nieuw kader.
Ten slotte zijn er nog ander musea, zoals het Musée Mécanique in Fisherman's Wharf, het Fine Arts Museums of San Francisco – dat bestaat uit het M.H. de Young Memorial Museum en het California Palace of the Legion of Honor – en het San Francisco Museum of Modern Art.
Muziek.
Het San Francisco Jazz Festival vindt sinds 1982 plaats in de herfst.
Verkeer en vervoer.
De publieke vervoersmaatschappij SF Muni baat een netwerk van metro- en tramlijnen uit, aangevuld met een busnetwerk. De heuvels in San Francisco zijn te steil om er een normale tram te laten rijden. Daarom rijden er cable cars (kabeltrans) die zich vastgrijpen aan kabels die door een sleuf tussen de rails onder de grond bewegen. In de vlakke straten rijden ook normale trams en sneltrams, waaronder trams van het historische type PCC-car op tramlijnen F Market &amp; Wharves en E Embarcadero. De stad wordt met de omliggende zones verbonden door het Bay Area Rapid Transit (BART) lightrailnet.
De Golden Gate Bridge is een van de bekendste bruggen ter wereld en verbindt het Schiereiland van San Francisco met Marin County over de Golden Gate.
In San Mateo County, 21 km ten zuiden van de stad, ligt het vliegveld San Francisco International Airport. Het vliegveld ligt op een landwinningsgebied in de baai, vlak boven zeeniveau.
Sport.
San Francisco heeft drie sportclubs die uitkomen in een van de vier grootste Amerikaanse profsporten. Het gaat om:
San Francisco was met het Stanford Stadium speelstad bij het WK voetbal in 1994.
San Francisco in de volkscultuur.
Televisieseries in San Francisco.
Televisieseries die zich afspelen in San Francisco:
In San Francisco opgenomen films.
Films over Alcatraz.
De gevangenis van Alcatraz, die in de baai van San Francisco ligt heeft meerdere filmmakers geïnspireerd. Films waarin de gevangenis voorkomt, zijn:
Universiteiten en hogescholen.
N.B.: de Universiteit van Californië te Berkeley en de Stanford-universiteit liggen ook in de agglomeratie bij San Francisco.
Stedenbanden.
Voormalige zusterstad
Plaatsen in de nabije omgeving.
De onderstaande figuur toont nabijgelegen plaatsen in een straal van 16 km rond San Francisco.

</doc>
<doc id="9305" url="https://nl.wikipedia.org/wiki?curid=9305" title="Ster I">
Ster I



</doc>
<doc id="9306" url="https://nl.wikipedia.org/wiki?curid=9306" title="Ster J">
Ster J



</doc>
<doc id="9307" url="https://nl.wikipedia.org/wiki?curid=9307" title="Ster O">
Ster O



</doc>
<doc id="9308" url="https://nl.wikipedia.org/wiki?curid=9308" title="Ster T">
Ster T



</doc>
<doc id="9309" url="https://nl.wikipedia.org/wiki?curid=9309" title="Ster U">
Ster U



</doc>
<doc id="9310" url="https://nl.wikipedia.org/wiki?curid=9310" title="Ster W">
Ster W



</doc>
<doc id="9311" url="https://nl.wikipedia.org/wiki?curid=9311" title="Ster X">
Ster X



</doc>
<doc id="9312" url="https://nl.wikipedia.org/wiki?curid=9312" title="Ster Y">
Ster Y



</doc>
<doc id="9313" url="https://nl.wikipedia.org/wiki?curid=9313" title="Castor (ster)">
Castor (ster)

Castor ("alpha Geminorum") is een heldere, zesvoudige ster in het sterrenbeeld Tweelingen ("Gemini").
Castor is een dubbelster, periode ongeveer 500 jaar, halve grote as van de ellips 105 A.E. (astronomische eenheid).
Beide componenten zijn zelf weer spectroscopische dubbelsterren met perioden van 9 en 3 dagen. Op een afstand van 100 A.E. van de visuele dubbelsterren staat een kleine derde component (spectrum M1, magnitude 9,1), die zelf een bedekkingsvariabele is met een periode van 0,8 dag. Het hele Castor-stelsel bestaat dus uit zes individuele sterren.

</doc>
<doc id="9314" url="https://nl.wikipedia.org/wiki?curid=9314" title="Magnitude">
Magnitude

Magnitude (ook wel grootteklasse) is de helderheid van een ster of ander hemellichaam, uitgedrukt op basis van een logaritmische schaal. Magnitude betekent letterlijk grootte of omvang. Hierbij is het volgende te onderscheiden:
Hoe groter de helderheid, hoe kleiner het magnitudegetal. Bij kans op verwarring kan men beter zeggen "heeft een kleiner magnitudegetal" dan "heeft een kleinere magnitude".
Golflengte.
De magnitude van een hemellichaam wordt gemeten op een bepaalde golflengte, gewoonlijk in het zichtbare of infrarode gebied. De visuele (V) magnitude wordt bepaald bij een golflengte van 551 nm.
Er wordt ook onderscheid gemaakt tussen visuele en fotografische magnitude, sterren hebben verschillende kleuren (zie ook "spectraalklasse") en het blote oog heeft zijn maximale gevoeligheid in het geel, terwijl fotografische platen meer gevoelig zijn voor blauw en violet. Een blauwe ster zal in verhouding dus helderder lijken op een fotografische plaat.
Schijnbare magnitude.
De "schijnbare helderheid" van sterren werd door Hipparchus in de oudheid reeds aangegeven met getallen: de helderste sterren kende hij de magnitude of grootte 1 toe en de zwakste de magnitude 6. Een lager magnitudegetal betekent dus een grote helderheid, zoals ook tegenwoordig nog het geval is. In 1856 is deze helderheidsschaal uitgebreid en verfijnd door Norman Pogson, die bepaalde dat een magnitude van 5 minder overeenkomt met een 100 maal zo grote lichtkracht. De magnitude is dus een logaritmische schaal, waarbij een verschil in magnitude van 1 overeenkomt met een helderheidsverhouding van 2,512.
Enkele hemellichamen zijn zo helder dat hun magnitude een negatief getal geeft op de logaritmische schaal. De zon heeft op een onbewolkte dag een magnitude van −26,5, wat men ook noteert als −26m,5 of −26,5 mag, de volle maan heeft op een heldere nacht een magnitude van −12,5. De helderheid van de planeten in het zonnestelsel varieert met hun afstand tot de aarde en hun schijngestalte.
De "geïntegreerde magnitude" van een hemelobject van enige schijnbare omvang of van een deel van de hemelbol is de totale schijnbare magnitude, dus berekend op basis van al het licht.
Absolute magnitude.
De absolute helderheid van een hemellichaam is gedefinieerd als de helderheid die het zou hebben als het op een afstand van 10 parsec zou staan, ongeveer 32,6 lichtjaar. Een absolute helderheid van 5 minder komt weer overeen met een 100 maal zo grote lichtkracht. Als "m" de schijnbare helderheid van het object is en "r" de afstand, uitgedrukt in parsec, dan wordt de absolute helderheid gegeven door
Zo heeft de zeer heldere ster Sirius (8,7 lichtjaren) een schijnbare magnitude van −1,46 en een absolute magnitude van (+) 1,43 (op een bijna 4 maal zo grote afstand zou hij bijna 16 maal zo zwak zijn, wat de magnitude bijna 3 hoger zou maken).
Onze zon heeft een absolute magnitude van + 4,88 en tussen andere sterren zou hij onopvallend maar nog wel met het blote oog zichtbaar zijn.
Zonnestelsel.
Voor objecten binnen het zonnestelsel, zoals planetoïden is de absolute helderheid gedefinieerd als de helderheid wanneer het object op precies één A.E. van de zon en één A.E. van de Aarde zou staan. De helderheid van objecten die verder van de zon af staan neemt extra snel af omdat er meerdere effecten meespelen:
Nulpunt.
De magnitudeschaal is in het verleden zo gedefinieerd dat de A0V ster Wega een schijnbare magnitude 0 heeft. Dit geldt voor elke golflengteband. In de praktijk is Wega een veranderlijke ster en tegenwoordig zijn er nauwkeurigere bepalingen mogelijk.
Voor de "absolute bolometrische magnitude", gebaseerd op de bolometrische lichtkracht, is het nulpunt gedefinieerd als corresponderend met een totale bolometrische lichtkracht van 3,0128 × 1028 W. De Zon met een lichtkracht van 3,828 × 1026 W heeft daarmee een absolute magnitude van 4,74, en een relatieve magnitude van −26,83.
Zichtbaarheid.
Afhankelijk van de omstandigheden kunnen sterren tot een bepaalde magnitude met het blote oog gezien worden. In een stad met veel lichtvervuiling zullen misschien sterren tot een grensmagnitude 2 gezien kunnen worden, op een hoge bergtop ver van alle omgevingslicht is de grensmagnitude ongeveer 6. Dit is geen absolute grens, het hangt ook van de waarnemer zelf af en zelfs van de manier van kijken. De gele vlek in het centrum van het gezichtsveld is minder gevoelig voor licht dan de gebieden met staafjes er naast, maximale gevoeligheid wordt bereikt door net "naast" het object te kijken. Dit wordt ook wel perifeer waarnemen genoemd.
Zichtbaarheid hangt af van de hoeveelheid invallend licht in oog of telescoop. Een oogpupil heeft in het donker een diameter van ongeveer 6 mm, maar zelfs een (relatief kleine) telescoop heeft al een tien keer zo grote diameter. De oppervlakte en de hoeveelheid invallend licht zijn dan honderd keer zo groot, wat een winst van 5 magnitudes oplevert. De grensmagnitude zal hier dus 11 zijn. Grotere telescopen leveren meer winst op, voor iedere factor 10 in diameter dus 5 magnitudes. Bij fotografische waarneming kan de grensmagnitude nog verder verlegd worden door langer te belichten. Het licht wordt hier als het ware over een langere tijd opgespaard.
In de overzichten van de sterren wordt altijd de schijnbare visuele magnitude aangegeven, tenzij anders vermeld. De lijst van helderste sterren gaat tot magnitude 2.
De "geïntegreerde magnitude" van een hemelobject is niet noodzakelijk een goede maat voor de zichtbaarheid, omdat licht geconcentreerd in een punt beter zichtbaar is dan als dit licht over een (niet zeer kleine) ruimtehoek is uitgesmeerd. Bij een niet-puntbron is er daarom aanvullend het begrip "oppervlaktehelderheid", op basis van de lichtkracht per eenheidsruimtehoek. Omdat een steradiaal erg groot is kan als eenheidsruimtehoek bijvoorbeeld ook een vierkante boogseconde genomen worden. Voor bijvoorbeeld de Zon is de schijnbare diameter 9,30 mrad of 1920 arcsec, en de ruimtehoek 67,9 μsr of 2,89 karcsec². De 1361 W/m² (zonneconstante) is dus 20,0 MW/m²/sr of 471 μW/m²/arcsec². Per sr is de relatieve magnitude −37,25, en per arcsec² is deze −10,68. Voor de volle maan zijn deze waarden ongeveer 14,5 hoger, dus respectievelijk ongeveer −23 en 4.
Voorbeelden.
Deze tabel geeft een idee van enkele schijnbare magnitudes met elkaar vergeleken.

</doc>
<doc id="9316" url="https://nl.wikipedia.org/wiki?curid=9316" title="Meteorenzwerm">
Meteorenzwerm

Meteorenzwermen, meteorenstormen of sterrenregens zijn zwermen van meteoren, vaak afkomstig van stof en gruis achtergelaten door kometen. Wanneer een komeet in de buurt van de zon komt, gaat het ijs verdampen en via geisers door de korst van de komeet breken. Het stof dat hierbij vrijkomt, kan later een meteorenzwerm veroorzaken.
Deeltjes afkomstig van eenzelfde komeet volgen alle ongeveer dezelfde baan. Wanneer de aarde de baan van zo'n zwerm stofdeeltjes kruist, wordt onze planeet getroffen door een "bombardement" van stofdeeltjes, zodat er meer meteoren dan normaal zichtbaar zijn. Op dat moment zeggen we dat een meteorenzwerm actief is. Bekende meteorenzwermen zijn onder meer de Perseïden, Leoniden, Geminiden, Draconiden en Quadrantiden.
Interessant bij een meteorenzwerm is dat alle deeltjes uit dezelfde richting komen. Door het perspectiefeffect lijkt dan alsof de trajecten van de veroorzaakte meteoren, bij achterwaartse verlenging, uit eenzelfde punt lijken te komen (net zoals de sporen van een lange, rechte spoorweg). Dit punt noemt men de radiant van de zwerm. Meteorenzwermen worden doorgaans genoemd naar het sterrenbeeld waarin hun radiant gelegen is. Omdat in de paar dagen dat een zwerm te zien is de aarde verder trekt in zijn baan verschuift de radiant enigszins. 
In de loop der tijd zullen de meteoroïden zich gelijkmatig over de hele baan verdelen, zodat de meer of mindere concentratie van de deeltjes een aanwijzing geeft omtrent de ouderdom van de zwermen (Perseïden gelijkmatig verdeeld, oude stroom, Giacobiniden ongelijkmatig, jonge stroom).

</doc>
<doc id="9317" url="https://nl.wikipedia.org/wiki?curid=9317" title="Sterrenregen">
Sterrenregen



</doc>
<doc id="9318" url="https://nl.wikipedia.org/wiki?curid=9318" title="Mizar">
Mizar

Mizar ("zeta Ursae Majoris") is een heldere ster in het sterrenbeeld Grote Beer ("Ursa Major").
De ster staat ook bekend als Mirzar en Mizat en maakt deel uit van de Siriusgroep.
Mizar was de eerste visuele dubbelster en de eerste spectroscopische dubbelster die ontdekt werd. Als visuele dubbelster ontdekt door Riccioli in 1650. De schijnbare magnitude van beide componenten is 2,4 en 4,0, de afstand tussen beide sterren 381 A.E of 14,5". De heldere component A werd in 1889 door Edward Charles Pickering spectroscopisch gescheiden in twee ongeveer even heldere sterren. De periode van dit stelsel is 20,5 dagen. De zwakkere component B is ook een spectroscopische dubbelster met een omlooptijd van 175,6 dagen. Mizar staat 85,81 lichtjaar van aarde af.
Hiernaast vormt Mizar samen met Alcor een met het blote oog te scheiden dubbelster, de afstand hier is 12 boogminuten, of iets meer dan een derde van de schijnbare diameter van de Maan. De afstanden van Alcor en Mizar verschillen 5 lichtjaar; de twee sterren hebben dezelfde eigenbeweging.

</doc>
<doc id="9319" url="https://nl.wikipedia.org/wiki?curid=9319" title="Supernova">
Supernova

Een supernova (meervoud: "supernovae" of "supernova's. Het meervoud "supernovii" wordt niet algemeen geaccepteerd.") is het verschijnsel waarbij een ster 'op spectaculaire wijze' explodeert. De uitbarsting is herkenbaar aan de 'enorme' hoeveelheid licht die hierbij wordt uitgestraald. De ster vlamt op met de lichtkracht van honderden miljoenen tot meer dan een miljard zonnen. De sterkste supernovae worden hypernova genoemd.
Supernovae ontstaan via twee mogelijke mechanismen: ten eerste zijn ze het natuurlijke levenseinde van alle zware sterren (supernovae van de typen Ib, Ic en II); ten tweede kunnen witte dwergen in nauwe dubbelsterren zich ontwikkelen tot een supernova (type Ia). De chemische elementen met een atoomnummer groter dan dat van ijzer danken hun ontstaan aan supernovae door middel van neutronenvangst.
Kenmerken.
De naam "supernova" (de "super"-variant van een "nova" = nieuwe ster) wijst op het opvallendste kenmerk van een supernova: de grote helderheidstoename. Waar de ster voorheen zo zwak was dat hij niet of nauwelijks zichtbaar was, kan hij afhankelijk van de afstand tot de Aarde als supernova enige tijd de hemel domineren. (Let op: Primed omega supernovas worden zo verhit dat de protons dematerialiseren.)
Dit spectaculaire verschijnsel is vrij zeldzaam. Over de afgelopen 2000 jaar zijn er in het melkwegstelsel minder dan tien waargenomen: in de jaren 185, 386 (misschien), 393, 1006, 1054, 1181, 1572 en 1604. Er moeten er meer zijn geweest, want van sommige recente supernovae zijn in radiostraling de uitdijende restanten nog zichtbaar. Maar die zijn niet door mensen gezien, bijvoorbeeld doordat de supernova aan het oog werd onttrokken door donkere gaswolken, of doordat de telescoop nog niet was uitgevonden. Geschat wordt dat er in een sterrenstelsel als het onze gemiddeld één tot drie supernovae per eeuw optreden.
Na een supernova kan van de ster een zogenaamde neutronenster overblijven: een klein, superzwaar lichaam, of als de massa daar groot genoeg voor was, een zwart gat, een lichaam zo zwaar en dicht dat zelfs licht niet kan ontsnappen aan zijn zwaartekracht. De lagen van de ster die bij de explosie worden afgestoten, worden na enkele jaren voor telescopen zichtbaar als een zich uitbreidende nevelvlek, de supernovarest. Een voorbeeld is de Krabnevel, die ontstaan is bij de SN 1054, een supernova die werd waargenomen in het jaar 1054.
Sterren die exploderen als supernova, zijn de bron bij uitstek van alle chemische elementen in het heelal zwaarder dan waterstof en helium. Bij de hoge temperaturen die kort vóór de supernova-explosie in de ster heersen, zijn allerlei kernreacties mogelijk, waarbij zelfs elementen worden gevormd die veel zwaarder zijn dan ijzer. Dit gebeurt door middel van het r-proces, het s-proces, en het p-proces. Supernova-explosies blazen deze elementen daarna de ruimte in. Dit zijn de elementen die, samen met voornamelijk waterstof, planeten en alles op Aarde – inclusief onszelf – maken.
Helderheid en tijdsverloop.
Het opvallendste kenmerk van supernovae is hun grote helderheid: een supernova kan even helder zijn als het hele sterrenstelsel waarin ze zich voordoet. De maximale lichtsterkte van een supernova bedraagt ongeveer 1036 joule/seconde (absolute magnitude –19), wat 3 miljard maal zo helder is als onze zon. Deze helderheid blijft enkele weken bestaan, waarna ze geleidelijk afneemt. Na een half jaar is de helderheid tot ongeveer een honderdste van het maximum afgenomen (dat is dus nog altijd 30 miljoen maal die van de zon). De totale energie die vrijkomt in de vorm van straling bedraagt ongeveer 3×1042 joule. Dit is nog maar een fractie van de totale energie die bij de sterexplosie vrijkomt. De kinetische energie van het uitgestoten gas, dat met snelheden tot 10 000 km/s wordt weggeschoten, is nog eens dertig keer zo groot. De totaal hierbij vrijgemaakte energie, 1044 J, is gelijk aan de energie die de zon over een periode van 10 miljard jaar uitstraalt. Nog groter (3×1046 J) is de energie die met neutrino's de ster verlaat.
Als een supernova op de plaats van de zon zou uitbarsten, zou de aarde verdampen; een supernova op de plaats van Sirius (op 8,6 lichtjaar van de Aarde, dat is 8,1 × 1013 kilometer) zou meer licht geven dan de volle maan.
Naamgeving.
Ontdekkingen van supernovae worden gemeld aan het Central Bureau for Astronomical Telegrams van de Internationale Astronomische Unie, die een circulaire uitgeeft met de naam die toegekend is aan de supernovae. De naam bevat de letters SN gevolgd door het jaar van de ontdekking en een, twee of drie (sinds 2016) letters. De eerste 26 supernovae van ieder jaar worden aangegeven door de hoofdletters A - Z. Daarna worden twee kleine letters gebruikt: "aa", "ab", enz. Dus, bijvoorbeeld SN 2003C geeft de derde supernova aan die ontdekt is in het jaar 2003. De laatste supernova van 2005 was SN2005nc, de 367e supernova die ontdekt was in 2005. Sinds 2000 worden elk jaar honderden supernovae ontdekt. Voor historische supernovae tot 1884 gebruikte men slechts SN en het jaar van ontdekking (bijvoorbeeld SN 1006).
Ontdekkingsgeschiedenis.
De eerste melding van een supernova, SN 185, dateert van 7 december 185 en is afkomstig van een aantal Chinese astronomen in het "Boek van de Late Han". De helderste waargenomen supernova was SN 1006, die in detail werd beschreven door Chinese en Arabische astronomen. De op veel plaatsen waargenomen supernova SN 1054 vormde de Krabnevel. De supernovae SN 1572 en SN 1604, de laatste die met het blote oog konden worden waargenomen, hadden aanwijsbare effecten op de ontwikkeling van de astronomie in Europa, omdat zij werden gebruikt als argument tegen het Aristotelische idee dat het heelal voorbij de maan en de planeten statisch zou zijn.
Toch zijn de meeste supernovae pas laat door de astronomen "ontdekt". Dat komt in de eerste plaats door hun zeldzaamheid: de laatste keer dat er een supernova in het melkwegstelsel verscheen, was in 1604, nog vóór de uitvinding van de telescoop. In 1885 werd een supernova (SN 1885A) gezien in het Andromeda-melkwegstelsel (M31), maar pas in de jaren 1930 werd door het onderzoek van Edwin Hubble duidelijk hoe groot de afstand van M31 is, en dus hoe helder die nieuwe ster van 1885 moest zijn geweest. Pas vanaf die tijd kwam de naam "supernova" in gebruik.
In de jaren 60 deed Fritz Zwicky pioniersonderzoek op het gebied van supernovae. Zo ontwierp hij een indeling in typen (zie verderop). Zijn onderzoek werd bemoeilijkt door diverse factoren. Ten eerste de zeldzaamheid van supernovae: midden jaren 60 waren er minder dan driehonderd bekend. Ten tweede stonden al die supernovae op miljoenen lichtjaren afstand, ze leken daardoor erg zwak en het was moeilijk om hun spectra duidelijk te fotograferen. Vooral over de korte fase vóórdat de supernova zijn grootste helderheid bereikte, waren er weinig gegevens. En ten derde: als er al spectra waren, zagen die er heel vreemd uit, met wazige, brede lichte en donkere banden in plaats van normale spectraallijnen.
Vanaf de jaren 70 ontstonden de eerste berekende modellen van supernovae als ontploffende sterren, en de spectra werden verklaard als het licht van snel expanderende gasschillen. Sindsdien is het waarnemend en theoretisch onderzoek spectaculair uitgebouwd. Tegenwoordig worden jaarlijks circa driehonderd nieuwe supernovae ontdekt.
Recente opmerkelijke supernovae.
Supernova 1987A.
De meeste supernovae zien we in andere sterrenstelsels, op miljoenen lichtjaren afstand. Doordat een supernova zo helder is, is zij ook in een verafgelegen stelsel goed zichtbaar. De opvallendste supernova in de recente geschiedenis vond plaats in 1987 en draagt de naam SN 1987A. De ster die explodeerde bevond zich in de Grote Magelhaense Wolk op ongeveer 160 000 lichtjaar afstand. Voor het eerst had men de mogelijkheid de ster op oude foto's op te zoeken. De ster die ontplofte was waarschijnlijk "Sanduleak –69°202", een blauwwitte reuzenster (middellijn 40 maal die van de zon, spectraalklasse B3, oppervlaktemperatuur 16 000 kelvin), die tevoren een schijnbare magnitude van 12,2 had. Op haar maximum bereikte de supernova een schijnbare helderheid van 2,9, waarmee ze op het zuidelijke halfrond met het blote oog goed te zien was. Ook zijn er neutrino's afkomstig van deze explosie gedetecteerd.
Van de erfenis van deze supernova zijn foto's beschikbaar die gemaakt zijn door ruimtetelescoop Hubble.
SN 2006GY.
Amerikaanse wetenschappers van de NASA hebben op 8 mei 2007 in Washington bij de aankondiging van SN 2006GY beelden laten zien van Eta Carinae, een ster die een vergelijkbare massa heeft als de veroorzaker van SN 2006GY en die binnen niet al te lange tijd (op astronomische schaal) een vergelijkbare supernova zal kunnen veroorzaken. Eta Carinae staat op 8000 lichtjaar, in vergelijking met de 240 miljoen lichtjaar van SN 2006GY dus veel dichterbij. Als Eta Carinae zou exploderen is er volgens de wetenschappers geen gevaar voor de aarde, maar je zou midden in de nacht zonder lampen aan te doen een boek kunnen lezen.
SN 2007CK &amp; 2007CO.
Op 19 mei 2007 ontplofte supernova 2007ck (type II) in het sterrenstelsel MCG+05-43-16 op 380 miljoen lichtjaar van de aarde in Hercules (sterrenbeeld). In hetzelfde sterrenstelsel zagen astronomen op 4 juni 2007 een tweede supernova, 2007co, een supernova van het type Ia. In feite staan de supernovae tienduizenden lichtjaren van elkaar verwijderd, maar het blijft wel ongewoon om in een sterrenstelsel bijna gelijktijdig twee supernovae te zien ontploffen.
Typen supernovae.
Tot de jaren 60 was bij gebrek aan duidelijke gegevens het belangrijkste criterium om supernovae te classificeren hun lichtkromme, een grafiek die aangeeft hoe de (schijnbare) helderheid varieert in de loop van de tijd. Nadeel is dat achteraf gezien deze indeling niet helemaal recht doet aan de verschillende mechanismen waardoor een ster zich tot supernova ontwikkelt: type Ib en Ic hebben in feite meer gemeen met type II dan met type Ia. Tegenwoordig wordt in de eerste plaats het optisch spectrum gebruikt om supernovae in te delen.
Op grond van lichtkromme en spectrum onderscheidt men:
Supernovae van type Ia worden het vaakst waargenomen, doordat ze gemiddeld vijf keer zo helder zijn als de andere typen. Als voor dit verschil in helderheid wordt gecorrigeerd, is naar schatting 20% van alle supernovae van type Ia, eveneens 20% van type Ib/c, en de resterende 60% van type II (vooral II-P en IIn).
Type Ia: witte dwergen.
De supernova van type Ia is de helderste soort supernova: ze straalt meer dan een miljard keer meer energie uit dan onze zon. Dit type ontstaat in nauwe dubbelstersystemen, waarin de ene ster een witte dwerg is en de andere een rode reus (of een tweede witte dwerg). De witte dwerg kan van zijn begeleidende ster materie naar zich toe trekken. Men spreekt wel van "stellair kannibalisme": de witte dwerg slurpt de buitenste lagen van zijn begeleidende rode reus (of tweede witte dwerg) op. Zijn massa neemt daardoor toe.
Maar er is een maximale massa die een witte dwerg kan hebben, de Chandrasekhar-limiet die ongeveer 1,2-1,4 zonsmassa bedraagt. Wanneer de massa van de witte dwerg deze limiet overschrijdt, stort door de enorme zwaartekracht de witte dwerg in enkele seconden ineen. De druk en temperatuur worden zo hoog dat er kernfusie op gang komt in de koolstof en zuurstof waaruit de witte dwerg is opgebouwd. De reactie is zo heftig dat de ster volledig explodeert. Bij de explosieve kernfusie wordt radioactief nikkel-56 gevormd, dat via kobalt-56 vervalt tot ijzer-56. Bij dat radioactieve verval komt energie vrij, die het exploderende gas verhit. Het hete gas straalt de energie weer uit in de vorm van licht: dat is het felle oplichten van een supernova van type Ia. Naarmate de radioactiviteit afneemt, vermindert ook de door de supernova uitgezonden hoeveelheid licht: de radioactiviteit van kobalt-56 halveert iedere 77 dagen, en dat is bijna precies de periode waarin de helderheid van de supernova met de helft afneemt.
Een bijzonderheid aan supernovae van type Ia is dat ze vrijwel altijd even lichtsterk zijn, doordat ze plaatsvinden in sterren met een vaste grootte (1,4 zonsmassa) en samenstelling (koolstof en zuurstof). Dit gecombineerd met hun sterke lichtkracht, maakt ze geschikt als hulpmiddel om de afstand van zeer ver verwijderde sterrenstelsels te kunnen bepalen. Supernovae van type Ia worden bestudeerd in het Supernova Cosmology Project. Uit waarnemingen die in het kader van dit project zijn gedaan blijkt dat de uitdijing van het heelal versneld plaatsvindt.
Een tweede mogelijke oorzaak van supernovatype Ia is het samensmelten van twee witte dwergen. Reeds lange tijd heeft men middels computersimulaties getracht bewijs te vinden voor deze theorie. Onderzoekers van het Max Planck Instituut te Duitsland zijn hier in januari 2010 in geslaagd.
Type Ib en Ic: Wolf-Rayetsterren.
Supernovae van type Ib en type Ic ontstaan vermoedelijk op dezelfde wijze als type II (zie onder), maar verschillen daarvan doordat er in het spectrum geen waterstof gevonden wordt. Het gaat daarom naar alle waarschijnlijkheid om Wolf-Rayetsterren, die hun waterstof al volledig verloren hebben voordat ze ontploffen. Een supernova van type Ic is bovendien ook nog haar helium verloren. Geschat wordt dat bij type Ib ongeveer één zonsmassa wordt uitgestoten, dat is 15-25% van de massa van de ster.
Type II: zware sterren.
Een supernova van type II is een explosie aan het einde van de levenscyclus van een zware ster, als de nucleaire brandstof is opgebruikt. Alle sterren die voldoende zwaar zijn (ongeveer acht keer de zonsmassa of meer) eindigen hun leven als supernova. Terwijl lichtere sterren, zoals de zon, aan het eind van hun leven veranderen in een witte dwerg, explodeert bij een zware ster de buitenste schil, als gevolg van een implosie van het binnenste van de ster.
Van waterstof tot ijzer.
Ver vóór de supernova-uitbarsting is in de ster eerst waterstof via kernfusie omgezet in helium, daarna helium in koolstof en zuurstof, en zijn vervolgens steeds nieuwe elementen gevormd, waarbij de kern van de ster alsmaar compacter en heter werd. Vlak voordat de ster explodeert als supernova, bestaat hij als een ui uit schillen die van buiten naar binnen bestaan uit:
Implosie.
In de ijzeren kern van de ster is de dichtheid zo groot (ruim 1 miljoen kg per cm³) dat de elektronen er ontaard zijn. Gasdruk of stralingsdruk zijn hier niet in staat voldoende tegendruk te leveren tegen de enorme zwaartekracht, alleen de ontaardingsdruk, een kwantummechanische spanning als gevolg van het dicht opeengeperst zijn van de elektronen, is daartoe nog in staat. Ook witte dwergsterren bestaan uit ontaarde materie, en in feite is de kern van de ster inmiddels een witte dwerg van ijzer, ingepakt in de omringende gasschillen.
Voor witte dwergen geldt: hoe groter hun massa, des te kleiner hun afmetingen. We zagen zojuist dat in de eerste uischil rond de ijzerkern silicium fuseert tot ijzer. Daardoor wordt de ijzerkern steeds zwaarder en die moet dus krimpen. De dichtheid in de kern wordt daardoor nóg groter, waardoor de kern vooralsnog in staat blijft tegendruk te geven tegen de zwaartekracht. Zodra echter de massa van de ijzerkern oploopt tot de Chandrasekhar-limiet van ca. 1,4 zonsmassa's, is een stabiele witte dwerg niet meer mogelijk en stort de sterkern in.
Bij deze implosie treden in het ijzer kernreacties op die de problemen nog verergeren. IJzer is de stabielste atoomkern in de natuur. Bij kernreacties tussen ijzerkernen komt daardoor niet, zoals bij alle eerdere kernreacties in de ster, energie vrij (die tegendruk zou kunnen leveren tegen de zwaartekracht), maar integendeel ze kosten energie. Bij de intense hitte die in de sterkern is opgebouwd (~1010 kelvin) zijn de fotonen zo krachtig dat ze ijzerkernen kunnen splijten ("fotodesintegratie"); de energie in die fotonen wordt hierbij verbruikt. Tevens gaan protonen in het ijzer elektronen absorberen, waarbij neutronen worden gevormd ("neutronisatie"): ook dat kost energie. De implosie is onstuitbaar, zodat de neutronenster ontstaat.
Schokgolf.
Hoe deze ineenstorting leidt tot een supernova-explosie is (vanwege de extreme, complexe en snel veranderende omstandigheden) nog niet precies te berekenen, maar vermoedelijk gebeurt het volgende. De implosie van de sterkern gaat door totdat, binnen enkele milliseconden, een dichtheid wordt bereikt die even groot is als die van atoomkernen (~1018 kg/m³). Op dat moment neemt de weerstand tegen verdere compressie toe en gaat het ineengestorte binnenste van de ster zich gedragen als een keiharde bol. Meer naar buiten gelegen schillen van de ster die bezig waren naar binnen te vallen, kaatsen terug op deze keiharde bol en botsen met de sterlagen die daar weer achteraan naar binnen vallen. Er ontstaat een schokgolf, die zich naar buiten toe voortplant. Het duurt ongeveer een uur voordat deze het oppervlak van de ster bereikt.
Neutrino's.
Mogelijk is deze schokgolf al voldoende om de ster uiteen te rijten, maar als dat niet onmiddellijk gebeurt zijn er nog neutrino's om het werk af te maken. Bij de ineenstorting van de sterkern wordt ongeveer een tiende zonsmassa aan energie omgezet in neutrino-antineutrinoparen met energieën in de orde van enkele tientallen MeV. Neutrino's hebben de eigenschap dat ze vrijwel geen wisselwerking met andere materie hebben: ze kunnen ongehinderd de ster verlaten en voeren aldus binnen enkele seconden het grootste deel van de energie uit de imploderende sterkern efficiënt af. Een klein deel van deze energierijke neutrino's wordt echter geabsorbeerd in de meer naar buiten gelegen delen van de ster en staat daar zijn energie af. De schokgolf krijgt daardoor nieuwe kracht en daardoor wordt alsnog een groot deel van de ster met enorme snelheden de ruimte ingeblazen: de supernova-explosie.
Uitgestoten massa.
Bij een II-L-supernova worden enkele zonsmassa's uitgestoten, bij een II-P-supernova kan dat tien keer zoveel zijn. Doordat bij een II-L-supernova de uitgestoten massa kleiner is en eerder doorzichtig wordt, neemt de totale helderheid sneller af en is er geen "plateau".
Berekend is dat bij de al genoemde supernova 1987A een ster van oorspronkelijk 19 zonsmassa's explodeerde, waarbij 13 zonsmassa's zijn uitgestoten (een flink deel hiervan was al vóór de eigenlijke supernova-uitbarsting afgestoten, als gevolg van een sterke sterrenwind). De 6 zonsmassa's die achterbleven, overschreden de Chandrasekhar-limiet. Er kon zodoende geen witte dwerg ontstaan, maar de ster implodeerde tot een neutronenster of een zwart gat.
Andere typen supernovae.
Supernova 1961V, die in 1961 verscheen in het sterrenstelsel NGC 1058, week af van de bekende patronen doordat deze ster zich ongebruikelijk traag ontwikkelde: het duurde ruim een jaar voordat ze haar maximale helderheid bereikte (normaal is een paar dagen), en daarna bleef ze nog zes jaar zichtbaar, terwijl geen enkele andere supernova ooit langer dan twee jaar zichtbaar is gebleven. Er is wel verondersteld dat dit de explosie is geweest van een uitzonderlijk zware ster, van meer dan 100 zonsmassa's. Tegenwoordig neemt men aan dat 1961V geen supernova is geweest, maar een gigantische gasuitstoting door een LBV-ster (Lichtsterke Blauwe Variabele).
Kandidaten.
Een aantal sterren op relatief kleine afstand van de aarde zal op korte termijn tot supernova kunnen overgaan, waarbij "korte termijn" op astronomische schaal nog steeds tienduizenden jaren kan zijn:

</doc>
<doc id="9320" url="https://nl.wikipedia.org/wiki?curid=9320" title="Nova (sterrenkunde)">
Nova (sterrenkunde)

Een nova (Latijn voor "nieuw", meervoud "novae" of "nova's") is een ster die plotseling veel helderder wordt en daarna geleidelijk, over een periode van maanden tot vele jaren, tot haar vroegere helderheid terugkeert. De helderheid van novae kan met tien magnitudes toenemen, dat wil zeggen dat de lichtsterkte 10.000 maal zo groot wordt. Geschat wordt dat er per jaar in ons hele melkwegstelsel ongeveer 70 novae verschijnen. Naast deze eenmalige "klassieke novae" zijn er ook nova-sterren die minder fel, maar wel vaker oplichten.
Nova is een afkorting voor "stella nova", nieuwe ster. Wanneer de helderheid van een ster toeneemt, betekent dat vaak dat men een ster ziet verschijnen op een plek waar voorheen niets te zien was. Dit verklaart de naam.
Mechanisme.
De zogeheten "klassieke novae" zijn nauwe dubbelsterren waarvan een van beide componenten een witte dwerg is. De partnerster is meestal een rode reus of een hoofdreeksster. Doordat deze ster groter is dan zijn Rochelob stroomt er continu materie (gas) van de partnerster naar de witte dwerg. Dit gas verzamelt zich in een roterende afgeplatte schijf rond de witte dwerg, de zogeheten accretieschijf. Als de witte dwerg een sterk magneetveld heeft, kan het gas (hoofdzakelijk waterstof) ook doorstromen naar het oppervlak van de witte dwergster.
Als er genoeg waterstof verzameld is, kunnen druk en temperatuur daarin zover oplopen dat een kernreactie op gang komt waarbij waterstofkernen fuseren tot helium. Dit is dezelfde reactie die in een waterstofbom plaatsvindt, en het resultaat laat zich raden: er ontstaat een enorme, explosieve thermonucleaire kettingreactie. Bij die explosie wordt een massa de ruimte ingeslingerd ongeveer twintig keer zo groot als de aarde.
Recurrente novae.
Na de explosie als nova stroomt opnieuw gas naar de witte dwerg en kan de cyclus zich herhalen. Er zijn sterren waarvoor de cyclus zo kort duurt dat we al meerdere malen achtereen een nova-uitbarsting hebben waargenomen. Dit noemt men recurrente (terugkerende) novae. Bij de meeste recurrente novae gebeuren de explosies met een interval van enkele tientallen jaren. Een voorbeeld van zo'n recurrente nova is T Coronae Borealis. De helderheidstoename van recurrente novae is kleiner dan bij "eenmalige" novae.
Dwergnovae.
Naast de klassieke novae zijn er ook dwergnovae. De witte dwergen die een dwergnova vormen, zijn ongeveer 30 keer lichtzwakker dan de witte dwergsterren waaruit een gewone nova ontstaat. Ook de uitbarstingen zijn kleiner (2 tot 6 magnituden, dat wil zeggen een toename van de helderheid met een factor 6 tot 250). Maar ze zijn wel veel frequenter: de tijd tussen uitbarstingen kan liggen tussen enkele dagen en enkele jaren. Op grond van het verloop van hun helderheid worden drie ondersoorten onderscheiden: U Geminorum, Z Camelopardalis en SU Ursae Majoris dwergnovae.
Magnetische novae.
Sommige witte dwergen die als nova uitbarsten, hebben een zeer sterk magnetisch veld (1000 tesla of meer, tien miljoen maal sterker dan op aarde). Dat sterke magneetveld stuurt dan het toestromende (geïoniseerde) gas vanaf de partnerster, zodat het "landt" bij een van de magnetische polen van de witte dwerg. Binnen deze magnetische novae worden twee ondergroepen onderscheiden: AM Herculis en DQ Herculis sterren.
Nova-achtige sterren.
Voorbeelden als UX Ursae Majoris, lijken op novae vóór of na een eruptie, maar vertonen geen helderheidsuitbarstingen. VY Sculptoris sterren zijn een soort omgekeerde dwergnovae: meestal helder, maar af en toe veel zwakker. AO Piscium vertoont helderheidsvariaties met drie verschillende perioden.

</doc>
<doc id="9323" url="https://nl.wikipedia.org/wiki?curid=9323" title="Ster E">
Ster E



</doc>
<doc id="9325" url="https://nl.wikipedia.org/wiki?curid=9325" title="Hutspot">
Hutspot

Hutspot, ook wel "peen en uien", "wortelstamppot", "wortelstoemp" (Vlaams en Limburgs) of "peestamp" (Brabants) genoemd, is een typisch Nederlands wintergerecht. Het wordt gemaakt door aardappelen, wortelen (meestal winterpeen) en uien samen gaar te koken – eventueel met laurierblad en peperkorrels en zure appel – en het geheel daarna te stampen tot een stamppot.
Hutspot gaat traditioneel vergezeld van gekookt klapstuk of al dan niet gerookt spek, waarbij de wortelen en uien in het kookvocht worden gegaard.
Geschiedenis.
Hutspot bestond als gerecht in de Lage Landen al voordat de aardappel in Europa bekend was. En mogelijk ook voordat de wortel, die afkomstig is uit Iran, hier gangbaar werd. De hutspot die in 1574 bij het Leidens ontzet werd gegeten, bevatte pastinaak als basis. In Vlaanderen wordt dit gerecht stamppot genoemd, in Brussel stoemp. Soms gaan er ook witte- of bruine bonen door.
Betekenis in Nederland en Vlaanderen.
Het Groene Boekje zet de woorden 'hutspot' en hutsepot op één regel en beschouwt ze dus als twee aanvaarde schrijfwijzen van hetzelfde woord. In Vlaanderen wordt met 'hutsepot' echter een ander gerecht bedoeld, namelijk een stoofschotel in bouillon.

</doc>
<doc id="9326" url="https://nl.wikipedia.org/wiki?curid=9326" title="Oscar Wilde">
Oscar Wilde

Oscar Fingal O'Flahertie Wills Wilde (Dublin, 16 oktober 1854 – Parijs, 30 november 1900) was een schrijver, dichter en estheet van Ierse afkomst die een groot deel van zijn leven in Engeland heeft gewoond.
Levensloop.
Jong en revolutionair.
Oscar Wilde werd geboren als de jongste zoon van Sir William en Lady Jane Wilde. Zijn moeder, Jane Francesca Elgee (1826-1896), was in Ierland bekend als een zeer nationalistisch schrijfster onder het pseudoniem Speranza. Ook vertaalde zij boeken uit het Frans en Duits. Zijn vader (1815-1876) was een vooraanstaand oog- en oorchirurg en schreef boeken over archeologie en folklore. Voor hij met Jane trouwde stond hij bekend als rokkenjager. Dit resulteerde in drie buitenechtelijke kinderen waaronder de in 1838 geboren Henry Wilson. Zijn achternaam suggereert: "Wilde’s son". De familie Wilde behoorde tot de Anglo-Ierse protestantse bovenlaag van de Ierse bevolking.
Oscar Wilde studeerde klassieke talen aan het Trinity College, van 1871 tot 1874. Hij was een briljant student en sleepte de felbegeerde "Berkeley Gold Medal" in de wacht. Hierna ging hij naar het Magdalen College in Oxford (1874 - 1878). Daar won hij in 1878 de "Newdigate Prize" voor zijn gedicht "Ravenna". In 1875 ondernam hij een reis naar Italië met zijn vroegere leraar aan het Trinity College, John Pentland Mahaffy en twee jaar later ging hij met dezelfde Mahaffy naar Griekenland, in een tijd waarin het nog geenszins gebruikelijk was dat studenten naar de "bakermat" van hun beschaving reisden.
Tijdens zijn studententijd in Oxford werd Wilde bekend door zijn rol in de esthetische en decadente beweging. Hij liet zijn haar groeien, toonde publiekelijk minachting voor de ‘mannelijke’ sporten en versierde zijn kamer met pauwenveren, lelies, zonnebloemen, Chinees porselein en andere "objets d’art". Hij was onder de indruk van de Engelse schrijvers John Ruskin en Walter Pater, die kunst het middelpunt van het leven maakten. Oscar Wilde werd al snel een voorvechter van het esthetische principe ‘Kunst om de kunst’ ("l'art pour l'art"). Deze stelling van Théophile Gautier werd nieuw leven ingeblazen door de Amerikaanse schilder James McNeill Whistler, een vriend van Wilde. Kunst moest zich volgens Whistler vooral bezighouden met schoonheid in kleur en vormgeving, en niet met de exacte weergave van mensen en zaken, zoals aanbevolen door de criticus John Ruskin. Wilde omarmde het "l'art pour l'art"-principe met overgave (met misschien als uitzondering "The Picture of Dorian Gray").
Na zijn afstuderen in 1878 begon Wilde toneelstukken te schrijven. Het eerste was "Vera, or the Nihilists" (gepubliceerd in 1880). In 1879 ging hij lezingen geven over esthetische waarden in Londen. Hij placht op grote voet te leven. Na het overlijden van zijn vader voorzag Wilde deels in zijn onderhoud door de opbrengst van enkele bezittingen in Ierland.
Estheticus en dandy.
De figuur van Wilde en zijn estheticisme werden mild bespot in de operette "Patience" van William S. Gilbert en Arthur Sullivan (1881). Omdat die operette ook in Amerika een succes was, waar niemand wist wie Oscar Wilde was, organiseerde de beroemde impresario Richard D'Oyly Carte een lezingentournee van Wilde door de Verenigde Staten en Canada, die driekwart jaar duurde. Wilde vertrok op 3 januari 1882. Deze tournee was een 'media event' "avant la lettre". Overal waar Wilde kwam werd hij zowel verguisd als de hemel in geprezen. Door het geweldige succes van deze tournee ontstond er een ware rage van estheticisme. Met Wildes portret, en zijn karikatuur in "Patience", werd reclame gemaakt voor sigaren, gezondheidspoeder, gietijzeren stoofjes en alle mogelijke andere koopwaar. Plotseling werden zonnebloemen en lelies enorm populair. Dat de beroemde estheet door veel critici de grond werd ingeboord, maakte hem alleen maar bekender. In de geïllustreerde tijdschriften werden talloze karikaturen van hem opgenomen. De weerstand die zijn geëffemineerde (verwijfde) uiterlijk opriep leidde ook wel tot onverkwikkelijke scènes; in Oxford kwam zijn gedrag hem op een bad in de rivier de Cherwell en een aanval op zijn studentenkamer te staan. Maar door zijn aplomb wist Wilde dergelijke situaties te beheersen en uit te buiten. Met zijn lange haren, extreme kostuums, esthetische gebaren, exquise voorwerpen en uitgelezen taalgebruik werd Oscar Wilde dan ook het prototype van de dandy.
De esthetische beweging wordt ook gezien in het werk van William Morris en Dante Gabriel Rossetti, en had een blijvende invloed op de Engelse decoratieve kunst. Als woordvoerder van deze beweging werd Wilde een van de bekendste personen van zijn tijd. Naast de bespottingen werden zijn geaffecteerde paradoxen en zijn scherpe, grappige opmerkingen vaak aangehaald.
Wilde trouwde in 1884 met Constance Lloyd en kreeg twee zonen, Cyril (1885) en Vyvyan (1886). Behalve met het geven van lezingen hield Wilde zich in de jaren tachtig bezig met het schrijven voor en het redigeren van tijdschriften. Zo werkte hij als recensent voor de "Pall Mall Gazette" in de jaren 1887 tot 1889 en was hij in diezelfde jaren ook redacteur van "The Woman's World". Wilde schreef ook een aantal langere stukken en publiceerde die samen met kunstkritieken in zijn boek "Intentions" 1891.
In 1888 verscheen zijn eerste verzameling sprookjes in "The Happy Prince and Other Tales", een luxueus verzorgd boek met illustraties van Walter Crane. Drie jaar later werd zijn enige roman uitgebracht, "The Picture of Dorian Gray". Critici hebben wel beweerd dat er parallellen waren tussen de hoofdpersoon van het boek en zijn schrijver. Het is een beklemmend boek, waarin de hoofdpersoon ondanks zijn verdorvenheid en slechte levensstijl jong, mooi en gezond blijft, terwijl zijn in de kast bewaarde geschilderde portret steeds verder verloedert en veroudert - tot de griezelige ontknoping.
Wilde had in 1881 al een selectie van zijn gedichten gepubliceerd, die in een kleine kring bewondering opriepen. Na "The Happy Prince" bracht hij een tweede bundel sprookjes uit in 1891, "A House of Pomegranates", door de schrijver naar eigen zeggen niet bedoeld 'voor het Britse kind, noch voor het Britse publiek'. Ook dit boek was schitterend verzorgd en geïllustreerd door Charles Ricketts en Charles Shannon.
Wilde werd in de loop der jaren steeds meer individualistisch. Hij distantieerde zich steeds opener van de heersende moraal in het victoriaanse Engeland. Als kunstenaar eiste hij volledige vrijheid. Daarin werd hij beïnvloed door het werk van de Chinese filosoof Zhuangzi. Wilde voelde zich sterk aangesproken door een filosoof die "leefde in een tijd waarin iedereen zijn deugden voor zich hield en niemand zich met andermans leven bemoeide". Wilde was enthousiast over Zhuangzi's "volmaakte mens" die "al wat buiten zijn bereik ligt aan zichzelf overlaat, door het materiële niet wordt gehinderd. Zijn mentaal evenwicht maakt hem de meester van zijn eigen wereld". Ook volgde hij Zhuangzi's idealen van "zelfontwikkeling en het zich eigen maken van culturele waarden".
Alfred Douglas en gevangenschap.
In 1891 ontmoette Wilde Lord Alfred Douglas, een zoon van de Markies van Queensberry. De beide mannen werden verliefd op elkaar, ondanks het feit dat Wilde getrouwd was. De vader van Douglas wilde deze relatie beëindigen. In 1895 beschuldigde Queensberry Wilde van sodomie, waarop Wilde in verweer ging en een proces wegens smaad begon tegen de markies. De rechtbank stelde Queensberry echter in het gelijk. In het proces kwam er bewijs naar voren dat Wilde "grove onzedelijke handelingen" had begaan met jonge mannen van lagere afkomst, en nu moest hij zelf in de beklaagdenbank treden. De vervolging heeft niet getracht om het veel zwaarder bestrafte delict "Sodomy", anaal geslachtsverkeer, ten laste te leggen of te bewijzen. Hoewel Wilde de kans heeft gekregen om naar Frankrijk te vluchten koos hij ervoor om dat niet te doen. Oscar Wilde werd gearresteerd en tot twee jaar eenzame opsluiting met dwangarbeid veroordeeld. Zijn vrouw vroeg hierdoor de echtscheiding aan. Toen Oscar dit via Constances broer Otho vernam, stuurde hij op een verzoening aan, en Constance zag af van de echtscheiding. Wel had de naam Wilde inmiddels een ongunstige klank gekregen, en om haar kinderen in bescherming te nemen veranderde Constance haar achternaam in Holland. Zij vertrok naar het vasteland van Europa om de schandalen te ontlopen, maar keerde in februari 1896 terug en bezocht Oscar (wiens moeder juist was overleden) in de gevangenis. Gedurende zijn gevangenschap schreef Wilde een lange brief aan Douglas, die echter pas na zijn dood gepubliceerd werd onder de titel "De Profundis".
Ballingschap en einde.
De veroordeling ontnam Wilde meer dan zijn vrijheid en zijn echtgenote. Hij ging failliet, werd ontzet uit de ouderlijke macht over zijn twee kinderen en verloor de auteursrechten op zijn werk. Door zijn gevangenschap was ook zijn gezondheid achteruitgegaan. Hij bracht de laatste jaren van zijn leven door in een armoedige ballingschap in Frankrijk, waar hij op 46-jarige leeftijd aan hersenvliesontsteking bezweek.
Op zijn sterfbed bekeerde Wilde, die als zesjarige al gedoopt was, zich tot het katholicisme. Robert Ross vermeldt in zijn brief van 14 december 1900 aan More Adey:
Wilde was al sinds zijn studententijd gefascineerd door het katholicisme. Zo had hij paus Pius IX in 1877 ontmoet en beschreef hij de Katholieke Kerk "for saints and sinners alone – for respectable people, the Anglican Church will do". Tijdens zijn gevangenschap had Wilde de werken van Augustinus, Dante en kardinaal Newman verslonden, alsook het Nieuwe Testament in het Grieks.
Graf.
Wilde werd aanvankelijk begraven op de begraafplaats cimetière parisien de Bagneux, maar in 1908 was voldoende geld bijeengebracht voor een graf op Père-Lachaise in Parijs. In 1909 werden Wildes stoffelijke resten overgebracht. Het grafmonument is van de hand van de Amerikaans-Britse beeldhouwer Jacob Epstein. In de jaren negentig ontstond de gewoonte het monument te kussen. De sporen van rode lippenstift die hierbij achterbleven bleken slecht verwijderbaar zonder de steen aan te tasten. Sinds 2011 wordt het grafmonument daarom beschermd door tweemeterhoge panelen van doorzichtig kunststof.
Werk.
In 1891 verscheen Wildes enige roman, "The Picture of Dorian Gray", een klassiek 'gothic' griezelsprookje met een Faustiaans thema, waarin het estheticisme een belangrijk motief is.
Wilde is echter het bekendst geworden en gebleven door zijn toneelstukken. Vanaf 1892 werd er vrijwel jaarlijks een nieuw toneelstuk van hem uitgebracht: "Lady Windermere's Fan" (1892) werd gevolgd door "A Woman of No Importance" (1893), "An Ideal Husband" (1895) en "The Importance of Being Earnest" (1895), zijn meesterwerk, waarin hij de aristocratie op de hak neemt.
De toneeldialogen zijn doorspekt met citeerbare oneliners die in het Engels ook tegenwoordig nog vaak worden aangehaald. (Bijvoorbeeld "There is only one thing in the world worse than being talked about, and that is not being talked about" en "I'm glad to hear you smoke. A man should always have an occupation of some kind".) Overigens bedacht Wilde deze aforismen ook juist om er de aandacht mee te trekken; soms zond hij ze als telegram naar "The Times".
Een aantal van deze toneelstukken wordt nog steeds gespeeld, met name "The Importance of Being Earnest" (dat ook verfilmd is) en "An Ideal Husband". Wilde was tien jaar lang een uiterst populair toneelschrijver die op ieder moment een of meer toneelstukken in productie had, waarbij hij in populariteit slechts werd overtroffen door George Bernard Shaw.
Films.
Zijn leven is verschillende keren verfilmd: "The Trials of Oscar Wilde" (1960) met in de hoofdrol Peter Finch en "Wilde" (1997) met in de hoofdrol Stephen Fry. Ook de acteur Michael Gambon heeft hem in een driedelige televisieserie uitgebeeld ("Oscar", 1985). Op 19 juli 2018 verscheen "The Happy Prince" in de Nederlandse bioscopen, een drama dat de laatste jaren - vanaf ongeveer 1895 - van Oscar Wilde belicht.
Bibliografie.
Vele bekende werken, waaronder:

</doc>
<doc id="9327" url="https://nl.wikipedia.org/wiki?curid=9327" title="Bonobo">
Bonobo

De bonobo ("Pan paniscus") is een mensaap en daarmee een van de primaten. De bonobo staat samen met haar naaste verwant de chimpansee ("Pan troglodytes") van alle levende diersoorten het dichtst bij de mens. De bonobo stond vroeger ook bekend als dwergchimpansee.
De bonobo en de chimpansee zijn allebei evolutionaire aftakkingen van een gemeenschappelijke aapachtige voorouder van de mens. Ze zijn beide genetisch zelfs ook meer verwant met de mens dan met bijvoorbeeld de gorilla. Het is onbekend of de gezamenlijke voorouder meer bonoboachtig of meer chimpanseeachtig was. De bonobo is net als de mens en dolfijnen een organisme dat ook aan seks doet voor het plezier en niet alleen als primitieve paringsdrift die leidt tot voortplanting. 
'Dwergchimpansee'.
Dat de bonobo een afzonderlijke soort vormt, werd pas in het begin van de twintigste eeuw vermoed. De Nederlandse etholoog Frits Portielje was het opgevallen dat de destijds bij het publiek van dierentuin Artis populaire 'chimpansee' Mafuka veel kleiner was dan de andere chimpansees van Artis. Hij vermoedde dat het dier tot een tot dan onbekende primatensoort behoorde, die hij 'dwergchimpansee' noemde. Dit vermoeden werd tien jaar later bevestigd, toen in Belgisch Congo de eerste kolonie van deze apen werd ontdekt. In 1929 werd de bonobo als afzonderlijke soort erkend. Hij werd toen beschreven door de Duitse anatoom Ernst Schwarz. Een meer uitgebreide beschrijving volgde in 1933 door de Amerikaan Harold Coolidge.
Leefgebied.
Bonobo's leven uitsluitend in de Congolese regenwouden, in een gebied ten zuiden van de Kongo in Congo-Kinshasa. Door hun beperkt leefgebied, de instabiele situatie in het land, legale en illegale houtkap en stroperij zijn ze de meest bedreigde mensapensoort.
Gedrag.
Zoals uitgelegd in het bekendste boek over bonobo's, van de Nederlandse bioloog Frans de Waal samen met de Nederlandse fotograaf Frans Lanting, verschillen bonobo's en chimpansees enorm in gedrag. Een duidelijk verschil is dat bonobo's minder geneigd zijn tot geweld dan chimpansees. Geweld onder bonobo's komt voor, maar het is veel minder gebruikelijk en vrijwel altijd ook minder serieus. Daarentegen is seks bij bonobo's een veelvoorkomend verschijnsel met een grote sociale functie.
Het heeft tot de jaren zeventig geduurd voor het gedrag van bonobo's in de natuur werd bestudeerd. Na de onafhankelijkheid van België was Congo politiek erg onrustig, wat het tot een weinig geliefd onderzoeksgebied maakte. Bovendien realiseerde men zich pas dat het gedrag van bonobo's en chimpansees sterk verschilde toen de eerste onderzoeksresultaten binnenkwamen. Sinds de 21e eeuw worden bonobo's op een aantal plaatsen in Congo langdurig geobserveerd.
Gemeenschappen.
Bonobo's leven in het woud. Ze zoeken in vaak dagelijks wisselende groepjes naar voedsel. Net als bij chimpansees bestaan er grotere 'gemeenschappen', waarbij groepjes altijd uit leden van een gemeenschap bestaan. De groepjes zijn groter dan bij chimpansees. Het is echter niet duidelijk of dit een reëel verschil tussen de soorten aangeeft of dat het ecologische achtergronden heeft. De gemeenschappen zijn bij beide soorten van vergelijkbare grootte, van 25 tot ruim 100 dieren. Mannetjes blijven hun gehele leven bij de gemeenschap; vrouwtjes trekken weg als ze de vruchtbare leeftijd bereiken. 's Nachts maken bonobo's hun nesten in groepen die wat groter zijn dan overdag.
Matriarchaat.
De grootste bijzonderheid van de sociale structuur van bonobo's is dat de vrouwtjes meestal het hoogst in de rangorde staan. Oorzaak hiervoor is dat bij een strijd tussen een vrouwtje en een mannetje de andere vrouwtjes vaak te hulp schieten. Bij bonobo's is de rangorde van een mannetje dan ook vaak afhankelijk van de rangorde van zijn moeder, meer dan van het hebben van de juiste vrienden onder de andere mannetjes zoals bij chimpansees. De rangorde onder vrouwtjes is vaak onduidelijk en lijkt vooral afhankelijk van leeftijd.
Seksualiteit.
Seksualiteit is zeer gebruikelijk bij bonobo's en niet alleen voor voortplanting. Zo komt het bijvoorbeeld niet zelden voor dat twee vrouwtjes hun genitaliën tegen elkaar aanwrijven in een soort pseudocopulatie. Ook seksueel gedrag tussen mannetjes en met nog niet geslachtsrijpe jongen komt voor, evenals oraal-genitaal en manueel-genitaal contact en masturbatie. Een andere bijzonderheid is dat bonobo's vaak in de missionarishouding, en in diverse andere posities paren en daar ook anatomisch op zijn aangepast. In het verleden is men er wel van uitgegaan dat alleen bij mensen die houding voorkwam. De reden van dit uitgebreide seksuele gedrag is sociaal: seksueel gedrag wordt gebruikt om vrede te stichten, spanningen binnen de groep te verlagen (ruzies voorkomen en oplossen) en vriendschappen te smeden.
Voortplanting.
Bonobo's zijn geslachtsrijp na 13 tot 15 jaar. Ze hebben geen vaste paartijd en krijgen ongeveer om de vijf jaar (meestal) één jong. Bonobo's krijgen in hun leven 5 à 6 jongen. Bonobo's zijn polygaam: vrouwtjes kunnen met alle mannetjes, behalve haar zonen, uit de groep paren. Ze kijken elkaar bij het paren aan. De oestrus duurt zo'n 10 tot 20 dagen en wordt gekenmerkt door een gezwollen perineum.
De draagtijd bedraagt ongeveer 8 maanden. De eerste vijf jaar wordt een jong door de moeder gedragen en gezoogd. Vanaf het vierde levensjaar wordt het zogen afgebouwd. Bonobo's leren hun jongen ander voedsel tot zich te nemen door zelf het voorbeeld te geven, eerder dan de jongen voedsel toe te stoppen. Na zeven jaar komt de jonge bonobo in de adolescentie. Mannetjes blijven in hun geboortegroep, vrouwtjes verlaten de groep in de late periode van hun adolescentie.
Levensverwachting.
Over de levensverwachting van bonobo's is geen zekerheid, maar vermoedelijk kunnen ze in het wild ouder worden dan 40. In gevangenschap kunnen ze zeker 60 jaar worden.
Voedsel.
Het belangrijkste voedsel van bonobo's bestaat uit fruit. Daarnaast eten ze ook een bepaalde soort van bodemplanten, bij onderzoekers bekend als THV (terrestrial herbaceous vegetation). Voorts eten ze ook ander plantaardig voedsel, zoals noten, bladeren en bloemen. Ook paddenstoelen staan af en toe op hun menu. Dierlijk voedsel wordt eveneens gegeten, maar niet in grote hoeveelheden, ongeveer 1% van het totaal. In 2008 werd (eenmalig) vastgesteld dat wilde bonobo's een net overleden jong opaten, een vorm van kannibalisme. Verder is het al langer bekend dat de bonobo, net als de chimpansee, op jacht gaat. Kleine antilopen (duikers) en andere apen zijn prooidieren waarmee hij zijn voeding met eiwit aanvult.
Intelligentie.
Bonobo's zijn in vergelijking met de meeste dieren zeer intelligent, net als de andere mensapen. Bij andere dieren, zoals walvissen, dolfijnen en olifanten is het moeilijker om de intelligentie vast te stellen. In gevangenschap hebben bonobo's grote vermogens tot het gebruik van werktuigen en het leren van taal. Opvallend is dat er in vergelijking met chimpansees weinig voorbeelden zijn van gebruik van werktuigen in de vrije natuur - mogelijk bij gebrek aan langdurig onderzoek. Ook geven bonobo's blijk van empathisch vermogen.
Hoofdschudden.
Volgens onderzoek uit 2010 kunnen bonobo's door met het hoofd horizontaal te schudden duidelijk maken dat ze het gedrag van een soortgenoot afkeuren. Mogelijk is dit schuddend gedrag gelinkt aan het schudden om nee te zeggen bij mensen, dat op veel plaatsen op aarde gemeengoed is - een norm waar echter in sommige culturen van afgeweken wordt.

</doc>
<doc id="9328" url="https://nl.wikipedia.org/wiki?curid=9328" title="Nepal">
Nepal

Nepal ( /ˈneːpɑl/), officieel de Federale Democratische Republiek Nepal (Nepalees: संघीय लोकतान्त्रिक गणतन्त्र नेपाल, "Sanghiya Loktantrik Ganatantra Nepāl"), is een land in Azië, gelegen in de Himalaya tussen India en China (Tibet). Het zuidelijke gedeelte van Nepal ligt op het Indische subcontinent.
Geschiedenis.
Nepal heeft een lange geschiedenis die teruggaat tot voor het begin van de christelijke jaartelling. Het is de geboorteplaats van de Boeddha.
In 1962 kreeg Nepal een nieuwe grondwet. De macht van de koning werd zeer uitgebreid en politieke partijen werden verboden. Daarvoor in de plaats kreeg Nepal het "Panchayatmodel", een partijloze "democratie", die volgens de koning beter bij de volksaard paste. Alle volwassenen moesten voortaan 15% van de partijloze leden voor de Nationale Panchayat (parlement) kiezen, terwijl de overige 85% van de leden door de koning werden benoemd. In 1972 volgde Birendra Mahendra op als koning. Na een volksopstand in 1990 schafte koning Birendra het Panchayatmodel af en voerde een democratische grondwet in. Sindsdien wordt Nepal geregeerd door de Nepalese Congrespartij. In 1994-1995 stond een communist aan het hoofd van de regering.
In februari 1996 raakte het land verwikkeld in de Nepalese Burgeroorlog. Op 1 juni 2001 werd het koningshuis bijna uitgeroeid door kroonprins Dipendra. Hij was boos op zijn ouders omdat die zijn keuze voor een echtgenote niet accepteerden. Daarom schoot hij zijn vader, koning Birendra, en zijn moeder, koningin Aishwarya, dood en vermoordde daarnaast een aantal andere leden van de koninklijke familie. Vervolgens schoot hij zichzelf neer. Hij overleed niet meteen, en terwijl hij in coma lag, werd hij tot nieuwe koning uitgeroepen. Drie dagen na de slachtpartij overleed hij alsnog, waarna zijn oom, de broer van zijn vader, Gyanendra Bir Bikram Shah Dev, de nieuwe koning werd. In 2002 trok koning Gyanendra tijdelijk de macht naar zich toe, maar herstelde later dat jaar de democratie.
Het land bleef ondertussen lijden onder de burgeroorlog. Met hun 10.000 tot 15.000 strijders bezetten de maoïstische opstandelingen meer dan 60% van Nepal. Hun grootste doel was om de koning Gyanendra af te zetten en een communistische natie te beginnen zoals China na de revolutie. Ondanks het feit dat Gyanendra veel buitenlandse steun genoot bleven de rebellen terrein winnen. Op 1 februari 2005 nam koning Gyanendra alle macht in handen en stelde de grondwet buiten werking. Hij ontsloeg minister-president Sher Bahadur Deuba van de Nepalese Congrespartij en nam zelf het premierschap op zich. De koning verweet Deuba dat hij niet in staat was de rust in het land te herstellen. Koning Gyanendra regeerde sindsdien als autoritair monarch, maar werd in 2006 gedwongen zijn macht op te geven. Op 21 november 2006 werd tussen de democratische regering en de maoïstische rebellen een vredesovereenkomst gesloten. De burgeroorlog had op dat moment meer dan tien jaar geduurd en aan meer dan 12.000 mensen het leven gekost.
In juni 2011 werd de laatste landmijn in Nepal onschadelijk gemaakt en werd het land landmijnvrij verklaard.
Op 28 december 2007 stemde een overgrote meerderheid in het Nepalese parlement voor afschaffing van de monarchie. De Nepalese Grondwetgevende Vergadering besloot op 28 mei 2008 deze wet officieel in werking te stellen, waarmee het Koninkrijk Nepal overging in de Democratische Federale Republiek Nepal. De democratie bracht echter een toename van de bureaucratie en corruptie. Het bestuursapparaat is een van de grootste en minst efficiente ter wereld. In 2015 kwam men, zeven jaar na de afschaffing van het koningshuis, eindelijk tot een nieuwe grondwet. Deze kon echter niet op universele steun rekenen: etnische groepen in de Terai voelden zich erdoor achtergesteld ten opzichte van de bergbewoners. Demonstranten blokkeerden in 2015 enkele maanden lang de grens met India, wat tot nijpende tekorten in brandstoffen en goederen leidde.
Geografie.
Fysieke kenmerken.
Een groot gedeelte van Nepal is bergachtig. Van de veertien bergtoppen boven 8000 meter in de wereld liggen er acht in Nepal, waaronder de hoogste berg ter wereld, de Mount Everest, die op de grens met Tibet (China) ligt. In het zuiden van het land langs de grens met India zijn de (veel) lager gelegen gebieden. Ongeveer 20% van de oppervlakte van Nepal is bruikbaar voor de landbouw. Van het zuiden naar het noorden kent Nepal drie zones, het laagland (de regio Terai) in het zuiden, heuvels en lage bergen in het centrum, en de Himalaya in het noorden.
Enkele andere hoge bergen en ruggen in Nepal zijn de Dhaulagiri, Kangchenjunga, Lhotse en Annapurna Himal.
Geologie.
De botsing tussen de Indische plaat en het Euraziatische continent, die begon in het Paleogene tijdperk en nog steeds doorgaat, produceerde de Himalaya en het Tibetaanse Plateau. Nepal ligt volledig binnen deze botsingzone, en ligt hiermee in de centrale sector van de Himalaya boog, over bijna een derde van de 2400 km lange Himalaya.
De Indische plaat blijft bewegen in noordelijke richting ten opzichte van de Euraziatische plaat met een snelheid van ongeveer 45–50 mm per jaar. Gezien de grote omvang van de schollen van de aardkorst, is dit opmerkelijk snel, ongeveer twee keer de groeisnelheid van de menselijke vingernagels. De sterke Indische plaat duikt onder de relatief zwakke Tibetaanse korst, de Himalaya omhoog duwend.
Op basis van een in 2014 gepubliceerde studie over de Main Frontal Thrust komt een grote aardbeving gemiddeld elke 750 ± 140 en 870 ± 350 jaar voor in het oosten van de regio Nepal. Een studie uit 2015 vond een gat van 700 jaar tussen aardbevingen in de regio. De studie suggereert ook, dat als gevolg van de overdracht van tektonische spanning, de aardbeving tussen Nepal en Bihar in 1934 en de aardbeving in Nepal in 2015 zijn verbonden – hiermee een historisch aardbevingspatroon volgend.
Erosie van de Himalaya is een zeer belangrijke bron van sediment, dat via verschillende grote rivieren, de Indus, de Ganges en de Brahmaputra, naar de Indische Oceaan stroomt.
Klimaat.
Door de grote hoogteverschillen kent het land veel uiteenlopende klimaatgebieden, van een hooggebergteklimaat in de Himalaya tot een subtropisch klimaat langs de grens met India.
In het oosten van Nepal valt er ongeveer 2500 mm regen per jaar, in het midden rond Kathmandu ongeveer 1420 mm en in het westen ongeveer 1000 mm.
Bevolking.
Demografie.
De bevolking van Nepal woont voornamelijk in de laaggelegen gebieden langs de grens met India en in de vallei rond Kathmandu. De gemiddelde levensverwachting in Nepal is 66,16 jaar. De bevolking groeit met ongeveer 1,6% per jaar.
Etnische groepen.
Nepal kent vele kasten/etnische groepen waaronder de Chhetri (17%), de Brahmanen (12%), de Magar (7%), de Tharu (7%), de Tamang (6%) en de Newah (5%). Onder de Tibetaanse groepen in het noorden van Nepal bevinden zich de Sherpa's, die bekend zijn als gidsen en dragers in het alpinisme.
Religie.
De meerderheid van de bevolking (81,3%) belijdt het hindoeïsme. De grondwet bepaalt dat Nepal een "hindoekoninkrijk" is, maar het hindoeïsme is niet ingesteld als staatsgodsdienst. Ook het boeddhisme is er belangrijk: 9% van de bevolking hangt deze religie aan. Hiernaast hangt 4,4% van de bevolking de islam aan, 3,1% is aanhanger van het inheemse kirantgeloof en 1,4% is christen. Op 19 mei 2006 verklaarde het Huis van Afgevaardigden dat Nepal een seculier land is, ook al bleef het wel het enige officiële hindoeland in de wereld.
Taal.
De officiële taal van Nepal is het Nepalees, dat door 44,6% van de bevolking wordt gesproken. De taal wordt in het Devanagarischrift geschreven. Het Nepalees kent net als het Hindi zijn oorsprong in het Sanskriet.
Naast het Nepalees worden er nog meer dan honderd andere lokale talen en dialecten gesproken, waaronder het Maithili (11,7%), het Bhojpuri (6%), het Tharu (5,8%) en het Tamang (5,1%).
Twee derde van de +5-jarigen is geletterd. De uitersten: in het district Kathmandu 86%, in het district Rautahat 42%.
Politiek.
Staatsinrichting.
De koning van Nepal was tot 1990 een absolute monarch. In dat jaar voerde koning Birendra na een referendum staatshervormingen door en vormde hij Nepal om tot een parlementaire democratie. De moeilijkheden tussen de verschillende politieke partijen leidden echter tot een burgeroorlog. De laatste koning, Gyanendra, kwam in 2001 aan de macht na een dramatische schietpartij in het koninklijk paleis, waarbij koning Birendra en andere edelen om het leven kwamen. Gyanendra probeerde meer macht naar zich toe te trekken en hoopte zo effectiever de opstand en andere problemen te kunnen aanpakken. Op 5 februari 2005 nam hij na een periode van grote schendingen van de mensenrechten in Nepal alle macht in handen. Daarbij nam hij ook het premierschap op zich. Op 18 mei 2006 ontnam het parlement hem zijn gezag over het leger, zijn juridische immuniteit en zijn vrijstelling van het betalen van belasting. Volgens toenmalig premier Koirala weerspiegelde deze uitspraak, die unaniem werd aangenomen, de stemming onder het volk. Gyanendra verloor ook zijn formele positie als staatshoofd. De term "Zijner Majesteits regering" werd vervangen door "de Nepalese regering". De koning trad terug na wekenlange straatprotesten. Ook buurland India drong erop aan dat hij het veld zou ruimen.
Sinds 28 mei 2008 is Nepal, na een besluit van het parlement, een republiek.
Staatshoofd.
Het laatste staatshoofd van het koninkrijk Nepal, van juni 2001 tot mei 2008, was koning Gyanendra. Nadat Nepal in 2008 een republiek was geworden werd de post van president in het leven geroepen om als staatshoofd te dienen. Ram Baran Yadav (arts, voormalig minister van Gezondheidszorg) werd dat jaar verkozen tot de eerste president van de republiek Nepal.
Het presidentschap van Nepal is vooral een ceremoniële functie. Wel speelt de president een rol bij de vorming van een regering en benoemt hij de premier. De president wordt gekozen door het parlement.
Het huidige staatshoofd van Nepal is sinds maart 2023 president Ram Chandra Poudel.
Regering.
De premier van Nepal is sinds december 2022 Pushpa Kamal Dahal (alias Prachanda) van de Verenigde Communistische Partij van Nepal. Hij bekleedde het premierschap al twee keer eerder (2008–2009, 2016–2017). Naast leden van zijn eigen partij telt zijn kabinet ook ministers van de marxistisch-leninistisch Communistische Partij, de Nationale Onafhankelijke Partij ("Rastriya Swatantra Party"), de Nationale Democratische Partij ("Rastriya Prajatantra Party") en de Publieke Opinie Partij ("Janamat Party").
Politieke partijen.
Sinds het einde van de jaren 40 bestaat de politiek in Nepal uit drie verschillende politieke stromingen:
Bestuurlijke indeling.
Nepal is staatkundig onderverdeeld in 7 provincies, die op hun beurt onderverdeeld zijn in 75 districten.
Op het laagste bestuurlijke niveau zijn er 3915 dorpscommissies en 58 steden, waaronder 4 "sub-metropolitaanse" en 1 "metropolitaanse" stad.
Grootste steden.
Grootste steden naar inwoneraantal (Census 2011) met de oude indeling van voor 2017.
Economie.
Nepal wordt tot de ontwikkelingslanden met een laag gemiddeld inkomen gerekend. In 2001 lag het gemiddelde jaarinkomen op 240 Amerikaanse dollar.
Landbouw is de belangrijkste sector van de economie. Deze verschaft werk aan bijna 80% van de bevolking. De waarde van de landbouw bedraagt ongeveer 40% van het bnp. De productie in de landbouw stijgt met ongeveer 5% per jaar, wat meer is dan de bevolkingsgroei van 1,596%.
De industrie verwerkt voornamelijk landbouwproducten zoals jute, suikerriet, tabak en graan. De productie van textiel en tapijten kent een snelle groei. Bijna 80% van de waarde van de export bestaat uit industriële producten. De waarde van de industrie bedraagt ongeveer 22% van het bnp. Nepal heeft een vrij kleine dienstensector, er zijn veel meer mensen die in de primaire sector werken.
Het toerisme vormt een belangrijke bron van inkomsten voor het land. De toeristen worden voornamelijk getrokken door de relatieve ongereptheid van het land en de Himalaya. Trekken in de Himalaya is voor veel toeristen een van de voornaamste redenen om naar Nepal te gaan. Het toerisme is ook een van de weinige sectoren waarin buitenlandse investeringen plaatsvinden.
Armoede.
Veel mensen in de steden en op het platteland kennen armoede. Volgens het Ontwikkelingsprogramma van de Verenigde Naties leeft in Nepal 30,9% van de bevolking onder de armoedegrens.Volgens index mundi leefde in 1995 42% onder de armoedegrens en in 2011 was dit gedaald tot 25,2%.
Op 25 apr 2014 werd door de NPO de aflevering "Nepal" uitgezonden, uit de 6-afleveringen-reeks "Peter R. over de grens", waarin Peter R. de Vries "stuit op bizarre uitwassen, waarbij kinderen worden weggegeven of verkocht door hun straatarme ouders om vervolgens stelselmatig te worden uitgebuit door welgestelde burgers."
Fotogalerij.
&lt;br&gt;

</doc>
<doc id="9330" url="https://nl.wikipedia.org/wiki?curid=9330" title="Bee Gees">
Bee Gees

De Bee Gees was een popgroep rond de tweelingbroers Robin Gibb (1949-2012, zang) en Maurice Gibb (1949-2003, basgitaar, keyboard en zang) en hun oudere broer Barry Gibb (1946, gitaar en zang).
Naam.
De naam van de groep was aanvankelijk niet bedoeld als afkorting van "Brothers Gibb". Oorspronkelijk speelden de broers samen als 'the Rattlesnakes', later werd dat 'Wee Johnny Hayes &amp; the Bluecats' en onder die naam werden ze geïntroduceerd bij radio-dj Bill Gates. Dat gebeurde door Bill Goode, nadat hij hen aan het werk zag op het Brisbane Speedway Circuit. Bill Gates bedacht de naam "Bee Gees" en baseerde zich daarbij op zijn en Goodes initialen: BG. Naarmate de groep in de late jaren zestig zelfstandig succes begon te oogsten, werd de naam meer geassocieerd met "Brothers Gibb".
Geschiedenis.
Doorbraak.
De broers werden geboren op het eiland Man, maar in 1958 emigreerden ze naar Australië. Daar begon hun carrière toen ze in 1966 met hun tweede uitgebrachte single "Spicks and Specks" van hun eerste gelijknamige album, een grote hit scoorden in Australië, Nieuw-Zeeland en Nederland. In 1967 keerden ze terug naar Engeland waar ze enthousiast werden onthaald door Robert Stigwood, Algemeen Directeur van Brian Epsteins platenmaatschappij NEMS Enterprises en manager van Eric Claptons Cream. Na het beluisteren van hun demo's geloofde Stigwood sterk in het talent van het jonge trio en vormde hen onder zijn management samen met Vince Melouney, (gitaar) en Colin Petersen, (drums) en hemzelf als producent om tot een volwaardige popgroep. De eerste single van hun (eerste internationale) album "Bee Gees' 1st", "New York Mining Disaster 1941", voor Europa uitgebracht bij de Engelse platenfirma Polydor in april 1967, werd meteen een grote hit. Stigwood liet hen in het zelfde jaar voor de verdeling in de VS een vijfjarig contract tekenen met het platenlabel ATCO Records van Atlantic Records' mede-oprichter Ahmet Ertegun.
Op verzoek van Ertegun en Stigwood schreven Barry en Robin Gibb een ballad voor soullegende Otis Redding: To Love Somebody, dit werd echter reeds in april 1967 door de Bee Gees zelf ingezongen en opgenomen. En in juni werd het door hen ook uitgebracht, nog voor Redding, die in december 1967 omkwam bij een vliegtuigcrash, de kans kreeg om het zelf op te nemen. Het blue-eyed soul nummer (soulmuziek uitgebracht door blanke zangers) werd, op het Verenigd Koninkrijk na, een wereldwijde hit en wordt tot op heden talloze keren gecoverd. Eveneens in 1967 werden ook nog de singles "Massachusetts", "World" en "And the sun will shine" uitgebracht. Zij verschenen in 1968 eveneens op hun vierde studioalbum en tweede internationaal uitgebrachte LP "Horizontal". Met het in flowerpower-sfeer badende folksong "Massachusetts" bereikten de Bee Gees hun eerste nummer-1 hit in onder andere het VK, België, Nederland, Japan en wereldwijd een ongekend succes en populariteit. Later volgden nog "Words", een single met twee A-kanten ("Jumbo" en "The singer sang his song"), "I've Gotta Get a Message to You" en "Holiday". Het succes van de groep was onder meer te danken aan de driestemmige harmonie die door de broers werd gezongen. De meeste teksten werden instinctief geschreven door Barry en Robin op de dag van de opname in de studio en ontstonden spontaan na het horen van de melodie die door Maurice op de piano werd gespeeld.
Magere jaren: Split en reünie (1969-1974).
Na de hoogtijdagen van de band in de periode 1967-1968 viel de groep ten prooi aan interne strubbelingen, artistieke meningsverschillen en problemen in hun privéleven. Hun plotse en onverwachte sterrenstatus en roem werd een roes waarin de jonge broers zich overgaven aan verkwisting, amoureuze escapades en drank- en drugsverslavingen. Ook de latente rivaliteit tussen Barry en Robin Gibb - de ambitieuze broers eisen elk de rol van leadzanger op - mondde nu uit in een openlijk conflict. Verzoeningspogingen die in het verleden, familiegetrouw en met positief resultaat door 'bemiddelaar' Maurice Gibb werden ondernomen, haalden deze keer niks uit. Meteen na hun zesde, door pers en publiek negatief onthaalde studio-album "Odessa" (maart 1969) verliet Robin Gibb de groep en scoorde een solo-hit met "Saved by the bell". Maurice Gibb trouwde met de Schotse zangeres Lulu. De groep werd opgedoekt en opnieuw opgericht in augustus 1970. De groep scoorde in 1971 een eerste nummer-1 hit in de VS met 'How Can You Mend a Broken Heart' uit hun negende (zevende internationaal uitgebrachte) album "Trafalgar" en ging op tournee in Australië waar het nog twee nummer-1 hits haalde. Nadien volgde periode met nauwelijks hits en optredens.
In 1974 besliste de groep dat ze echte band moesten worden met een nieuwe, vaste bezetting i.p.v. telkens weer samen te werken met gelegenheidsmuzikanten of orkesten. Met het aantrekken van drummer Dennis Bryon, gitarist Alan Kendall en toetsenist Blue Weaver en meer invloeden uit R&amp;B en funk wilden de Bee Gees voortaan energieker klinken en minder afhankelijk zijn van ballads. 
Gouden jaren: discoperiode (1975-1979).
Op suggestie van Eric Clapton verhuizen de Bee Gees begin 1975 naar Miami in Florida om een nieuwe LP op te nemen in de Criteria Studios. Na eerst alweer enkele ballads te hebben ingezongen, geeft het trio eindelijk toch gehoor aan het advies van producers Arif Mardin en Robert Stigwood om meer dansgerichte disconummers op te nemen, zoals "Jive Talkin"' dat verrassend een Amerikaanse nummer 1-hit werd en "Nights on Broadway". Uitgedaagd door Mardin zingt Barry Gibb nu met een falsetto-stem, wat de Bee Gees meteen ook hun nieuwe sound en handelsmerk gaf. Het album "Main Course" valt in de smaak van het publiek en wordt hun eerste R&amp;B album in de hitparade. Hun volgende album, "Children of the World" uit 1976 stond volledig in het teken van de disco-sound en maakt uitvoerig gebruik van Barry's hoge kopstem en Weavers arrangementen met de Moog-synthesizer. De eerste single van de LP "You Should Be Dancing", met percussiewerk van gitarist Stephen Stills, kent wereldwijd een gigantisch succes en bezorgt Maurice, Robin en Barry een ongekende sterrencultus in de VS. In 1977 kan Stigwood de Bee Gees overtuigen om voor zijn platenlabel RSO Records in postproductie mee te werken aan het soundtrackalbum van de filmklassieker Saturday Night Fever. Volgens hoofdrolspeler John Travolta zorgen bij het begin van de filmopnames enkel Stevie Wonder en Boz Scaggs voor de muzikale begeleiding. Louter op basis van een onafgewerkt script slaagt het broederlijke trio erin om in de Franse studio Château d'Hérouville in Hérouville-en-Vexin gëimproviseerd, in nagenoeg een enkel weekend, de liedjes te schrijven. Volgens RSO-directeur en opnameleider Bill Oakes blies de groep met het soundtrackalbum de al wat aan populariteit inboetende disco niet alleen nieuw leven in maar werden ze er ook een van de belangrijkste exponenten van. De uit het album als single uitgebrachte nummers "How Deep Is Your Love", "Stayin' Alive" en "Night Fever" scoorden in veel landen erg hoog in de hitlijsten. In het daarop volgende jaar schreven de Bee Gees nog zeven nummer-1-hits voor onder anderen Yvonne Elliman ("If I Can't Have You"), Tavares ("More Than a Woman") en Frankie Valli ("Grease") en hun broer Andy Gibb.
In de schaduw.
Naarmate de discomuziek eind jaren '70 een steeds breder publiek bereikt en niet (alleen) meer de undergroundmuziek is van een subcultuur die enkel in de nachtclubs en discotheken wordt gedraaid maar ook de radiozenders zich commercieel verplicht zien om disco te draaien, wordt het genre het slachtoffer van zijn eigen succes. Platenlabels kiezen nu voor snel geldgewin waardoor de discoplaten fel aan kwaliteit gaan inboeten. In de VS ontstaat zelfs een rabiate anti-discobeweging 'Disco sucks' die zijn hoogtepunt kent tijdens de Disco Demolition Night van 12 juli 1979. Tienduizenden discohaters geven gehoor aan de oproep van radio-dj en rockfanaat Steve Dahl om al hun discoplaten aan de ingang van het honkbalstadion in het Comiskey Park van Chicago in te leveren en in het midden van het veld door een explosie te laten vernietigen. Hard getroffen en geshockeerd door het felle anti-discosentiment worden De Bee Gees persona non grata in het openbare muziek- en uitgaansleven en moeten ze zich voortaan beperken tot muzikaal werk achter de schermen als tekstschrijver of producent. De Bee Gees schreven en produceerden begin jaren '80 platen van o.a. Barbra Streisand, Dionne Warwick en Diana Ross. Bekende hits die werden geschreven door de Bee Gees waren onder andere:
Robin Gibb maakte in 1983 wederom een solo-LP.
Revival met vierde broer.
In 1987 maakten de Bee Gees hun comeback met het nummer "You win again", een Britse nummer 1-hit. Een vierde broer, Andy Gibb, eind jaren 70 van de 20e eeuw een tieneridool, stierf in 1988, juist toen hij als vierde lid bij de groep zou komen. Op 12 januari 2003 stierf Maurice onverwacht aan een darminfarct, een onderbreking van de bloedtoevoer naar de darmen, een zeldzame aandoening die soms optreedt bij een draaiing van de darmen waarbij het darmkanaal (meestal gedeeltelijk) afgekneld wordt. Hiervoor was Maurice in eerste instantie ook opgenomen in het ziekenhuis. Robin en Barry gingen daarop hun eigen weg met een hernieuwde samenwerking tussen Barry en Barbra Streisand, "Guilty pleasures" in 2005. Een samenwerking tussen Robin en Alistair Griffin met het nummer "My lover's prayer" kwam binnen op drie in Engeland. Barry en Robin zeiden dat ze nooit meer muziek zouden maken onder de naam "Bee Gees". Onder de naam "Brothers Gibb" traden Barry en Robin in februari 2006 voor het eerst sinds de dood van hun broer weer samen op. Op 7 september 2009 kondigden zij aan opnieuw als Bee Gees te gaan toeren.
In november 2011 werd bekend dat Robin, toen 61, leed aan leverkanker. Hij overleed op 20 mei 2012. Daarmee kwam er een definitief einde aan de Bee Gees. De moeder van de broers, Barbara Gibb, overleed in augustus 2016 op 95-jarige leeftijd in Miami.
De oud-leden Vince Melouney, Dennis Bryon &amp; Blue Weaver touren sinds 2018 samen met Pasquale, Davide &amp; Walter Egiziano ("The Italian Bee Gees") met hun show "Tribute To The Legend".

</doc>
<doc id="9331" url="https://nl.wikipedia.org/wiki?curid=9331" title="The Bee Gees">
The Bee Gees



</doc>
<doc id="9332" url="https://nl.wikipedia.org/wiki?curid=9332" title="BeeGees">
BeeGees



</doc>
<doc id="9333" url="https://nl.wikipedia.org/wiki?curid=9333" title="Robin Gibb">
Robin Gibb

Robin Hugh Gibb (Douglas, Isle of Man, 22 december 1949 – Londen, 20 mei 2012) was een Britse zanger, afkomstig van het eiland Man. Samen met zijn broer Barry en tweelingbroer Maurice maakte hij jarenlang deel uit van de Bee Gees. Solo had hij ook een aantal hits, waarvan de nummer 1-hit "Saved by the bell" uit 1969 het bekendst is.
Biografie.
Beginjaren met de Bee Gees.
Robin Gibb werd geboren op het eiland Man als helft van een tweeling. Zijn tweelingbroer was Maurice Gibb. Op 5-jarige leeftijd verhuisden zij met hun ouders, zus Lesley en broer Barry naar Chorlton-cum-Hardy in Manchester. Daar trad Robin op 8-jarige leeftijd voor het eerst met zijn broers op. In augustus 1958, vijf maanden na de geboorte van zijn broer Andy, emigreerde het gezin naar Redcliffe in Australië. Daar gingen de broers verder met optreden en noemden ze zich The BG's. Toen Robin 10 jaar was, gaven ze hun eerste optreden voor de Australische televisie. In de jaren daarna verhuisde het gezin naar Surfers Paradise en Sydney. In 1967 verhuisden de Bee Gees, zoals ze inmiddels heetten, terug naar Engeland. De groep had in Australië twee albums en diverse singles opgenomen en was eind 1966 doorgebroken met het nummer "Spicks and specks". Vanuit Engeland werd dat succes internationaal voortgezet met wereldwijde hits als "Massachusetts", "World" en "Words".
Eerste solocarrière.
Begin 1969 stapte Robin met ruzie uit de Bee Gees. Een jaar eerder was gitarist Vince Melouney uit de groep gestapt en tussen Robin en Barry ging de strijd over wie het gezicht van de groep mocht zijn en de muzikale koers mocht uitzetten. Hun manager Robert Stigwood gaf de voorkeur aan Barry. Daarnaast werd Robin bekritiseerd om zijn drugsgebruik en had hij ruzie met Maurice gekregen, waardoor ze niet meer met elkaar spraken. De aanleiding om uit de groep te stappen, kwam toen de eerste single voor het album "Odessa" gekozen moest worden. Robin wilde dat zijn nummer "Lamplight" dat werd, maar Barry had liever zijn eigen nummer "First of May". Toen Stigwood "First of May" tot eerste single had gekozen en "Lamplight" de B-kant werd, stapte Robin op en kondigde later aan een soloplaat te gaan opnemen. De eerste maanden werd hem dit belemmerd door enkele rechtszaken aangaande zijn contractuele verplichtingen aan de Bee Gees. Maar in september van dat jaar kon hij aan de opnamen van zijn album "Robin's reign" beginnen. Maurice en Barry namen in dezelfde tijd als duo het album "Cucumber Castle" op.
Robins eerste solosingle was een succes. Zijn "Saved by the bell" werd een nummer 2-hit in de UK Singles Chart. Daarmee was hij even succesvol als de overgebleven Bee Gees, want die haalden met "Don't forget to remember" (hun eerste hit zonder Robin) eveneens de tweede plaats. In de Veronica Top 40 en de Hilversum 3 Top 30 bereikten beide nummers zelfs de eerste plaats. In het Verenigd Koninkrijk was "Saved by the bell" zijn enige grote hit. In Nederland was de opvolger "One million years" ook redelijk succesvol. De verkoop van zijn album "Robin's reign" viel echter tegen. Hoewel Robin begonnen was aan de opnamen voor een tweede soloalbum "Swing slowly sisters", kwamen hij, Barry en Maurice eind 1970 toch weer bij elkaar en bliezen ze de Bee Gees nieuw leven in. De twee overgebleven Bee Gees waren eind 1969 ook uit elkaar gegaan en allebei bezig aan een soloalbum. Deze zijn evenmin als "Swing slowly sisters" ooit uitgebracht, omdat de Bee Gees weer bij elkaar kwamen. In de aanliggende periode hadden de Bee Gees vooral veel succes in de Verenigde Staten, waar ze tussen 1971 en 1979 negen nummer 1-hits hadden, waaronder "Stayin' alive", "Night fever" en "Tragedy". Deze nummers werden ook in Europa grote hits. Daarnaast haalde Robin de vijftiende plaats in de Billboard Hot 100 met de solosingle "Oh! Darling", een nummer uit de film "Sgt. Pepper's Lonely Hearts Club Band" uit 1978 met de Bee Gees in de hoofdrollen.
Tweede solocarrière.
In de jaren tachtig schreven de Bee Gees (met name Barry) veel liedjes voor anderen. Na "Living eyes" uit 1981 en de soundtrack voor de film "Staying alive" uit 1983, bleef het daardoor een tijd stil rond de groep. Dit gaf Robin de kans om een nieuwe soloplaat uit te brengen. Dit werd het album "How old are you?" uit 1983. De eerste single van het album was "Juliet". Op het Europese vasteland werd het nummer een hit, maar in Engeland en Amerika bleef het vrijwel onopgemerkt. In Engeland werd alleen "Another lonely night in New York" een klein hitje en in Amerika "Boys do fall in love", dat afkomstig was van zijn derde album "Secret agent" uit 1984. In 1985 volgde nog het album "Walls have eyes", maar ook dit leverde weinig succes op. Omdat de soloprojecten van Barry en Maurice ook niet echt van de grond kwamen, besloten ze in 1987 de krachten weer te bundelen. Met het album "E.S.P." en de single "You win again" hadden de Bee Gees dat jaar een geslaagde comeback.
Derde solocarrière.
Op 12 januari 2003 overleed Maurice Gibb plotseling aan een darminfarct. Hiermee kwam een einde aan de Bee Gees als trio en Barry en Robin verklaarden niet meer onder die naam op te zullen treden. In 2002 was Robin begonnen aan zijn nieuwe soloalbum "Magnet", dat rond de dood van Maurice uitgebracht werd. De eerste single "Please" werd een bescheiden hit in het Verenigd Koninkrijk. In 2004 haalde hij echter de Britse top 5 met "My lover's prayer", een oorspronkelijk Bee Gees-nummer dat hij als duet met Alistair Griffin had opgenomen. Gibb was jurylid in de televisietalentenjacht "Fame Academy" en had veel bewondering voor Griffin, die uiteindelijk tweede werd. Samen namen ze het nummer op voor Griffins eerste single. Gibb herhaalde anderhalf jaar later dit trucje nog eens met de runners-up van "The X Factor", de band G4. Met deze groep nam hij het nummer "First of May" opnieuw op. In 2005 nam Gibb een livealbum op en eind 2006 volgde het kerstalbum "My favourite Christmas carols". In 2002 werden hij en zijn broers benoemd tot Commandeur in de Orde van het Britse Rijk. Gibb verkondigde open te staan voor een reünie van de Bee Gees als Barry zich er goed bij voelde. Na Maurices overlijden traden Barry en Robin nog tweemaal samen op bij liefdadigheidsconcerten.
In 2009 behaalde Gibb een verrassende Britse nummer 1-hit doordat hij credit kreeg op de Comic Relief-single "(Barry) Islands in the stream" van Vanessa Jenkins en Bryan West, met Sir Tom Jones. Jenkins en West zijn twee personages uit de Britse sitcom "Gavin &amp; Stacey", gespeeld door de Welshe acteurs Ruth Jones en Rob Brydon. In de videoclip reizen Jenkins en West naar Las Vegas om deel te nemen aan het wereldkampioenschap karaoke. Daar zingen ze het nummer "Islands in the stream" van Kenny Rogers en Dolly Parton (het voorvoegsel "(Barry)" verwijst naar het Welshe eiland Barry Island). Jones en Brydon moesten daarvoor toestemming vragen aan de Bee Gees, die het nummer geschreven hadden. Robin Gibb was daarover zo enthousiast dat hij wilde meedoen aan het project en hij kreeg een rolletje als zichzelf in de videoclip. In het nummer zelf zingt hij echter niet mee en in tegenstelling tot de andere drie staat hij niet op de hoes van de single afgebeeld.
Ziekte en overlijden.
Op 20 november 2011 werd bekend dat hij aan leverkanker leed. Op 13 april 2012 kwam het bericht dat hij in coma lag en nog maar enkele dagen te leven zou hebben. Een bijkomende longontsteking heeft zijn gezondheid verder ondergraven. Gibb kwam op 20 april 2012 uit coma en maakte, volgens zijn familie, opmerkelijke vooruitgang. Maar op 22 april werd gemeld dat hij darmkanker in een vergevorderd stadium had. Op 20 mei 2012 overleed Gibb hieraan. Op 8 juni 2012 was de uitvaart.

</doc>
<doc id="9334" url="https://nl.wikipedia.org/wiki?curid=9334" title="Maurice Gibb">
Maurice Gibb

Maurice Ernest Gibb, CBE (Douglas, Isle of Man, 22 december 1949 – Miami Beach, 12 januari 2003) was een Britse zanger, bassist en componist afkomstig van het eiland Man. Met zijn broers Barry en Robin vormde hij de Bee Gees, een van de meest succesvolle popgroepen aller tijden.
Biografie.
Kinderjaren.
Maurice Gibb was de zoon van bigbandleider Hugh Gibb en diens vrouw, zangeres Barbara Pass. Hij werd drie jaar na Barry Gibb geboren en vijfendertig minuten na zijn tweelingbroer Robin Gibb. Het gezin bestond verder uit dochter Lesley Gibb en in 1958 werd Andy Gibb geboren. Toen Maurice en Robin vijf jaar oud waren, verhuisde het gezin naar Manchester. De jongens zongen in hun vrije tijd samen en Barry kreeg in 1955 een gitaar als kerstcadeau. Het drietal trad op 28 december 1957 voor het eerst voor publiek op in een lokale bioscoop, waar kinderen werden uitgenodigd om tussen de verschillende films te zingen. Hun ouders vreesden dat zij op het slechte pad zouden geraken en besloten in augustus 1958 naar Australië te verhuizen.
Begin van carrière.
In Brisbane traden de broers op onder de naam Bee Gees. Ze werden ontdekt door een radio-dj met de naam Bill Gates, die vier van de door Barry geschreven liedjes opnam en op de lokale radio draaide. In 1966 scoorden de Bee Gees in Australië hun eerste grote hit met de single "Spicks and Specks", waarna ze teruggingen naar Engeland om te auditeren voor muziekproducent Robert Stigwood. Hij werd hun manager en zorgde voor een platencontract bij Polydor. Nadat ze in Groot-Brittannië een hit scoorden met "New York Mining Disaster 1941" werd hun debuutalbum uitgegeven, getiteld "The Bee Gees First". De Bee Gees bereikten in oktober 1967 de nummer 1-positie in de Britse hitlijst met de single "Massachusetts".
Amerikaans succes.
Robin verliet tijdelijk de groep aan het eind van de jaren zestig. Maurice maakte met Barry het album "Cucumber Castle" en nam het soloalbum "The Loner" op, waarvan enkel de gelijknamige single werd uitgegeven. In het najaar van 1970 voegde Robin zich weer bij de groep. Nadat Polydor weigerde het volgende album van de Bee Gees uit te brengen, tekenden de broers een contract bij Stigwoods label RSO. Het eerstvolgende album, "Main Course" uit 1975, werd geproduceerd door Arif Mardin, die Gibb een nieuwe, meer funky manier van basspelen aanleerde. De single "Jive Talkin'" werd in juni dat jaar een nummer 1-hit in de Verenigde Staten. De nieuwe speelstijl van Gibb en hoge falsetstemmen van alle drie de broers waren voor het eerst te horen op het album "Children of the World" uit 1976. Op aanraden van Stigwood schreven zij in 1977 muziek voor de film "Saturday Night Fever". De Bee Gees bereikten als een van de bekendste discogroepen veel succes.
Alcoholverslaving en "comeback".
In de periode waarin hij met de Bee Gees de eerste grote successen beleefde, begon Gibb voor het eerst veel te drinken. Een huwelijk met de Schotse zangeres Lulu, die hij leerde kennen bij het muziekprogramma "Top of the Pops" en met wie hij in 1969 trouwde, liep na vier jaar op de klippen door Gibbs uitbundige levensstijl en alcoholverslaving. Gibbs broer Andy overleed in 1988 aan de gevolgen van excessief gebruik van alcohol en cocaïne. Aan het eind van de jaren tachtig erkende Gibb ook verslaafd te zijn aan alcohol en ging hij naar bijeenkomsten van de Anonieme Alcoholisten. Zijn vrouw Yvonne Spencely, met wie hij in 1975 trouwde en een zoon en dochter kreeg, hielp hem zijn alcoholverslaving te boven komen en hun relatie had een versobering van Gibbs levensstijl tot gevolg.
Na te zijn afgekickt, nam Gibb met zijn broers in januari 1992 weer liedjes op, die in 1993 op het door Polydor uitgegeven album "Size Isn’t Everything" verschenen. In 1995 begon hij met het produceren van muziek van zijn dochter Samantha. Dit werk had hij nog niet afgerond toen hij in 2003 op 53-jarige leeftijd kwam te overlijden ten gevolge van een hartstilstand tijdens een darmoperatie. Zijn overlijden verhinderde tevens de volbrenging van projecten met Michael Jackson en Barry Gibb.

</doc>
<doc id="9335" url="https://nl.wikipedia.org/wiki?curid=9335" title="Barry Gibb">
Barry Gibb

Sir Barry Alan Crompton Gibb (Douglas, 1 september 1946) is een Britse zanger, songwriter en producer afkomstig van het eiland Man. Met zijn broers Robin en Maurice vormde hij de Bee Gees, een van de succesvolste popgroepen aller tijden. Het trio startte in Australië, waar de familie Gibb in 1958 naartoe was verhuisd, maar de grootste successen kwamen nadat ze naar Engeland waren teruggekeerd. Gibb staat bekend om zijn falsetstem. In Groot-Brittannië heeft hij het record voor zes opeenvolgende nummer 1-hits. Als singer-songwriter was Gibb zowel actief binnen de Bee Gees als daarbuiten. Zo schreef hij ook nummers voor zijn jongste broer Andy. Daarnaast schreef Gibb onder andere voor Barbra Streisand, Dionne Warwick, Diana Ross, Céline Dion en Michael Jackson. Barry Gibb is de laatste overlevende van de drie musicerende broers Gibb. De jongste broer, Andy Gibb, trad in het begin soms ook op met de Bee Gees, maar was geen vast lid van de groep en overleed als eerste. Op 30 december 2017 kreeg Barry Gibb de titel 'Sir'.
Biografie.
Vroege leven.
Gibb werd geboren als zoon van Barbara en Hugh Gibb op het eiland Man. Hij heeft een oudere zus, Lesley (1945) en drie jongere broers: de tweeling Robin (1949-2012), Maurice (1949-2003) en Andy (1958-1988). Toen Barry twaalf was, verhuisde het gezin naar Australië. Daar begon Gibb samen met zijn twee jongere broers op te treden als de Bee Gees. In 1967 keerden de broers terug naar Engeland, waar zij hun uiteindelijke doorbraak zouden maken.
Carrière.
Gibb was als lid van de Bee Gees zeer succesvol. De band behoort tot de bestverkochte artiesten aller tijden. Het album "Saturday Night Fever" was tot de komst van het album "Thriller" van Michael Jackson het bestverkochte album ooit. De Bee Gees hadden verschillende hits en werden zestien keer genomineerd voor de Grammy's, waarvan ze er negen wonnen.
Buiten de Bee Gees.
In 1969 vielen de Bee Gees geleidelijk uiteen door solo-ambities. Gibb werkte begin 1970 aan een country-getint album met de werktitel "The Kid's No Good"; het zou nooit worden uitgebracht behalve de single "I'll Kiss Your Memory" die alleen in Nederland de top 20 haalde. De geplande opvolger "One Bad Thing" werd in juli 1970 op de Duitse televisie aan het publiek voorgesteld tijdens een missverkiezing voor tienermeisjes waar Gibb tevens plaatsnam in de jury. De single werd na enkele reeds geperste exemplaren ingetrokken, omdat de Bee Gees in augustus 1970 weer bijeenkwamen. Twee nummers van het comebackalbum "Two Years On" werden gecoverd door zangeres P.P. Arnold voor haar eerste soloplaat (pas in 2020 uitgebracht) waaraan Gibb meewerkte als producer.
In 1972 ging Ginn naar Los Angeles voor opnames in de Record Plant Studios op te nemen; ook deze werden niet uitgebracht en daarmee leek hij af te zien van een parallelle solocarrière. Gibb richtte zich weer volledig op de Bee Gees en maakte datzelfde een trip door Israël en de gelijknamige single die hij schreef, afkomstig van het album "Trafalgar", was een "love song to Israël" toen hij dit daar bracht op het podium. Het werd een bescheiden hit in Nederland, België en Nieuw-Zeeland.
Pas in 1978 bracht Gibb weer een solosingle uit; de Beatles-cover "A Day in the Life", afkomstig van de soundtrack van de film "Sgt. Pepper's Lonely Hearts Club Band" waarin de Bee Gees samen met Peter Frampton de hoofdrolspelers waren. Robin zong op de B-kant zijn versie van "Oh! Darling".
In 1980 produceerde Gibb het album "Guilty" voor Barbra Streisand; op verzoek van de zangeres/actrice trad hij ook op als duetpartner op het titelnummer en "What Kind of Fool"
In 1984 bracht Gibb een soloalbum uit; "Now Voyager", de soundtrack van de gelijknamige film waarin hij een rol speelde. "Shine Shine" werd een bescheiden hit.
In 2009 kondigde Gibb aan weer te gaan optreden met Robin als de Bee Gees. Robin overleed echter op 20 mei 2012 aan kanker. Op 7 oktober 2016 bracht Gibb na 32 jaar weer een soloalbum uit, getiteld "In the Now". Het bereikte de 12e positie in de Nederlandse Album Top 100.
Gibb begon na de dood van zijn broers weer op te treden, na lang aandringen van zijn vrouw, in 2014. Hij trad op, samen met zijn zoon Steven, een heavymetalartiest. Soms ook met zijn nichtje Samantha, een dochter van een van zijn overleden broers, en andere muzikanten. Ook werd hij voor diverse gastoptredens gevraagd. In 2020 trad hij nog op tot de coronacrisis uitbrak.
Ondertussen kreeg Gibb op dinsdag 26 juni 2018 tijdens een plechtigheid in Buckingham Palace de titel van ridder. Door kroonprins Charles werd hij ridder geslagen vanwege zijn verdiensten in de muziekwereld en zijn liefdadigheidswerk. 'Knight fever' was de grappige titel in de Britse kranten. Een verwijzing naar de Bee Gees-klassieker "Night fever".
Op 8 januari 2021 bracht Gibb het countryduet-album "Greenfields: The Gibb Brothers' Songbook, Vol 1" uit, met daarop nieuwe uitvoeringen van Bee Gees-nummers. Aan het album werkten onder anderen Dolly Parton, Keith Urban, Sheryl Crow, Miranda Lambert en Jason Isbell mee. Het album werd geproduceerd door Dave Cobb.

</doc>
<doc id="9337" url="https://nl.wikipedia.org/wiki?curid=9337" title="Kortrijk">
Kortrijk

Kortrijk is een centrumstad in het zuiden van de Belgische provincie West-Vlaanderen en is de hoofdplaats van het gelijknamige bestuurlijke en gerechtelijke arrondissement. De rivier de Leie stroomt dwars door de historische stad. Kortrijk kreeg er in 2023 ongeveer 1100 inwoners bij er rondt daarmee voor het eerst de kaap van 80.000 inwoners, het is daarmee na Brugge de grootste stad van de provincie West-Vlaanderen. Een inwoner van Kortrijk wordt een Kortrijkzaan/Kortrijkzane of soms Kortrijkenaar genoemd. Kortrijk ligt 25 km ten noordoosten van de Franse stad Rijsel, waarmee het een transnationaal Eurodistrict vormt: de Franse-Belgische Eurometropool Rijsel-Kortrijk-Doornik met ongeveer 2.100.000 inwoners.
Kortrijk ontstond uit een Romeinse woonkern op de kruising van de Leie en twee Romeinse heirbanen. In de middeleeuwen groeide Kortrijk onder impuls van een bloeiende vlas- en lakennijverheid uit tot een van de welvarendste steden van Vlaanderen. De stad staat bekend als de "Groeningestad" of "Guldensporenstad" door de Guldensporenslag, die op 11 juli 1302 plaatsvond op de Groeningekouter te Kortrijk. In de stad werd het Verdrag van Kortrijk (1820) ondertekend dat de grens vastlegde tussen Frankrijk en het huidige België.
De stad was in de 19e en 20e eeuw een centrum van de vlasnijverheid. Vandaag is Kortrijk bekend vanwege zijn textielindustrie, als inkoopstad en zijn centrumfunctie op het vlak van tewerkstelling, dienstverlening en onderwijs. De stad heeft naast diverse hogescholen een universiteit.
Waar Kortrijk op 19 april 1962 (Witte Donderdag) de eerste stad in België was die een autovrije winkelstraat opende (de Korte Steenstraat), is op heden een groot deel van de historische binnenstad volledig omgevormd tot verkeersvrij voetgangersgebied. Daarnaast is de volledige historische stadskern in 2019 een officiële fietszone geworden, waar autoverkeer fietsers niet mag inhalen. Hiermee was de stad een van de eerste Europese steden die een dergelijke zone invoerden.
Naamgeving.
De naam Kortrijk gaat terug op de Latijnse naam van de stad "Cortoriacum". Deze benaming betekent "nederzetting gelegen aan de bocht van de rivier", wat verwijst naar de Gallo-Romeinse nederzetting of vicus nabij een bocht van de Leie. Deze nederzetting bevond zich hier in de eerste eeuw na Christus en ontstond op het kruispunt van enerzijds twee Romeinse heirbanen (Tongeren-Kassel en Doornik-Oudenburg) en anderzijds langs de oevers van de bevaarbare Leie.
De eerste vermelding waarin "Cortoriacum" teruggevonden is, dateert uit de laat-Romeinse tijd. In een 4e/5e-eeuws officieel document, de "Notitia Dignitatum", wordt een infanterie-eenheid opgesomd: de zogenaamde "Cortoriacenses". Zij maakte deel uit van de defensieve organisatie van Noordwest-Gallië en was een deel van de "legiones comitatenses" onder de controle van Magister Peditum. "Cortoriacenses". betekent hierbij de "te Cortoriacum gelegerde troepen". Aldus slaat deze naam op de plaats of de vicus waar het legerkamp was ondergebracht. Cortoriacum evolueerde later naar "Cortryck" en vanaf de 19e eeuw werd het met de Nederlandse spellingsregels Kortrijk. Opvallend is dat de stad zowat haar hele bestaansgeschiedenis in alle talen met een C en niet met een K werd geschreven (in het Frans heet de stad nu "Courtrai").
Uitspraak.
De uitspraak "Kortrik" (voor "Cortracum", "Courtrai") is klankwettig en vergelijkbaar met Doornik ("Tornacum", "Tournai"). Een inwoner van Kortrijk wordt Kortrijkzaan (van "Kortriziaan") genoemd. Dit is een adaptatie van het Franse "Courtraisien".
Geschiedenis.
Romeinse tijd.
Kortrijk is een van de oudste steden van België. In de eerste eeuw na Christus ontstond Kortrijk als de Gallo-Romeinse vicus "Cortoriacum". Deze nederzetting lag aan het kruispunt van de heirbaan Boulogne-Tongeren en de heirbaan Doornik-Oudenburg en langs de oevers van de Leie. In 1950 kwamen bij opgravingen Romeinse vondsten aan het licht waaruit deskundigen opmaakten dat de Romeinen Kortrijk gebruikten als uitvalsbasis voor de verovering van Brittannië in 43 na Christus.
Middeleeuwen.
Een van de eerste vermeldingen in literatuur was in De "Gesta episcoporum Cameracensium" en is voornamelijk een kroniek van de bisschoppen van het bisdom van Kamerijk, waartoe ook Kortrijk behoorde, in plaats van een gedetailleerde geschiedenis van de stad zelf. Desondanks biedt het werk wel enige informatie over de vroege geschiedenis van Kortrijk en het belang ervan in de regio Vlaanderen tijdens de middeleeuwen.
Volgens de "Gesta episcoporum Cameracensium" was Kortrijk oorspronkelijk een Frankische nederzetting gelegen aan de oevers van de Leie. Het groeide in belang tijdens de middeleeuwen als een centrum van handel en industrie, vooral op het gebied van textiel. De stad kreeg in de 11e eeuw stadsrechten van Boudewijn IV, graaf van Vlaanderen, waardoor het zich onafhankelijk kon besturen en regelmatig markten en beurzen kon organiseren.
Het werk vermeldt ook een aantal historische figuren die met Kortrijk verbonden zijn, zoals Boudewijn van Bergen, die in 1071 vocht in de Slag bij Kassel tegen de Fransen. Kortrijk was ook de locatie van de Guldensporenslag in 1302, waar (onder meer) Vlaamse troepen onder leiding van Willem van Gulik de Jongere en Gwijde van Namen een Frans leger versloegen en grotere autonomie voor de Vlaamse steden veiligstelden. De Kortrijkse pagus of gouw strekte zich begin 8e eeuw uit tussen de Leie en de Schelde. Rond 880 zouden Noormannen in Kortrijk overwinterd hebben. Als gevolg hiervan versterkte Boudewijn II de Kale, graaf van Vlaanderen deze plaats in de 9e eeuw. In de 10e eeuw onder de zwakke graaf Arnulf II begon Boudewijn Baldzo zelfstandig te opereren in de Kortrijkgouw. Hij noemde zich graaf, net als zijn opvolger Eilbodo van Vladslo. Boudewijn IV herstelde het grafelijk gezag door Eilbodo te verjagen en de Kortrijkse Opstand neer te slaan. Omstreeks 1000 verdeelde hij het graafschap Vlaanderen in kasselrijen. Dit waren militaire, bestuurlijke, gerechtelijke en later fiscale districten met een burcht als centrum. Aanvankelijk was Kortrijk afhankelijk van Doornik; vanaf 1071 werd het een onafhankelijke kasselrij.
In deze periode krijgen steden voorrechten. Zo kreeg de stad in april 1190 privileges van Filips van de Elzas via een bewaarde keure: Kortrijk werd uit de kasselrij geheven, kreeg een bestuur en lijfeigenen konden zich als vrije burgers (poorters) vestigen.
Het wapenschild van de stad Kortrijk gaat terug op het familiewapen van de 12e-eeuwse Kortrijkse burggraven en bestaat uit een rode keper op een witte achtergrond.
In de 13e eeuw kreeg Ferrand van Portugal tegenwind van de Vlaamse steden toen de Franse koning Filips August hem tot graaf van Vlaanderen wilde benoemen. Ferrand verschanste zich in Kortrijk waarop troepen uit Gavere en Oudenaarde de stad plunderden. Beide partijen verzoenden zich maar Filips August ging niet akkoord met de regeling. Zijn zoon Lodewijk (die later koning werd als Lodewijk VIII van Frankrijk) viel vanuit Rijsel Kortrijk binnen en liet de stad verwoesten. De graven van Vlaanderen lieten ze later weer opbouwen vanwege haar opbrengsten voor de schatkist.
Kortrijk won in de 13e eeuw aan belang door de lakenindustrie. De kwaliteit die er werd gefabriceerd was lager (kleine draperie) dan die van de grotere Vlaamse steden. In de 15e eeuw kreeg het linnen dat uit het ter plaatse verbouwde vlas werd gemaakt, meer belang dan het laken.
De conflicten tussen de Franse koning en Vlaanderen deden de economie in Kortrijk stagneren. Kortrijk werd door Franse troepen bezet in de aanloop naar de Guldensporenslag. Die veldslag vond plaats op het Groeningeveld op 11 juli 1302. De Fransen bouwden een dwangburcht boven op de grafelijke burcht waarvan de resten nog te zien zijn (zie foto op pagina over de Onze-Lieve-Vrouwekerk).
In 1323 revolteerden de Kortrijkzanen tegen hun graaf, Lodewijk II van Nevers. Die vervreemdde steeds meer van zijn volk als inner van de Franse boetes opgelegd via de Vrede van Athis. De graaf bezette de wijk Overleie. De inwoners namen dit niet en zetten de graaf gevangen. Daarop volgde een nieuwe Franse bezetting. Uiteindelijk mondde die periode uit in de Slag bij Kassel in 1328 waarbij de Vlamingen onder Nicolaas Zannekin werden verslagen.
In 1331 vond in Kortrijk een grote stadsbrand plaats.
Lodewijk II van Male veroverde de stad in mei 1381. Kortrijk was dan weer een bondgenoot van Jacob van Artevelde toen hij het graafschap veroverde. Na de Slag bij Westrozebeke op 27 november 1382 kregen de Bretoense huurlingen Kortrijk als premie waarbij de stad werd geplunderd en verwoest.
Het bewind van Filips de Stoute, hertog van Bourgondië, luidde een periode van vrede en heropbouw in die zeventig jaar duurde. Een nieuw kasteel werd opgetrokken ter hoogte van de Kasteelkaai en Kasteelstraat. Nieuwe stadsmuren met een Broeltoren aan de noordkant integreerden de bestaande toren in de verdedigingswerken. Sociale spanningen en de pest die een vlot handelsverkeer verhinderde, zorgden ervoor dat de lakennijverheid veel aan belang verloor. Na de dood van Maria van Bourgondië in 1482 raakte Kortrijk opnieuw in een oorlog tegen de Fransen betrokken.
16e tot 18e eeuw: bezettingen en versterkingen.
De opkomende linnenindustrie bracht de welvaart van weleer niet terug. De volksopstand in de Nederlanden die in 1539 uitbrak, bracht ook de toorn van Karel V over Kortrijk. In de tweede helft van de 16e eeuw was er strijd tussen malcontenten en calvinisten, zoals in 1580 tijdens de Inname van Kortrijk.
De aanspraken van Lodewijk XIV van Frankrijk op Vlaanderen resulteerden in vijf Franse bezettingen tussen 1646 en 1706 en de aanleg van versterkingen alsook de bouw van de citadel van Kortrijk. De Vrede van Utrecht wees de stad toe aan de Oostenrijkers.
Kortrijk was in de late 17e eeuw en eerste helft van de 18e eeuw een van de vestingsteden die deel uitmaakten van de Nederlandse vestingbarrière in de Zuidelijke Nederlanden.
Industrialisatie en bevolkingsexplosie in de 19e eeuw.
Kortrijk speelde een rol bij de Brabantse omwenteling in 1789 maar de Oostenrijkers konden zich rehabiliteren. Het embargo dat Napoleon Bonaparte afkondigde was zoals elders funest voor de uitvoer. Het Nederlands bewind (1815-1830) en de handelspolitiek van het jonge België brachten daar weinig verandering in.
Frankrijk en het Koninkrijk der Nederlanden (onder leiding van koning Willem I) ondertekenden op 28 maart 1820 het Verdrag van Kortrijk in het huidige Broelmuseum. Met dit verdrag werd de grens tussen het huidige België en Frankrijk vastgelegd.
De industrialisatie van de textielsector, in de tweede helft van de 19e eeuw, bracht een en ander op gang. Grote textielfabrieken werd op diverse locaties in en rond de stad gebouwd en het Kanaal Bossuit-Kortrijk verbond de stad rechtstreeks met de Schelde. Rond deze tijd ontstonden ook vele arbeidersbuurten met de vele beluiken. De industrialisatie bracht tevens een sterke bevolkingsgroei tot stand door de trek van het platteland naar de stad.
In de tweede helft van de 19e eeuw werd de stad onder impuls van burgemeester Auguste Reynaert grondig gesaneerd terwijl het historisch erfgoed gerestaureerd en verfraaid werd (o.a. het belfort, het centrale postkantoor, de lakenhallen).
20e eeuw.
Tijdens de Eerste Wereldoorlog richtten bombardementen in de nazomer van 1917 veel schade aan. In de herfst van 1918 vonden er aan de Leie nog zware gevechten plaats tussen Newfoundlandse en Schotse troepen enerzijds en terugtrekkende Duitse troepen anderzijds (zie Newfoundland Memorial Kortrijk).
In de Tweede Wereldoorlog was er de slag aan de Leie tijdens de Achttiendaagse Veldtocht maar het was vooral het geallieerd bombardement in 1944 dat verwoestend was. Daarbij werden het oorspronkelijke 19e-eeuwse spoorwegstation (toen overwelfd door een glazen koepel) alsook de Lakenhallen, het centrale postgebouw en talrijke burgerhuizen vernield. Na de oorlog werd de stad heropgebouwd.
In de tweede helft van de 20e eeuw kende de stad een sterke uitbouw als centrumstad van Zuid-West-Vlaanderen, onder meer door de oprichting van de Kortrijkse universiteit KULAK, de bouw van diverse nieuwe ziekenhuizen, de aanleg van de eerste verkeersvrije winkel-wandelstraat van België en de bouw van het beurzencomplex 'de hallen van Kortrijk' (later herdoopt tot Kortrijk Xpo).
Aan het eind van de 20e eeuw kende de stad een sterke heropleving doordat talrijke ingrijpende stadsvernieuwingsprojecten het licht zagen zoals de Leiewerken (waarbij de rivier verbreed en uitgediept werd en er zeven nieuwe bruggen gebouwd werden), de bouw van het woon- en winkelcentrum K in Kortrijk en de heraanleg van de openbare ruimte, zowel in de binnenstad als in diverse stadswijken. Deze projecten, vaak opgezet door het stadsbestuur of het stadsontwikkelingsbedrijf Kortrijk, moesten Kortrijk als een moderne stad de 21e eeuw inloodsen.
Geografie.
De stad ligt aan de rivier de Leie. Met deze rivier was de stad economisch gezien eeuwenlang verbonden. De Leie splitst zich ongeveer in het centrum van de stad en komt wat verder weer samen, zodat er een eiland ontstaan is, het zogenaamde "Buda-eiland".
Bestuurlijke indeling.
Kernen en wijken.
Naast het stadscentrum van Kortrijk bestaat de fusiegemeente nog uit de deelgemeenten Aalbeke, Bellegem, Bissegem, Heule, Kooigem, Marke en Rollegem.
De kernen van Heule, Bissegem en Marke liggen nabij de Leie en zijn vergroeid met de stadskern van Kortrijk. In het buitengebied in het uiterste noorden van Heule ligt een deel van het gehucht Sint-Katharina, dat op de grens van de buurgemeenten Lendelede en Kuurne met Kortrijk ligt.
Aalbeke ligt iets ten zuiden van het centrum, halverwege tussen Kortrijk-centrum en de Waalse grensstad Moeskroen.
De dorpen Bellegem en Rollegem liggen in het landelijke gebied ten zuiden van Kortrijk, in het gebied tussen de rivieren Schelde en Leie. Het kleine dorpje Kooigem ligt het verst verwijderd van het centrum en de Leie. Het ligt namelijk 10 kilometer ten zuiden daarvan, op slechts een paar kilometer van de Schelde.
Randgemeenten.
De verstedelijkte agglomeratie van Kortrijk loopt in het noorden ook verder in de buurgemeenten Kuurne en Harelbeke. Ondanks hun nauwe band met Kortrijk zijn dit zelfstandige gemeenten. De stad vormt bovendien samen met o.a. de Franse metropool Rijsel en de Waalse steden Moeskroen en Doornik de Frans-Belgische "Eurometropool Rijsel-Kortrijk-Doornik". Diverse grensoverschrijdende projecten zijn momenteel lopende en geven mede vorm aan dit grensoverschrijdend Eurodistrict.
De stad Kortrijk grenst zo aan de volgende gemeenten en dorpen (en één gehucht):
Klimaat.
In Kortrijk heerst voornamelijk een gematigd regenklimaat. Dit klimaat zorgt er het gehele jaar voor dat de regenval vrij gelijkmatig verdeeld wordt en zowel in de zomer als in de winter nadrukkelijk aanwezig kan zijn. De Atlantische golfstroom zorgt ervoor dat de westelijke en zuidwestelijke winden minder invloed hebben op het klimaat.
Demografie.
Volgens het Nationaal Instituut voor de Statistiek telde de gemeente Kortrijk 77.741 inwoners op 1 januari 2022. De stad vormt samen met de verstedelijkte randgemeenten Kuurne, Harelbeke en Gullegem (deelgemeente van Wevelgem) een aaneengesloten stedelijk weefsel in de Leievallei, met op 1 januari 2021 circa 120.000 inwoners. Het verstedelijkt gebied van Kortrijk oefent daarom een grotere invloed op zijn omgeving uit dan op basis van het bevolkingsaantal van Kortrijk zelf zou kunnen aangenomen worden.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Toerisme en bezienswaardigheden.
Kortrijk is een historische stad met een rijk cultureel erfgoed. Ondanks de vele verwoestingen doorheen talrijke oorlogen is het historisch centrum vrij goed geconserveerd. Vandaag telt Kortrijk heel wat beschermde monumenten en gebouwen, waarvan er twee, met name het belfort en het begijnhof, zelfs de titel van Unesco Werelderfgoed dragen. Daarnaast telt het Kortrijkse straatbeeld heel wat waardevolle gevels. Tot het Kortrijkse erfgoed behoren ook molens, standbeelden en natuurlijke landschappen.
Naast het historische erfgoed zijn er in Kortrijk de laatste jaren heel wat opmerkelijke realisaties verwezenlijkt op het vlak van hedendaagse architectuur en publieke ruimte. De Verlaagde Leieboorden aan de Verzets- en Broelkaai wonnen in 2019 de jury- én publieksprijs voor beste publieke ruimte in Vlaanderen. Voorts zijn in de stad ook diverse musea te bezoeken, onder meer Kortrijk 1302, Texture en het vernieuwde Bezoekerscentrum in het Begijnhof.
Kortrijk is gelegen in de Leiestreek, een van de Vlaamse toeristische regio's. Elke zomer worden boottochten op de Leie georganiseerd en ook de parken en de vernieuwde wandel- en fietspromenades langsheen de Leieboorden bieden heel wat recreanten aangename verpozingsmogelijkheden. De geschiedenis, de horecagelegenheden, de musea, maar ook de verkeersvrije winkelstraten en winkelcentra lokken heel wat mensen naar deze stad.
Het autoverkeer wordt zo veel mogelijk uit het centrum van de stad geweerd. De snelheidsbeperkingen (30 km per uur), een ambitieus verkeersgeleidingsplan, veel eenrichtingsverkeer (twee richtingen voor fietsers) en randparkings met directe pendelverbinding naar de binnenstad moeten van Kortrijk een aangename wandel- en winkelstad maken.
Erfgoed.
Religieus.
Daarnaast zijn er ook nog tal van kapellen en kerken in de verschillende stadswijken en deelgemeenten.
Moderne architectuur.
Kortrijk heeft naast zijn historisch patrimonium ook heel wat te bieden op het vlak van 20e- en 21e-eeuwse architectuur en stedenbouw. De Kortrijkse Kunstwerkstede Gebroeders De Coene was in de 20e eeuw een toonaangevend designbedrijf. De Kunstwerkstede scheerde nationaal en internationaal hoge toppen als producent van art-decomeubelen en verwierf onder meer de licenties voor de vervaardiging van de befaamde Knoll-meubelen.
Tweede helft 20e eeuw en begin 21e eeuw.
Sinds de jaren negentig kwamen er vele nieuwe projecten op gang op het gebied van architectuur en urbanisme. Naast de ontwikkeling van Hoog Kortrijk, werden ook de Kortrijkse binnenstad en de winkelstraten grondig gerenoveerd en gingen diverse stadsvernieuwingsprojecten van start. Een van de belangrijkste ingrepen zijn de Leiewerken, waarbij de Leie wordt verbreed en verlegd, er 7 nieuwe bruggen worden gebouwd en de Leieoevers tot wandel- en fietsboulevards worden heraangelegd.
Cultuur en recreatie.
Theaters en concertzalen.
Kortrijk heeft verschillende culturele centra:
Tevens heeft elke deelgemeente van Kortrijk een eigen ontmoetingscentrum.
Bioscopen.
Vroeger lagen er in de binnenstad en daarbuiten tal van bioscopen, zoals de cinema Royal op de Grote Markt, de Gouden Lanteern in de Persijnstraat en de cinema Capitole op het stationsplein. Hierna volgden er nog vele andere. Bekende cinema’s in Kortrijk waren onder meer cinema Ons Huis en danszaal Scala. Door de komst van de televisie en later de grote bioscoopcomplexen, moesten ook in Kortrijk vele kleine cinema's noodgedwongen de deuren sluiten.
In het Kortrijkse staat bovendien de wieg van de grote moderne bioscoopcomplexen van de bioscoopgroep Kinepolis. De eerste buurtbioscoop van deze groep opende in de jaren 60 in het naburige Harelbeke, maar het eerste complex met meerdere zalen (vijf) opende onder de naam Pentascoop op het Kortrijkse Buda-eiland. Hierrond ontstond een gezellige uitgangsbuurt (het zogenaamde 'Mirakelstraatje'). Na een grondige vernieuwing van het complex heropende deze bioscoop, onafhankelijk van Kinepolis, als deel van het Kortrijkse Buda Kunstencentrum de deuren in 2006 onder de naam Budascoop.
Nu bevindt zich in de binnenstad nog de Budascoop, terwijl er op Hoog-Kortrijk een groot bioscoopcomplex van Kinepolis gevestigd is. De Budascoop is een bioscoop die vooral bekendstaat om zijn meer alternatieve programmatie, met aandacht voor niet-commerciële (lowbudget)films en cultfilms. In de vestiging van bioscoopketen Kinepolis aan de President Kennedylaan komen alle nieuwe, en soms ook klassieke, kaskrakers aan bod.
Evenementen.
Festivals.
Er worden jaarlijks verschillende festivals georganiseerd:
Kermissen.
Elk jaar rond Pasen staat in de binnenstad van Kortrijk gedurende 18 dagen de Paasfoor, een van de grootste kermissen in België. De foor telt ruim 100 attracties en strekt zich uit over talrijke pleinen en kaaien. Ze palmt hierbij heel de Grote Markt in alsook het Schouwburgplein, de Dolfijnkaai, de Handelskaai, het Conservatoriumplein, het Stationsplein en het Casinoplein. De Paasfoor start traditiegetrouw telkens op Witte Donderdag en loopt tot en met de tweede zondag na Pasen.
Reeds tien jaar op rij worden tijdens de oudejaarsperiode enkele hallen van Kortrijk Xpo omgebouwd tot een groots overdekt indoorpretpark van 20.000 m². Voor een vaste toegangsprijs kan men hier een volledige dag gebruikmaken van alle attracties.
Uitgaan.
In Kortrijk bevinden zich diverse buurten met een grote verscheidenheid aan uitgaansmogelijkheden. Kortrijk telt 13 jeugdhuizen, waarvan vier in Kortrijk zelf en vier in de deelgemeente Heule. Bekende jeugdhuizen zijn Reflex en Limelight.
Hoog Kortrijk.
Op Hoog-Kortrijk bevindt zich eveneens een uitgangsbuurt met tal van cafés die eerder gericht zijn naar de universiteits- en hogeschoolstudenten. Bovendien bevindt zich hier ook een Kinepolis-vestiging. Ook in Kortrijk Xpo vinden grote fuiven plaats.
De Pottelberg.
In het bouwcentrum op de Pottelberg, op de site en in de aangepaste en uitgebreide gebouwen van de voormalige pannenfabriek, is er tegenwoordig een commercieel centrum gevestigd waar verschillende kmo's hun zetel hebben.
Verkeer en vervoer.
Kortrijk ligt zowel langs het water als via de weg en via het spoor op belangrijke verkeersassen. Opvallend is de bundeling in oost-westrichting van de belangrijkste assen terwijl de stad zelf zich vooral in noord-zuidrichting heeft ontwikkeld.
Binnenvaart.
De rivier Leie vormt een belangrijke as voor de binnenscheepvaart. Het Kanaal Bossuit-Kortrijk zorgt ter hoogte van de stad voor een verbinding met de Schelde.
Sedert het einde van de jaren zeventig van de 20e eeuw is er sprake van de uitdieping en de verbreding van de nieuwe Leie, de zogenaamde "Leiewerken". Dit grootse stedenbouwkundige project moet de rivier bevaarbaar maken voor schepen tot 4400 ton en maar ook de oevers verfraaien en aantrekkelijke wijken aan het water creëren. De werken zijn begonnen in 1997 en hebben al veel vertragingen opgelopen, onder andere door saneringen. Momenteel zijn er vertragingen bij de bouw van nieuwe Budabrug, waardoor de exacte einddatum van de werken nog niet vastligt. Het project is een van de meest drastische veranderingen van de Kortrijkse binnenstad in het voorbije decennium. De stad krijgt er langsheen dit traject zeven nieuwe bruggen bij die minstens zeven meter boven het wateroppervlak moeten komen zodat grote containerschepen eronderdoor kunnen varen. Zes van deze bruggen zijn intussen al gebouwd (Dambrug, Groeningebrug, Ronde van Vlaanderenbrug, Collegebrug (eind 2008 opgeleverd), de nieuwe Gerechtshofbrug, ook wel de Noordbrug (eind 2010 opgeleverd) en de Budabrug (begin 2015 opgeleverd). De Reepbrug is momenteel in aanbestedingsfase. De kaaien langsheen de verbrede rivier worden opnieuw aangelegd, met bomen en een breed voetgangers- en fietspad. Daarnaast komen er drie nieuwe parken, waaronder 'Budabeach' aan de westelijke tip van het Buda-eiland.
Ook de oevers van de niet bevaarbare oude Leie worden aangepakt. Aan de Broeltorens worden de oevers verlaagd, zodat contact met het water terug mogelijk is, naar model van de Graslei in Gent.
Wegen en snelwegen.
Omdat Kortrijk op een knooppunt van enkele autosnelwegen en belangrijke gewestwegen ligt, is de stad goed bereikbaar vanuit diverse steden uit zowel Vlaanderen als Wallonië, maar ook Noord-Frankrijk.
De grote ring rond Kortrijk, de R8, vormt de centrale draaischijf die de stad verbindt met de autosnelwegen en tegelijk de binnenstad ontlast van doorgaand verkeer. De ring is in het zuiden niet volledig gesloten, hoewel de bedding reeds voorzien is, en sluit er een stuk aan op de E17, wat ervoor zorgt dat dit gedeelte van de snelweg iets drukker is, omdat het zowel voor doorgaand als lokaal verkeer gebruikt wordt. Opmerkelijk is een grote eivormige verkeerswisselaar, het Ei van Kortrijk, die de E17, de R8 en enkele andere gewestwegen verbindt.
De kleine ring, die rond het centrum van de stad loopt, is de R36. Rond de stad en tussen beide ringwegen ligt een radiaal systeem van invalswegen.
Overzicht belangrijkste toegangswegen.
In en rond Kortrijk liggen volgende belangrijke nationale en internationale wegen:
Binnenstad.
Een groot deel van de Kortrijkse binnenstad is autovrij. De eerste autovrije straten waren de Korte Steenstraat en de Lange Steenstraat. Later zou het autovrij gedeelte nog sterk uitgebreid worden. Tegelijkertijd is er sinds 2015, en nadien sterk uitgebreid, een systeem van fietsstraten. Hierbij hebben fietsers voorrang op alle autoverkeer en mogen auto's ook de fietsers niet inhalen. Sinds de oprichting van het Stedelijk Parkeerbedrijf Kortrijk (Parko) wordt het stadsverkeer bovendien ook via een parkeerroute naar boven- en ondergrondse parkeergarages geleid. Om het grotendeels verkeersvrije centrum vlotter toegankelijk te maken, werd begin 2010 een nieuw parkeergeleidingssysteem met digitale infoborden geïnstalleerd langs de belangrijkste invalswegen. Dit moet de bestuurders in staat stellen om vanaf de rand van de stad vlot een van de verschillende boven- of ondergrondse parkeergarages te bereiken. Het systeem is bovendien ook in staat files te detecteren en via de informatie op de digitale borden de autobestuurders een alternatieve route aan te reiken.
Spoorwegen.
Het station Kortrijk ligt in het centrum van de stad. Er zijn treinverbindingen met belangrijke Belgische steden en de Franse stad Rijsel. Het station is na dat van Brugge het belangrijkste NMBS-treinstation in West-Vlaanderen en staat met ongeveer 10.100 reizigers op een weekdag op de 14e plaats in België. In 2007 en 2008 werd een tweede stationshal gebouwd aan de achterzijde van het station en werd de westelijke voetgangerstunnel gerenoveerd. Dit gebeurde in het kader van het grensoverschrijdende hst-project 'Connect', deels gesubsidieerd door de EU. De onmiddellijke omgeving van het station werd hierbij eveneens opgeknapt.
Meer westwaarts bevindt zich het rangeerstation Kortrijk-Vorming, vroeger de "Congostatie" genoemd. De stations Kortrijk-West en Kortrijk-Weide werden in de tweede helft van de 20e eeuw gesloten. Ook heeft de Kortrijkse deelgemeente Bissegem een station. Station Bissegem bevindt zich langsheen de spoorlijn 69.
Dit zijn de huidige en voormalige (cursief) treinstations in de stad Kortrijk:
Openbaar stadsvervoer.
Vanaf 1893 werd in en rond Kortrijk een openbaar vervoersnetwerk aangelegd. Deze tramlijnen werden uitgebaat door de "SA Intercommunale de Courtrai" en verbonden de verschillende stadswijken in Kortrijk met de nabijgelegen dorpen en gemeenten. Op 25 mei 1963 werd de laatste elektrische tramlijn in Kortrijk verbust.
Op vandaag wordt het openbaar stadsvervoer in Kortrijk geëxploiteerd door Vlaamse Vervoermaatschappij De Lijn. Het bestaat uit een uitgebreid busnetwerk, onderverdeeld in stads-, voorstads- en streeklijnen.
De stads- en voorstadslijnen zijn:
Het hoofdbusstation Tolstraat van waaruit alle bussen in de stad en streek vertrekken, bevond zich net naast het hoofdtreinstation. Naast een stadsbusnet, bestaande uit acht stadslijnen en zeven voorstadslijnen, kwamen en vertrokken er ook verschillende streekbuslijnen naar/uit Kortrijk, alle geëxploiteerd door de De Lijn. Door de werken aan het station en de stationsomgeving is het busstation Tolstraat sinds 2017 buiten gebruik. De bussen stoppen nu aan vier tijdelijke terminals ter hoogte van het Stationsplein, Doornikselaan, Minister Tacklaan en Wandelweg. Sinds 1 december 2008 verzorgt de Waalse vervoersmaatschappij TEC een directe busverbinding tussen Kortrijk en Herseaux (Moeskroen). Verder wordt er internationaal openbaar busvervoer aangeboden door Flixbus.
Luchthaven.
Nabij Kortrijk, deels in Wevelgem en deels in deelgemeente Bissegem, bevindt zich de Internationale luchthaven Kortrijk-Wevelgem, een vliegveld waar vooral zaken- en sportverkeer de kroon spannen. De luchthaven beschikt over een 2 km lange verharde startbaan. Aan de startbaan grenst een bedrijvenzone die gereserveerd is voor specifieke luchthavenactiviteiten. De ondernemingen die zich in deze zone vestigen hebben rechtstreeks toegang tot de startbaan. De luchthaven wordt voornamelijk gebruikt als zakenluchthaven. De luchtvaartmaatschappijen Abelag en ASL hebben er een zetel. Verder zijn er ook vliegclubs en een vliegschool actief en is er ook het Flanders Aviation Society-luchtvaartmuseum.
Economie.
Kortrijk is economisch een belangrijk centrum in België. Tot in de helft van de 20e eeuw was de Kortrijkse economie nauw verbonden met de vlasnijverheid (zoals tentoongesteld in het Nationaal Vlasmuseum). Nog steeds speelt de regio Kortrijk een belangrijke rol in de textielindustrie. In en rond Kortrijk bevinden zich diverse industrieterreinen zoals de zones op de Pottelberg, Kortrijk-Noord/Kuurne, Evolis en nabij de Luchthaven Kortrijk-Wevelgem.
Met de omschakeling naar de dienstensector in de tweede helft van de 20e eeuw werden diverse bedrijventerreinen opgericht, veelal door de Intercommunale Leiedal, waarvan het Kennedypark op Hoog Kortrijk het bekendste voorbeeld is. Op deze terreinen heeft het internationale beeldschermenbedrijf Barco zijn hoofdkwartieren. Een van de nieuwste bedrijventerreinen dat de komende jaren ontwikkeld zal worden is het Evolis park ten zuiden van de autostrade E17.
Winkelen.
Algemeen.
In het centrum van Kortrijk bevindt zich een groot verkeersvrij winkel- en wandelgebied dat bestaat uit een aaneenschakeling van diverse straten en pleinen in de oude binnenstad. De belangrijkste winkelstraten zijn hierbij deze die twee aaneengesloten 'winkellussen' vormen en zo samen het verkeersvrij wandelcircuit uitmaken. Een eerste lus verbindt de Grote Markt via de Korte Steenstraat met de Lange Steenstraat om zo via de Doorniksestraat en het Schouwburgplein terug op de Grote Markt uit te komen. De tweede, omvangrijkere, winkellus loopt via de Lange Steenstraat, de Steenpoort, de Sint-Jansstraat, de Kleine Sint-Jansstraat, de Wijngaardstraat en de Lekkerbeetstraat. Langsheen dit traject liggen ook tal van pleintjes die ook tot het winkelwandelcircuit behoren, zoals de Veemarkt, de Vlasmarkt, het Vandaeleplein, het Sint-Maartenskerkhof, de Grote Kring, het Overbekeplein en andere. Midden in de grote winkellus ligt het winkelcentrum K in Kortrijk. Andere winkelstraten in de binnenstad zijn de Rijselsestraat, de Onze-Lieve-Vrouwestraat, de Leiestraat en de Budastraat. Net buiten de binnenstad bevindt zich de Doorniksewijk, waar heel wat detailhandel gevestigd is.
Buiten de binnenstad vormen het winkelcentrum Ring Shopping Kortrijk Noord, de steenweg langsheen de luchthaven Kortrijk-Wevelgem, de Gentse- en Brugsesteenweg, het Handelscentrum Pottelberg, alsook het stadsdeel Hoog-Kortrijk, belangrijke winkelzones, vaak met grotere lijnbaanwinkels zoals Décathlon en Carrefour.
Nieuwe stadsprojecten.
Sinds eind jaren 1990 zijn diverse stadsvernieuwingsprojecten op gang gekomen die de stad een nieuw aanzicht en een nieuwe dynamiek pogen te geven. De stuwende kracht achter veel van deze projecten is het Stadsontwikkelingsbedrijf Kortrijk, kortweg SOK. Enkele lopende of op til staande stadsprojecten:
Onderwijs.
Kortrijk heeft heel wat kleuter-, lagere en middelbare scholen. Leerlingen die in de wijde omtrek rond de stad wonen volgen hier secundair onderwijs. De drie verschillende netten zijn in de stad vertegenwoordigd: katholiek onderwijs, gemeenschapsonderwijs en provinciaal onderwijs.
Daarnaast is Kortrijk ook de belangrijkste West-Vlaamse studentenstad op het vlak van hoger onderwijs. Zo is de stad de zetel van verschillende hogescholen en van de universiteitscampus KULAK van de KU Leuven.
In het academiejaar 2020-2021 overschreed het aantal studenten dat een opleiding volgde aan een van Kortrijkse instellingen voor hoger onderwijs de mijlpaal van 15.000. Het gros hiervan, ruim 10.000, studeerde aan de Hogeschool Vives, terwijl de Howest in dat jaar ook boven de 3.000 studenten uitkwam. Aan de lokale takken van de KU Leuven en de UGent hadden zich respectievelijk zo'n 1.600 en 400 studenten ingeschreven toen.
Sport.
United Spurs.
In oktober 2021 sloegen 9 professionele ploegen uit verschillende sportdisciplines de handen in elkaar ter ondersteuning van het professionaliseringsproces binnen de ploegen. Hiervoor richtten de ploegen United Spurs Kortrijk op. De bedoeling is dat alle aangesloten ploegen gaan samenwerken op medisch en administratief vlak. Enkele ploegen namen ook de naam "Spurs" mee om dit initiatief extra in de verf te zetten.
Politiek.
College van burgemeester en schepenen 2013-2018.
Burgemeester was Vincent Van Quickenborne (Open Vld). Hij leidde een coalitie bestaande uit Open Vld, N-VA en sp.a. Samen waren deze in de loop van de legislatuur teruggevallen tot 20 op 41 zetels.
College van burgemeester en schepenen 2019-2024.
Burgemeester is Vincent Van Quickenborne (Team Burgemeester). Hij leidt een coalitie bestaande uit Team Burgemeester (een lokale lijst van Open Vld), N-VA en Vooruit. Samen hebben ze 25 op 41 zetels. In de loop van de legislatuur werd Ruth Vandenberghe waarnemend burgemeester tijdens het ministermandaat van Van Quickenborne (2020-2023).
Gemeenteraad.
De gemeenteraad van Kortrijk telt 41 zetels. Aan het begin van de legislatuur telde de coalitie van Open Vld, sp.a en N-VA samen 25 zetels op 41. De zittingen van de Kortrijkse gemeenteraad gaan doorgaans door op de tweede maandag van de maand om 19 u. in het historisch stadhuis op de Grote Markt.
Dialect.
In de stad en haar ruime regio wordt het Kortrijks gesproken, een vorm van het West-Vlaamse dialect dat een typische uitspraak en woordenschat omvat. Door de ligging nabij de Franse grens bevat het Kortrijks bovendien veel Franse invloeden. Binnen de stad zelf kan ook een licht onderscheid gemaakt worden met het 'Overleis', een typisch stadsdialect dat zich door de eeuwen heen ontwikkeld heeft op de wijk Overleie die oorspronkelijk niet tot de omwalde stad behoorde.
Zustersteden.
Kortrijk is gejumeleerd met vier Europese steden. Uniek daarbij is dat de vier steden en Kortrijk ook onderling met elkaar verzusterd zijn.
Kortrijk heeft ook een stedenband met steden buiten Europa.

</doc>
<doc id="9338" url="https://nl.wikipedia.org/wiki?curid=9338" title="Proxima Centauri">
Proxima Centauri

Proxima Centauri is de ster die zich, zoals de benaming ook aangeeft, het dichtst bij het zonnestelsel bevindt: op 4,25 lichtjaar. Vertaald uit het Latijn betekent de naam "de dichtstbijzijnde van (het sterrenbeeld) Centaur". Het is een zwakke rode dwerg die niet met het blote oog te zien is en pas in 1915 ontdekt werd.
Joan Voûte merkte in 1917 op dat Proxima Centauri en Alpha Centauri een vergelijkbare parallax en eigenbeweging hebben en daarom mogelijk tot eenzelfde stersysteem behoren. Het is, sinds Voûte deze mogelijkheid opperde, nog steeds niet zeker of Proxima Centauri een gesloten baan om Alpha Centauri beschrijft, maar wanneer dit wel het geval is, zal de omlooptijd van Proxima zeer lang zijn, in de orde van een miljoen jaar. Als mogelijke derde ster van het Alpha Centauri-stelsel, waar Alpha Centauri A en Alpha Centauri B toe behoren, wordt Proxima Centauri daarom ook wel Alpha Centauri C genoemd. De afstand tot het massamiddelpunt van Alpha Centauri A/B is 15.000 ± 700 AE.
Proxima Centauri heeft een onrustig oppervlak met stervlammen, zo bleek uit röntgenwaarnemingen met het Chandra X-Ray Observatory.
Planeten rond Proxima Centauri.
In 1994 werd via de variaties in de eigenbeweging van Proxima Centauri bepaald dat de ster waarschijnlijk een planeet heeft met een massa van 0,8 keer die van Jupiter. Volgens dezelfde bronnen zijn er echter ook andere oorzaken die de bewegingen kunnen verklaren, maar de planeethypothese is de waarschijnlijkste, met ongeveer 25% kans op een andere oorzaak.
Volgens de planeethypothese draait de planeet op een afstand van 0,17 AE rond Proxima Centauri. De leefbare zone rond Proxima Centauri reikt tot 0,06 AE, dus aardachtig leven is niet mogelijk op de planeet. Die zou ongeveer evenveel licht krijgen als wanneer hij bij het zonnestelsel in de planetoïdengordel zou staan en de temperatuur zou tussen die van Mars en Jupiter liggen.
In 2016 werd het bestaan van een veel kleinere planeet (massa slechts 1,3 x die van de aarde), genaamd Proxima Centauri b, bevestigd.
De planeet, ook kortweg Centauri B genoemd, draait binnen de Goldilockszone in 11,2 dagen rond zijn zon.
Reizen naar Proxima Centauri.
Hoewel Proxima Centauri na de zon de dichtstbijzijnde ster is, is de afstand tussen de aarde en Proxima Centauri te groot om reizen naar Proxima Centauri realistisch te kunnen noemen. Met de huidige stand van de technologie zou een reis duizenden jaren duren.
Onbemand.
De eerste ruimtesonde die snel genoeg ging om aan de aantrekkingskracht van de zon te ontkomen was de Pioneer 10 (1969). Als Pioneer 10 in de richting van Proxima Centauri zou vliegen, dan zou de sonde met zijn snelheid van 2,6 AE per jaar er 103 846 jaar over doen om Proxima Centauri te bereiken. De snelste sonde ooit, de Helios II, die gelanceerd werd in 1976, zou er 18 000 jaar over gedaan hebben met zijn topsnelheid van 70,2 km/s, maar deze sonde zal door zijn omloopbaan nooit het zonnestelsel verlaten. Project Longshot – een ontwerp uit 1990 dat nooit gebouwd is – zou Proxima Centauri theoretisch in ongeveer 100 jaar kunnen bereiken, uitgaande van aandrijving met kernfusie. De gemiddelde snelheid zou 12 700 km/s zijn. Breakthrough Starshot een in 2016 begonnen project door Yuri Milner, Stephen Hawking en Mark Zuckerberg wil met door licht aangedreven microsondes Proxima Centauri in 20 jaar bereiken. Dit met een snelheid van ongeveer 60 000 km/s (20 % van de lichtsnelheid).
Bemand.
De hoogst bereikte snelheid door een bemand ruimtevaartuig is 11,08 km/s. Deze snelheid werd bereikt door Apollo 10 bij de terugkeer van een baan rond de maan naar de aarde. Met deze snelheid zou Proxima Centauri in ongeveer 110 000 jaar bereikt kunnen worden.

</doc>
<doc id="9339" url="https://nl.wikipedia.org/wiki?curid=9339" title="Poolster">
Poolster

Een poolster is een ster die zich in een van de hemelpolen bevindt. Voor de noordelijke hemelpool is dat de ster met de naam Poolster, Polaris of alpha Ursae Minoris, die dicht bij het verlengde van de aardas aan de noordelijke hemelpool ligt. Gedurende de nacht lijken alle sterren door de rotatie van de aarde in een baan om de pool heen te draaien. De Poolster beweegt vrijwel niet, zodat deze altijd op dezelfde plaats aan de hemel te vinden is. De Poolster was, voor de ingebruikneming van elektronische systemen zoals gps, van groot belang voor de navigatie. De hoogte van de Poolster aan de hemel is vrijwel gelijk aan de breedtegraad waarop de waarnemer zich bevindt; de zegswijze poolshoogte nemen, is hiervan afgeleid.
De zuidelijke hemelpool heeft geen heldere ster die duidelijk poolster is; de zwakke ster Sigma Octantis in het sterrenbeeld Octant wordt echter wel Polaris Australis genoemd, Zuidelijke Poolster. Het Zuiderkruis ("Crux") staat vrij ver van de hemelpool vandaan, maar dankt zijn naam aan de opvallende kruisvorm waarvan de staande poot naar de zuidelijke hemelpool wijst.
Door de precessie beschrijft de aardas in ongeveer 25.770 jaar een grote (dubbele) kegel aan de hemel, zodat zowel de noordelijke als de zuidelijke hemelpool in een cirkel bewegen. Hierdoor zullen in de loop van deze periode verschillende sterren de rol van poolster vervullen. Rond het jaar 4100 is dit de ster gamma Cephei, vervolgens Deneb, een heldere ster in Zwaan. In het jaar 14.000 zal Wega, een heldere ster in Lier, de poolster zijn. Daarna duurt het nog ongeveer 12.000 jaar voordat de aardbewoners Polaris weer als nachtelijk oriëntatiepunt kunnen gebruiken.
Door Polaris wordt tegenwoordig vrij nauwkeurig de plaats van de noordelijke hemelpool aangegeven: zij staat nu (Epoche 2000) op minder dan 1 graad van de pool, of anderhalf keer de schijnbare diameter van de maan. De kortste afstand van de Poolster tot de noordelijke hemelpool zal worden bereikt in februari 2102 (0° 27' 37", ofwel minder dan de diameter van de maan).

</doc>
<doc id="9340" url="https://nl.wikipedia.org/wiki?curid=9340" title="Polaris">
Polaris

Polaris of de Poolster ("alpha Ursae Minoris") is de helderste ster in het sterrenbeeld Kleine Beer ("Ursa Minor").
Polaris is een drievoudige ster. De helderste component, Polaris Aa, is een type F superreus (spectraalklasse F8Ib). Het is de dichtstbijzijnde Cepheïde met een afstand van 433 lichtjaar en een periode van ongeveer 4 dagen. In 2006 is de begeleider Polaris Ab ontdekt, op 0,17 boogseconde van Polaris Aa. Het is een type F hoofdreeksster (F6V). Polaris B werd in 1780 ontdekt door William Herschel op 18,4 boogseconden van Polaris A. Ook dit is een type F hoofdreeksster (F7V). Deze ster omloopt Polaris A in 29,59 jaar.
De ster maakt misschien deel uit van de Pleiadengroep.
Naam.
De naam Polaris en Poolster dankt de ster aan het feit dat zij tegenwoordig ongeveer op de plaats van de noordelijke hemelpool staat: minder dan 1 graad of anderhalf keer de schijnbare diameter van de maan. De kortste afstand van de Poolster tot de noordelijke hemelpool zal worden bereikt in februari 2102 (0° 27' 37" ofwel minder dan de diameter van de maan).
Door de precessie beschrijft de poolas in ongeveer 25 770 jaar een cirkel, Polaris zal dus niet altijd poolster blijven. Voor andere sterren die in het verleden of in de toekomst de functie van poolster vervullen zie het artikel Poolster.

</doc>
<doc id="9342" url="https://nl.wikipedia.org/wiki?curid=9342" title="Pleione (ster)">
Pleione (ster)

Pleione ("28 Tauri") is een ster in het sterrenbeeld Stier ("Taurus").
De ster maakt deel uit van de sterrenhoop Pleiaden.
Door spectroscopisch onderzoek vond men dat Pleione een snelle aswenteling bezit: 200 km/s. voor een punt aan de equator (vergeleken met 2 km/s. voor de zon) Men gelooft dat door deze snelle rotatie de ster aan de equator onstabiel is. De ster zal sterk afgeplat zijn en aan de equator massa verliezen. Inderdaad werd in 1938 met de spectroscoop een gasring gevonden, die in 1952 weer verdween. Men denkt dat de gasring door de stralingsdruk van de ster in de ruimte verdwijnt.
Pleione is met het blote oog moeilijk zichtbaar doordat de ster langzaam achter Atlas verdwenen is. In 2020 was de ster al nauwelijks van Atlas te onderscheiden.

</doc>
<doc id="9343" url="https://nl.wikipedia.org/wiki?curid=9343" title="Sirius (ster)">
Sirius (ster)

Sirius ("alpha Canis Majoris") is de helderste ster van de nachtelijke sterrenhemel. Met een schijnbare helderheid van −1,46 is hij bijna dubbel zo helder als Canopus, de helderste ster na hem. Omdat Sirius de helderste ster is van het sterrenbeeld Grote Hond (Canis Major) staat hij ook bekend als de Hondsster. Andere namen zijn Canicula en Aschere. Met een afstand van 8,6 lichtjaar is Sirius na de Zon het op zes na dichtstbijzijnde stersysteem. Sirius is een type A hoofdreeksster. Deze ster maakt deel uit van de Winterzeshoek.
Geschiedenis.
In het Oude Egypte was deze ster bekend onder de naam Sopdet, wat volgens Plutarchus "zwangere vrouw" betekende en in het Grieks als - "Sothis", werd overgenomen.
Ook in de Oudheid was Sirius al een beroemde ster. De ster komt prominent voor op de lijst van Claudius Ptolemaeus.
Tijdens de Hondsdagen van 23 juli tot 24 augustus is Sirius in Zuid-Europa kort voor zonsopkomst zichtbaar. De opkomst van Sopdet tegelijk met de zon (zogenaamde heliakische opkomst), markeerde in het Oude Egypte het begin van het nieuwe jaar, conform de Egyptische kalender. Dit moment gaf ook het begin aan van de jaarlijkse overstroming van de Nijl. Aan de hand van de helderheid en de kleuren van het twinkelen van Sirius tijdens deze opkomst werden astrologische voorspellingen voor Egypte gedaan.
In 1665 schatte Christiaan Huygens de afstand aarde-Sirius als 22 664 keer de afstand aarde-zon, door de lichtsterkte van Sirius te vergelijken met die van de zon en aan te nemen dat Sirius gelijk was aan de zon. Volgens huidige inzichten is de afstand 8,6 lichtjaar, 24 maal verder.
Sirius B.
In 1844 merkte Friedrich Bessel op, dat Sirius geen rechte baan aan de hemel beschrijft, maar een golflijn. Hij nam aan dat Sirius een onzichtbare begeleider bezit: beide sterren wentelen met een periode van 50,1 jaar om elkaar heen, waardoor de baan van Sirius golvingen vertoont. Later werden de banen zelfs berekend, zonder dat de begeleider ooit was waargenomen.
Deze component werd in 1862 door de lenzenslijper Alvan Clark voor het eerst gezien. Het bleek dat ze van de 7e grootte was en dus theoretisch gemakkelijk met een zeer kleine kijker waar te nemen moest zijn. Dit is niet het geval, doordat het sterke licht van Sirius (Sirius A) de begeleider (Sirius B) overstraalt. Sirius B werd later door de Amerikaanse astronoom Walter Adams geïdentificeerd als witte dwerg. Dit was de eerste witte dwerg die gevonden werd: de diameter is slechts 0,022 (zon = 1), de massa echter 0,99 (zon = 1). De dichtheid is hiermee gemiddeld bijna 100 000 keer die van de zon. De gemiddelde afstand A-B is 20 AE (visueel 7,6"), de periode is 50,052 jaren, schijnbare magnitude 8,4, absolute magnitude 11,3.
Toekomst.
Vanwege zijn eigenbeweging en radiële snelheid verplaatst de ster Sirius zich nu langzaam in zuidwestelijke richting over de hemelsfeer (ongeveer 1 graad per 3.000 jaar) en bereikt hij over ongeveer 67.000 jaar zijn kleinste afstand (ongeveer 7.6 lichtjaar) tot ons zonnestelsel. Daarna zal Sirius zich weer van ons af bewegen en steeds zwakker worden. Naar verwachting zal zijn rol als helderste ster in de avondhemel over 210.000 jaar door Wega overgenomen worden.
Mythologie.
In de Griekse mythologie doodt Artemis (na misleid te zijn door haar broer Apollo) per ongeluk haar geliefde, Orion. Hierdoor was ze zo bedroefd dat ze hem als een sterrenbeeld aan de hemel zette, met zijn trouwe hond Sirius naast zich, zodat ze hem kon blijven zien.
Trivia.
Telescopische waarnemingen van Sirius tijdens zomermiddagen.
Gedurende de overgang van juni naar juli kunnen pogingen ondernomen worden om Sirius waar te nemen pal onder de zon. Rond 12:00 U.T. of 14:00 Zomertijd staat de zon op haar hoogste punt boven het zuidelijk gedeelte van de horizon. Een telescoop is vereist om tijdens zeer heldere transparante hemel op zoek te gaan naar het lichtpunt van Sirius, zich bevindend in het gebied ongeveer halfweg tussen de horizon en de zon.
Telescopen, alsook verrekijkers, mogen echter nooit naar de zon gericht worden omdat de vergrote zonneschijf onherstelbare oogbeschadiging kan veroorzaken. Het waarnemen van de zon geschiedt met behulp van speciaal daartoe ontworpen objectieffilters.

</doc>
<doc id="9344" url="https://nl.wikipedia.org/wiki?curid=9344" title="Paul Klee">
Paul Klee

Paul Klee (Münchenbuchsee, 18 december 1879 – Muralto, 29 juni 1940) was een in Zwitserland geboren kunstschilder met de Duitse nationaliteit, die in zijn werk abstracte en figuratieve elementen combineerde met een uitgebalanceerde kleurtechniek. Zijn werk behoort tot de moderne kunst.
Levensloop.
Jeugd.
De vader van Paul Klee was de muziekdocent Hans Wilhelm Klee (1849-1940), die zangkunst, piano, orgel en viool had gestudeerd. Zijn moeder Ida Marie Frick (1855-1921) was zangeres. Paul Klee had een zuster Mathilde (1876-1953). Hij groeide op in Bern, Zwitserland, maar had, net als zijn vader, de Duitse nationaliteit. Door de achtergrond van zijn ouders was zijn muzikale ontwikkeling al vroeg zeer hoog. Hij speelde uitstekend viool, maar koos – ondanks weerstand van zijn ouders – voor de schilderkunst.
Opleiding.
Klee schreef zich in 1898 in bij de kunstacademie in München, maar werd daar afgewezen. Hij begon daarom met privélessen bij Heinrich Knirr (1875-1944). In die tijd ging hij diverse relaties aan met vrouwen en verwekte bij een van hen een kind, dat echter slechts enkele weken leefde. In 1900 ging Klee alsnog naar de kunstacademie, waar hij veel spijbelde en weinig leerde. Hij kreeg onder andere les van de symbolist Franz von Stuck. In de zomer van 1901 verliet hij München en ondernam hij een reis naar Rome, Napels en Florence. De vroegchristelijke en byzantijnse kunst maakten daar veel indruk op hem. Daarna keerde hij terug naar zijn ouders in Bern, en ontwikkelde zich verder als autodidact.
Eerste successen in Duitsland.
In 1906 trouwde Paul Klee met Lily Stumpf, pianiste. In 1907 kregen zij een zoon, Felix, die voornamelijk door zijn vader werd verzorgd en opgevoed. Klee hoefde in de Eerste Wereldoorlog niet naar het front, zoals Franz Marc die daar sneuvelde. In dienst beschilderde Paul Klee vliegtuigen. In die tijd kreeg hij ook steeds meer succes met zijn kunst. In 1920 werd Klee benoemd tot docent aan het Staatliches Bauhaus in Weimar. Daarmee kreeg hij een gegarandeerd inkomen. Hij bleef echter vaak weg van zijn werk en werd daarvoor op zijn vingers getikt, waar hij zich vrij weinig van aantrok. In april 1931 eindigde zijn contract als docent aan het Bauhaus en in oktober werd hij benoemd aan de Kunstacademie van Düsseldorf.
Emigratie naar Zwitserland.
In 1933 kwam een ommekeer. Paul Klee werd vrij snel nadat de nationaalsocialisten aan de macht gekomen waren, op staande voet ontslagen. Eerst werd hij ervan 'beschuldigd' Jood te zijn, maar zijn ontslag hing ook samen met zijn vermeende linkse politieke activiteiten. Op grond daarvan konden mensen naar willekeur door de nazi's worden ontslagen. Klee emigreerde, met zijn Duitse nationaliteit, samen met zijn gezin naar zijn geboortestad Bern. Ondanks dit alles was Klee in 1933 zeer productief geweest, met 182 kunstwerken, onder meer een donker zelfportret getiteld "Van de lijst geschrapt", dat Klee met een grote vetgeschilderde X afkruiste.
Naturalisatie.
In Bern moest Klee vijf jaar wachten op naturalisatie tot Zwitser. Daarbij hoorde bovendien nog een vernederende ondervraging door de politie. Hij moest verwijten aanhoren dat zijn kunst links en 'ontaard' zou zijn, maar uiteindelijk verkreeg hij de Zwitserse nationaliteit. Na zijn naturalisatie moest hij ook nog de burgerrechten voor het kanton Bern aanvragen. Hij overleed echter voordat die verleend werden. Zijn werk was in die tijd vaak bedroefd, en Klee was ook minder productief dan in andere jaren.
In 1937 namen de nazi's in Duitsland 102 werken van Klee in beslag, waarvan zeventien op de tentoonstelling Entartete Kunst werden getoond.
Levenseinde.
In 1935 bleek Klee te lijden aan een ernstige, ongeneeslijke ziekte: progressieve sclerodermie. Dit weerhield hem er niet van om steeds meer te schilderen. In 1939 ging Paul Klee naar Ticino om daar voor zijn ziekte een kuur te ondergaan. Hij werd op 8 juni opgenomen in een ziekenhuis in Locarno, waar hij op 29 juni op zestigjarige leeftijd stierf. Op zijn grafsteen in Bern staat zijn uitspraak:
Klee liet meer dan 9000 kunstwerken na, evenals vele geschriften: essays, dagboeken, evenals vele brieven. Zijn werk maakt deel uit van de collecties van vele musea over de gehele wereld. De grootste collectie (ongeveer 40 % van het totaal) bevindt zich in het Zentrum Paul Klee in Bern.
Werk.
Beïnvloedingen.
Klee bestudeerde het Impressionisme van het eind van de 19e eeuw, maar paste het niet direct toe in zijn werk. In 1911 ontmoette hij August Macke, Wassily Kandinsky en Franz Marc. Hij liet zich beïnvloeden door etnografische (primitieve) kunst (zoals Afrikaanse maskers), door kindertekeningen (zie ook: Karel Appel) en tekeningen van personen met een verstandelijke beperking. In de tweede en laatste tentoonstelling van Der Blaue Reiter in 1912 was Klee met 17 werken vertegenwoordigd. Hij maakte daar kennis met werk van Braque, Picasso en Malevitsj. Hij bracht een bezoek aan Robert Delaunay in Parijs, die kleur het belangrijkste element in de schilderkunst vond. Tijdens een reis van 14 dagen naar Tunis in 1914 met Macke en Louis Moilliet kwam er een doorbraak in het kleurgebruik van Klee. Hij ging steeds kleurrijker schilderen, en maakte ook een stap in de richting van het abstracte. Klee werd ook beïnvloed door zijn collega bij Bauhaus, Johannes Itten, die een invloedrijk werk over kleurenleer heeft geschreven.
Schilderwerk en -stijl.
Na zijn reis naar Tunesië ontplooide Klee zich ten volle. Zijn werk werd abstracter, met een geraffineerd gebruik van kleur. Zijn thema's zijn zeer veelzijdig: landschappen, sterk vereenvoudigde portretten, dieren (de beroemde "goudvis"), geheimzinnige machines, verwijzingen naar dromen, muziek, poëzie, mythologie. Hij heeft een zeer individuele stijl ontwikkeld om de onderbewuste geest en de fantasie uit te drukken. Klee gebruikt vaak combinaties van abstracte en figuratieve vormen. Zijn werk is vaak humoristisch.
Klee experimenteerde veel. Met aquarel op ondergronden van textiel, met combinaties van olieverf en aquarel, met spuittechniek, en met allerlei papieren of textiele ondergronden. Maar hij werkte ook vaak met een conventionele schildertechniek zoals olieverf op doek. De meeste werken van Klee zijn op klein formaat gemaakt. Een zeer bekend voorbeeld hiervan is "Park bei Luzern", geschilderd in 1914.
Op het werk van Klee is geen eenvoudig stempel te drukken. Het meest gebruikte etiket is dat van het expressionisme. Ook surrealisme, kubisme, abstractie zijn termen van de Europese kunststromingen die op zijn schilderkunst van toepassing kunnen zijn.
Invloed.
Klee heeft veel invloed gehad op de moderne kunst. Zijn boek "Figuratieve vormleer" verscheen echter pas in 1979. Vooral de Cobra-kunst is door het werk en door de ideeën van Klee beïnvloed.

</doc>
<doc id="9345" url="https://nl.wikipedia.org/wiki?curid=9345" title="Homoseksualiteit">
Homoseksualiteit

Homoseksualiteit is seksuele gerichtheid op mensen van hetzelfde geslacht. De term homoseksualiteit wordt vaak synoniem gebruikt voor mannelijke homoseksualiteit, mede omdat ook vanuit de geschiedschrijving de nadruk op homoseksualiteit tussen mannen ligt. Een vrouw met een romantische en seksuele voorkeur voor andere vrouwen wordt doorgaans lesbisch genoemd en de voorkeur zelf lesbianisme.
Homoseksueel gedrag is bij meer dan 1.500 diersoorten geconstateerd. 
De exacte oorzaak van de seksuele oriëntatie is niet bekend, maar vermoed wordt dat ze voortkomt uit een complex samenspel van genetische, hormonale en omgevingsafhankelijke invloeden. In de loop van de geschiedenis zijn veel theorieën over de oorzaak van seksuele geaardheid voorgesteld, maar tot dusver wordt geen hiervan breed geaccepteerd. Desondanks zijn er sterke aanwijzingen dat niet-sociale, biologische oorzaken van groot belang zijn bij de totstandkoming van de seksuele oriëntatie. Er is geen bewijs voor het idee dat opvoeding of ervaringen uit de vroege jeugd hierbij een rol spelen.
Hoewel homoseksualiteit van alle tijden is, werd en wordt het in veel culturen afgekeurd, waardoor homoseksuelen slachtoffer zijn geworden van achterstelling, discriminatie of vervolging. Sinds de negentiende eeuw hebben in de westerse wereld homo's en lesbiennes zich hiervan proberen te bevrijden door middel van een emancipatiebeweging die in diverse landen veel van haar doelstellingen heeft weten te realiseren. Daarnaast is er een kleine, maar kenmerkende homocultuur ontstaan. 
Terminologie.
De term homoseksualiteit is een hybride samenstelling van het Griekse ὅμοιος ("homoios"), dat gelijk betekent, en "sexus", Latijn voor geslacht. Homo-seksueel wordt dan het best vertaald met gelijk-geslachtelijk (vergelijk de hybride samenstelling auto-mobiel, van Grieks αυτο: zelf en Latijns "mobilis": bewegend). De veel gebruikte afkorting "homo" is dus een Griekse ontlening en heeft derhalve etymologisch niets uit te staan met Latijns "homo" (mens, zoals in "homo sapiens", de denkende mens, in de paleontologie).
Het woord homoseksueel werd in 1869 bedacht door de Hongaarse journalist Karl Maria Kertbeny. Seksuele voorkeur voor de andere sekse wordt sinds het begin van de twintigste eeuw heteroseksualiteit genoemd. Aantrekking tot beide seksen (in meer of mindere mate) heet biseksualiteit. Deze woorden worden ook nog weleens foutief gespeld als homo-, hetero-, en bisexueel, dus met "x" in plaats van met "ks". Het woord wordt vaak in verkorte vorm, homo, gebruikt voor een homoseksuele man.
Al wat eerder (in 1864) had de Duitse jurist Karl Heinrich Ulrichs de term uranisme bedacht als een neutraler alternatief voor het tot dan toe gangbare woord sodomie, waarmee homoseksuele handelingen als zondig werden bestempeld. Een homoseksuele man duidde Ulrichs aan als 'urning' (in het Nederlands ook wel 'uraniër') en een lesbische vrouw als 'urninde'. Na 1900 vonden deze termen ook in Nederland ingang, onder meer via de schrijver Arnold Aletrino en emancipator Jacob Schorer, maar na de Eerste Wereldoorlog werd homoseksualiteit geleidelijk aan algemeen gangbaar.
Totaan de Tweede Wereldoorlog werd de terminologie op dit gebied vaak uit het Duits en Frans overgenomen, nadien kwamen en komen ze vrijwel uitsluitend uit het Engels. Zo werd in de jaren tachtig het Engelse woord 'gay' ook in Nederland gangbaar, dat hier een meer eufemistische en trendy klank heeft dan homo. Gay betekende oorspronkelijk 'blij', 'vrolijk' of 'uitgelaten', maar werd in de jaren zestig in de Verenigde Staten een term om homoseksuelen aan te duiden die trots voor hun geaardheid uitkomen.
Voor het verlangen van man of vrouw naar een geslachtsgenoot, maar niet speciaal een seksuele gedraging, werd in Nederland en België ook wel de term homofilie gebruikt. Dit woord werd in 1949 door homobelangenorganisatie COC geïntroduceerd om het seksuele aspect van homoseksualiteit te verhullen en gold tot in de jaren 1970 als meer beschaafd, maar tegenwoordig wordt 'homofiel' doorgaans als denigrerend ervaren. 
Iemand die louter sociale contacten met mensen van hetzelfde geslacht verkiest, is homosociaal. Andere nieuwe woorden zijn 'homosueel', een eufemisme dat door de schrijver Gerard Reve bedacht werd, en 'hotero', een door de zanger Jan Rot gepopulariseerde term voor homo en hetero samen.
Vanaf midden jaren negentig werd 'homo' ook opgenomen in bredere termen. Eerst in Vlaanderen, maar ook wel in Nederland kwam het assemblagewoord holebi (homo, lesbisch, bi) in gebruik, met samenstellingen als holebiseksueel, holebiseksualiteit. Internationaal worden de verschillende niet-heteroseksuele voorkeuren doorgaans samengevat met de Engelstalige afkorting LGBT ("lesbian, gay, bisexual, transgender"), hoewel transgenders niet noodzakelijk homoseksueel zijn. 
Binnen de medische wetenschap en de gezondheidszorg wordt de term 'mannen die seks hebben met mannen' (MSM) en 'vrouwen die seks hebben met vrouwen' (VSV) gehanteerd. Deze termen worden gebruikt om iemands seksuele gedrag te beschrijven, onafhankelijk van de seksuele identiteit.
Geuzennamen.
Voor mannelijke homoseksuelen ontstonden in de loop der tijd verschillende scheldwoorden. Deze refereren vaak aan vrouwelijkheid, overeenkomstig de 19e eeuwse theorie van de seksuele inversie, waarin homoseksualiteit werd gezien als het hebben van een "vrouwelijke ziel in een mannelijk lichaam" en men vond dat een homo geen echte man was. Toen de homobeweging in de jaren zeventig activistischer en radicaler werd ging zij dergelijke scheldwoorden als geuzennaam gebruiken, enerzijds als uiting van assertiviteit en zelfverzekerdheid, anderzijds om de buitenwereld te confronteren met de discriminatie waar die woorden blijk van geven.
De bekendste scheldwoorden die tot geuzennamen werden zijn:
Lesbische vrouwen.
Voor homoseksuele vrouwen bestaan in het Nederlands de volgende woorden:
Daarnaast bestaan er in de seksuele volkstaal nog een hele reeks andere (scheld)woorden voor homoseksuelen en homoseksualiteit.
Algemeen.
Percentages.
Mensen met een min of meer sterke homoseksuele voorkeur en activiteiten vormen een minderheid van de totale bevolking. In de twintigste eeuw werd de grootte van deze minderheid geschat op waarden uiteenlopend van 1% en 37% van de bevolking, maar doordat het onderwerp nog steeds moeilijk ligt in de samenleving, is het moeilijk de aantallen in harde cijfers uit te drukken. In doorsnee lijken de onderzoekingen in zowel de Verenigde Staten als Europa aan te geven dat 10% of meer van de mensen ooit een homoseksueel contact heeft gehad, en dat 2% tot 5% van de mensen daar een sterke voorkeur voor heeft. 
Een onderzoek door het Amerikaanse bureau Gallup uit 2012 gaf aan dat 3,4% van de volwassen Amerikanen zichzelf lgbt'er, oftewel homoseksueel, biseksueel, lesbisch of transgender noemt. Daarbij duiden niet-blanken, vrouwen en jongeren zich relatief wat vaker als zodanig aan. Dit percentage steeg in 2016 naar 4,1% en naar 4,5% in 2018. Uit een onderzoek uit 2002 bleek dat Amerikanen het percentage homoseksuelen veel te hoog inschatten, namelijk rond de 20%. In 2018 was homoseksualiteit volgens 50% van de ondervraagden aangeboren, terwijl 30% dacht dat het voornamelijk door de omgeving en de opvoeding veroorzaakt wordt.
Volgens het Australische onderzoeksbureau Roy Morgan Research beschouwde in 2018 4,1% van de mannen en 2,8% van de vrouwen in Australië zich als homoseksueel. Deze cijfers komen overeen met die uit Frankrijk waar 4,1% van de mannen en 2,6% van de vrouwen zichzelf alszodanig identificeerden. Uit het Australische onderzoek bleek dat deze cijfers per leefstijdscategorie sterk uiteenlopen: van de tieners beschouwt 4,6% zich als homoseksueel, van de twintigers 6,5%, van de dertigers 4,2%, van de veertigers 2,8% en bij mensen van 50 jaar en ouder is dat 1,7 procent.
Nederland.
In België en Nederland wordt vaak gezegd dat één op de tien inwoners in meer of mindere mate homoseksueel is. Dit cijfer komt echter uit het Amerikaanse Kinsey report uit 1948 en werd sindsdien vooral door de homobeweging gebruikt. Nederlands onderzoek in de jaren 1960 gaf een resultaat van 5% overwegend homoseksuele respondenten. Uit een rapport van het Sociaal en Cultureel Planbureau uit 2012 blijkt dat grofweg 4% van de mannen en 3% van de vrouwen zich als homoseksueel, resp. lesbisch identificeert. Als biseksueel betitelen zich 3% van de mannen en eveneens 3% van de vrouwen, terwijl 10% van de mannen en 12% van de vrouwen aangaven dat zij één of meerdere keren seks hebben gehad met mensen van het eigen geslacht.
Volgens onderzoek van het Centraal Bureau voor de Statistiek (CBS) waren er in Nederland in 2023 ongeveer 272.000 homoseksuele mannen (1,8% van de bevolking van 15 jaar en ouder) en 106.000 lesbische vrouwen (0,7% van de bevolking van 15 jaar en ouder). Deze getallen betreffen alleen mannen en vrouwen die tijdens het onderzoek aangaven zich "alleen tot mannen" respectievelijk "alleen tot vrouwen" aangetrokken te voelen. Mannen en vrouwen die zich "vooral tot mannen" respectievelijk "vooral tot vrouwen" aangetrokken voelen werden door het CBS aangemerkt als bi-plus.
In grote steden wonen vaak relatief meer homoseksuelen. Zo bleek in 2009 dat in Amsterdam tussen de 10% en 11% van de mannen van 18 jaar en ouder homoseksueel is en tussen de 3 en 4% van de vrouwen lesbisch. Van de mannen tussen 30 en 34 jaar woonde 11,7% samen met een man en was 5,9% van de vrouwen samenwonend met een vrouw.
Uit het Nederlands Autisme Register 2017 van de Vrije Universiteit Amsterdam blijkt dat homoseksualiteit onder mensen met autisme vaker voorkomt, namelijk bij 9% van de mannen en 5% van de vrouwen. Ook biseksualiteit komt onder mensen met autisme vaker voor. De oorzaak hiervoor is niet bekend, wel dat het voor deze mensen vaak extra complex is, onder meer als het gaat om de coming-out.
Homoseksuele gevoelens.
Sommige mensen die over het algemeen heteroseksueel zijn, kunnen bij gelegenheid gevoelens voor mensen van de eigen sekse hebben. Andersom is het ook zo dat veel mensen die zichzelf als homoseksueel zien of de voorkeur geven aan homoseksuele contacten, ook heteroseksuele contacten of langdurige heteroseksuele relaties hebben gehad. Veel homoseksuelen komen pas na een langjarig huwelijk uit de kast. Traditioneel was het onderhouden van een heteroseksuele relatie voor homoseksuelen een methode om de werkelijke seksuele geaardheid voor de maatschappij te verbergen. In veel landen (bijvoorbeeld China en Egypte) werd en wordt seksuele activiteit met de eigen sekse oogluikend getolereerd als de persoon in kwestie wel trouwt en kinderen krijgt. Hij of zij geldt dan officieel nog steeds als hetero. Het is mogelijk dat dit met het toenemen van de acceptatie van homoseksualiteit in de maatschappij minder vaak zal voorkomen.
Homoseksueel gedrag.
Anderzijds komt het voor dat personen met een heteroseksuele aanleg die geen toegang tot personen van de andere sekse hebben, om hun seksuele instincten te kunnen uitleven homoseksuele handelingen aangaan. Dit komt (of kwam) voor in gevangenissen, kloosters, kostscholen, kazernes of aan boord van schepen en werd ook wel noodhomoseksualiteit genoemd.
Seksuele activiteit met een persoon van dezelfde sekse op zich wordt niet altijd homoseksualiteit genoemd; het wordt gezien als homoseksueel gedrag. Niet iedereen die homoseksueel gedrag vertoont, ziet zichzelf als een homoseksueel of als biseksueel. Sommige mensen hebben frequent homoseksueel contact en omschrijven zichzelf toch als heteroseksueel. Het is daarom belangrijk onderscheid te maken tussen homoseksueel gedrag, homoseksuele aantrekking, en homoseksuele identiteit; deze hoeven niet altijd gezamenlijk voor te komen.
In Nederland zijn naar schatting zo'n 40.000 mannen die wisselende seksuele contacten met andere mannen (MSM) hebben. Jaarlijks verlaten ongeveer 7000 tot 9000 mannen deze groep en komt er een vrijwel even groot aantal weer bij. Omdat de seksuele contacten ook op niet-veilige wijze plaatsvinden is deze groep extra vatbaar voor seksueel overdraagbare aandoeningen (soa's). In 2022 werd deze groep getroffen door een uitbraak van het nieuwe apenpokkenvirus.
Ontstaan van homoseksualiteit.
Er bestaan allerlei theorieën over het ontstaan van homoseksualiteit. Veel van die theorieën worden fel bestreden. Is homoseksualiteit aangeboren of tijdens de jeugd verworven? Is homoseksuele geaardheid iets van de laatste paar eeuwen, of is zij er altijd al geweest? Hebben alle homoseksuelen iets gemeenschappelijks, afgezien van hun seksuele aanleg? Is het ontstaan van een homoseksuele aanleg bij mannen vergelijkbaar met het ontstaan van een lesbische geaardheid bij vrouwen? Over deze en verwante vraagstukken werd en wordt veel gediscussieerd. Er is nog geen verklaring op tafel gekomen die aanspraak kan maken op algemene geldigheid.
Een van de biologische theorieën is dat de ontwikkeling van neuronen en dendrieten in de amygdala en delen van de hypothalamus per sekse verschillend zijn doordat deze hersendelen zich tijdens de ontwikkeling van de foetus bij de aanwezigheid van testosteron anders zouden ontwikkelen dan bij de afwezigheid ervan.
Het betreft overigens niet de gehele hypothalamus of amygdala, maar slechts bepaalde onderdelen ervan, de seksueel dimorfe kernen. Zo is in de hypothalamus de "area praeoptica medialis" bij mannen over het algemeen groter dan bij vrouwen. In de amygdala is de corticomediale kern ook groter bij mannen. Deze kern is verbonden met de "area praeoptica medialis" van de hypothalamus.
Het lijkt erop dat dit verschil in ontwikkeling zorgt voor de geslachtsgerelateerde verschillen in het denken, seksuele oriëntatie, agressie en cognitieve functies. Sommige onderzoekers denken dat homoseksualiteit ontstaat doordat er tijdens de embryonale ontwikkeling wel testosteron vrijkomt, maar bij de foetale ontwikkeling niet.
Door sommige wetenschappers is geopperd dat de hoeveelheid geslachtshormonen waar de foetus in de baarmoeder aan wordt blootgesteld zichtbaar is in de wijsvinger-ringvinger-index. Dit zou betekenen dat bij heteroseksuele mannen de wijsvinger korter is dan de ringvinger en bij homoseksuele mannen de wijsvinger en ringvinger even lang zijn of de wijsvinger langer is. Dat betekent dat een langere wijsvinger bij mannen zou duiden op een grotere kans op homoseksualiteit. Deze index is echter betwist.
Wanneer erfelijkheid een rol speelt in de (homo)seksuele identiteit, leidt dit in eerste aanzet tot de aanname dat wegens het uitblijven van nageslacht, volgens een Darwinistische benadering dit genotype mettertijd zou verdwijnen of veel minder voorkomt dan thans wordt gemeten. Onderzoek uit 2004 door de Italiaanse wetenschappers Andrea Camperio Ciani en Giovanni Zanzotto heeft aangetoond dat vrouwen bij wie homoseksualiteit voorkomt in de mannelijke lijn van hun familie, statistisch gemiddeld meer nageslacht hebben. Volgens de onderzoekers zou dit duiden op de aanwezigheid van een gen dat seksegewijs een andere - of tegengestelde - functie heeft, de seksueel antagonistische selectie. In vrouwen die niet homoseksueel zijn geeft dit gen het individu een evolutionaire voorsprong, wat indirect weer zou voldoen aan het Darwinmodel. De onderzoekers beschouwden totaal drie verklaringen voor het empirisch bewijs en elimineerden er twee door een vervolgonderzoek bij een grote groep, zodat het seksueel antagonistisch model resteerde.
Er is ook een theorie die stelt dat de kans op homoseksualiteit bij mannen toeneemt naarmate hij meer oudere, biologische broers heeft. Dit heeft niet met de opvoeding te maken, maar met de zwangerschap. Men stelt dat bij een vrouw in de baarmoeder een immuunreactie optreedt wanneer er een jongetje in gedragen wordt. Hierdoor worden de hersenen van de foetus aangedaan, en dan specifiek de regio die de geaardheid bepaalt. Deze reactie bij de moeder zou dan bij iedere volgende zwangerschap van een jongen sterker worden. De theorie verklaart echter niet waardoor een oudste zoon homo kan zijn.
Vroeger werd mede door de invloed van theologie homoseksualiteit bij de parafilieën ingedeeld. In de wereld van de psychologie en psychiatrie bestaat al geruime tijd discussie over de classificatie van parafilieën als psychische aandoening. Er is een stroming die stelt dat de classificatie te veel berust op maatschappelijke visies en normen. Men trekt dus de fundamentele psychopathologische aard van parafilieën in twijfel. Zo zijn homoseksualiteit en zoöfilie (als zelfstandige parafilie) inmiddels uit de classificatie verdwenen en is homoseksualiteit sinds 1990 niet meer opgenomen in de lijst van geestesziekten van de Wereldgezondheidsorganisatie. Anderen menen dat de parafilieën niet als zodanig geschrapt hoeven te worden, maar wel scherpere criteria behoeven.
Outing/Uit de kast komen.
Omdat homoseksualiteit nog altijd niet algemeen geaccepteerd is, blijft het voor veel homo's moeilijk om hun geaardheid te delen met de buitenwereld. Er zijn homo's die hun geaardheid hun leven lang geheim houden of ontkennen. Er zijn ook homo's die trouwen met iemand van de andere sekse en kinderen krijgen. In veel landen maakt de wet en de heersende mentaliteit het onmogelijk voor homoseksuelen om hun geaardheid openbaar te maken. Bijna elke homo draagt zijn of haar geaardheid een korte of langere periode als geheim met zich mee. Daarom wordt het delen van dat geheim met de omgeving uit de kast komen genoemd: de homo opent de deuren en laat zichzelf zien aan de buitenwereld.
Het hoe en wanneer uit de kast komen is voor iedere homo anders. Ten eerste moet de persoon voor zichzelf duidelijk hebben wat zijn of haar geaardheid is. Dit kan al duidelijk zijn in de kinderjaren, maar sommigen weten dat pas als ze allang volwassen zijn. Er zijn ook mensen die er tijdens een huwelijk met een partner van de andere sekse achter komen. Soms heeft de omgeving al een vermoeden nog voordat de homo zelf overtuigd is van zijn geaardheid.
Dan is er natuurlijk nog de angst voor hoe de omgeving zal reageren. Met name de opvattingen van goede vrienden en directe familie kan enorm belemmerend werken voor het uit de kast komen. En bij jongeren speelt de angst mee buiten de groep te vallen. In steden zal men over het algemeen begripvoller reageren dan op het platteland. Niet alleen omdat stedelingen doorgaans progressievere opvattingen hebben, maar ook omdat er in de steden een grotere diversiteit van mensen is, waardoor het normaler is. Op het platteland is homoseksualiteit minder gewoon en dus maakt dat het lastiger om uit de kast te komen. Meestal vertelt de homo het voor het eerst aan de familie, gevolgd door de beste vrienden en collega's.
Deels uit de kast komen is ook mogelijk. Een homo kan ervoor kiezen om het alleen aan vertrouwelingen te vertellen en niet aan bijvoorbeeld collega's. Dit neemt wel een risico met zich mee dat een vertrouweling per ongeluk of expres het geheim doorvertelt. Meestal zijn homo's erg opgelucht nadat ze uit de kast zijn gekomen. Want of de omgeving het accepteert of niet, de homo hoeft dan geen geheim meer met zich mee te dragen. Alleen dat idee al is bevrijdend.
Homoseksualiteit in de oudheid.
In het oude Griekenland was seksualiteit niet gebonden aan algemene normen, maar gericht op de erkenning van de seksuele behoeften van de man. Naast strenge zedigheid, vooral een eis voor vrouwen, was er sprake van de grofste uitspattingen. Naast prostitutie was er de pederastie, een liefdesrelatie, inclusief lichamelijke intimiteiten, tussen een oudere man en een adolescent. Vermoedelijk heeft deze vorm van seksualiteit zijn oorsprong in het soldatenleven. Pederastie werd veelal gesublimeerd tot een opvoedkundige relatie, waarbij de oudere man zijn jongere pupil morele en culturele waarden bijbracht, maar die ook diende als seksuele verstrooiing. Hoewel de meeste Grieken zowel relaties met vrouwen als met mannen hadden, waren er uitzonderingen op deze regel. Sommigen meden de verhouding met een vrouw, anderen die met een man.
Er bestaat bronnenmateriaal over het voorkomen van vergelijkbare seksuele relaties in de cultuur van andere volkeren uit de oudheid, zoals de Thraciërs, de Kelten en verscheidene Germaanse volkeren als de Heruli en de Taifali. Volgens Plutarchus was de gewoonte ook al lange tijd in gebruik bij de Perzen, hoewel zij die volgens Herodotus van de Grieken hadden geleerd.
Gelijktijdig met de praktijk bestond er zowel binnen als buiten de culturen waarin het voorkwam weerstand tegen aspecten van de pederastie. Bij de Grieken heerste er in enkele steden een verbod op pederastie, terwijl er in andere steden, waaronder Sparta, mensen waren die alleen de niet-seksuele vorm toelaatbaar achtten. In de geschriften van Plato wordt een lagere waarde toegekend aan de geslachtelijke omgang met jongens die bemind worden, deze omgang wordt veroordeeld, terwijl de minnaar die zich beheerste en zich onthield van de seksuele handelingen werd verheerlijkt. Dit laatste wordt dan ook platonische liefde genoemd.
In de Romeinse tijd ging de status van de pederastie als ritueel onderdeel van de opvoeding goeddeels teloor, een proces dat al was ingezet bij de Grieken. De Romeinen stelden de pederastie, die beschouwd werd als een activiteit die primair werd gemotiveerd door seksuele begeerte, tegenover de begeerte voor een vrouw. Maatschappelijke acceptatie van pederastierelaties nam door de eeuwen heen nu eens af, dan weer toe. Conservatieve denkers veroordeelden het als een uitspatting. Veel Romeinse keizers hadden echter wel gelijkgeslachtelijke (meestal pederastische) seksuele contacten.
De opkomst van het christendom leidde ertoe dat pederastie werd onderdrukt, aangezien zij een van de centrale elementen vormde in een klassiek-heidense cultuur, die door de kerkvaders werd beschouwd als een hindernis bij hun bekeringsarbeid. Rechtvaardiging hiervoor werd ontleend aan het Oude Testament. De vroeg-christelijke keizers onderdrukten de pederastie fel, zoals ze dat ook deden met andere omgangsvormen uit de Grieks-Romeinse cultuur. Dit paste in hun beleid om het christendom op te leggen als staatsreligie. Zo verbood keizer Justinianus I in 538 in de "Institutiones Justiniani" alle vormen van vermeende tegennatuurlijke ontucht, hoewel dit vooral bedoeld leek om vijanden uit de weg te ruimen, want de enige bekende slachtoffers waren twee prominente bisschoppen. De nieuwe wet volgde enkele vroege interpretaties van de "lex Julia de adulteriis". Ook de joodse religie veroordeelde de sodomie en dit werd later overgenomen in de islam.
Religieuze overwegingen.
Homoseksueel gedrag wordt niet door iedereen geaccepteerd. Onder andere diverse religieuze richtingen wijzen homoseksualiteit als zondig af. In meerdere landen en culturen heeft dit ertoe geleid dat homoseksualiteit daar als een misdaad wordt beschouwd. Deze zienswijze levert voor de betreffende overheden ernstige kritiek op van de internationale gemeenschap in verband met het schenden van mensenrechten.
Christendom.
Vele eeuwen lang hebben zowel de Rooms-Katholieke Kerk, de oosters-orthodoxe kerken als de meeste protestantse kerken op basis van de Bijbel een vijandige houding ingenomen tegenover met name homoseksuele handelingen van mannen. In de Bijbel staan enkele passages die seksuele handelingen tussen mensen van hetzelfde geslacht uitdrukkelijk verbieden of hekelen. Over de interpretatie van deze (oude) teksten en hun toepasbaarheid voor mensen in een moderne samenleving wordt veel gediscussieerd.
Tegenwoordig wordt er binnen het christendom verschillend gedacht over homoseksualiteit. Sommige kerkgenootschappen zijn uiterst negatief over homoseksuele daden, maar in andere is homoseksualiteit geaccepteerd en kan een homohuwelijk worden ingezegend. Het standpunt van de Rooms-Katholieke Kerk (en ook vele protestantse) is dat mensen met een homoseksuele geaardheid met respect behandeld dienen te worden, maar dat dit geen goedkeuring van homoseksuele handelingen of het homohuwelijk mag inhouden. Overigens zijn er aanwijzingen dat zich in het Vaticaan van ouds een sterke homoseksuele gemeenschap bevindt.
Als alternatief voor de officiële leer van de grote christelijke kerken is er binnen het kader van de bevrijdingstheologie ook een homotheologie gevormd die zich bezighoudt met de vraag of twee mensen van hetzelfde geslacht een toegewijde, liefdevolle relatie met Gods zegen kunnen hebben en die de Bijbel in dat licht probeert te interpreteren.
Jodendom.
Ook joden die homoseksualiteit afwijzen doen dit vanuit een Bijbelse interpretatie dat God de mens als man en vrouw heeft geschapen en dat alleen deze beide binnen het huwelijk seksuele gemeenschap met elkaar mogen hebben. Tegenwoordig hebben de diverse synagogegemeenschappen zeer uiteenlopende opvattingen over acceptatie of afwijzing van homoseksualiteit.
Islam.
Ook veel moslims wijzen homoseksueel gedrag af omdat dat in strijd zou zijn met het islamitisch geloof.
Vervolging van homoseksuelen.
Middeleeuwen.
In het Oude Testament wordt ondubbelzinnig verklaard dat homoseksuele handelingen een gruwel zijn in de ogen van God en dat personen die zich er schuldig aan maken gedood moeten worden. Iets anders is of dat ook altijd de geldende praktijk is geweest. Jezus Christus deed in het Nieuwe Testament weliswaar geen uitspraken over homoseksualiteit, maar wees er wel op dat de wet van God niet heeft afgedaan en liet zich in het algemeen streng-orthodox uit, bijvoorbeeld op het terrein van de echtscheiding en de prostitutie. In de brief van Paulus aan de Romeinen wordt in hoofdstuk 1 een openlijke afkeuring uitgesproken.
Op basis van de Bijbel waren homoseksuele handelingen, die destijds sodomie genoemd werden, volgens de katholieke kerk een zonde. Deze dienden opgebiecht te worden, waarna na het tonen van berouw een kerkelijke boetedoening en tijdelijke uitsluiting van deelname aan de eucharistie opgelegd kon worden. Van een door de wereldlijke autoriteiten opgelegde (dood)straf was aanvankelijk nog geen sprake.
Daarnaast was (platonische) liefde tussen twee mannen in de Middeleeuwen niet ongebruikelijk en dit werd dan ook zelden met sodomie in verband gebracht. Vriendenparen van gelijk geslacht werden soms door de kerk gezegend en naast elkaar begraven. Een dergelijke bloedbroederschap had echter niet alleen een romantische kant, maar diende vaak ook als sociaal-economische zekerheid, doordat beide vrienden elkaar bescherming beloofden.
In de meeste Europese landen waren homoseksuele handelingen tot aan de dertiende eeuw niet strafbaar. John Boswell zette zich in 1980 af tegen de nadruk op vervolging die in historisch onderzoek naar homoseksualiteit de overhand had. Hij zag in de twaalfde eeuw een opleving van seksuele tolerantie, wat blijkt uit de titel van zijn hoofdstuk over het gedicht "Ganymedes en Helena", "The Triumph of Ganymede". Deze Boswell-thesis heeft echter de nodige kritiek gekregen, omdat deze de zaak te rooskleurig zou voorstellen.
In deze periode werd de Rooms-Katholieke Kerk echter steeds dogmatischer om zo het ware geloof te kunnen definiëren. Met de ontwikkeling van de dogmatiek werd niet alleen duidelijk wat het ware geloof inhield, het maakte ook duidelijk wat hier niet mee overeenkwam. Dit laatste kon uiteindelijk niet meer getolereerd worden en aanhangers hiervan werden vanaf de 12e eeuw vervolgd, wat Robert Ian Moore de "persecuting society" heeft genoemd. Vervolging bleef niet beperkt tot aanhangers van niet-geaccepteerde geloven als het jodendom en geloofsrichtingen die als ketterij werden beschouwd, maar omvatte ook leprozen en homoseksuelen.
De relatieve tolerantie die er wel was, veranderde als gevolg van de propaganda van de kruistochten, waarin sodomie een politieke lading kreeg. Zo zou Mohammed als vijand van de natuur sodomie bevorderd hebben en zouden Saracenen bisschoppen verkrachten en christelijke jongens voor hun vleselijke lusten misbruiken. Daarna werd sodomie een standaardbeschuldiging tegen ketters en men sprak destijds ook wel van de ketterij die mannen met elkaar bedreven.
De vervolging begon echter buiten Europa, in het Koninkrijk Jeruzalem. Homoseksueel gedrag, "quam faciens tam patiens" (zowel actief als passief), werd daar voor het eerst strafbaar gesteld in 1120 tijdens het lokale Concilie van Nablus. De straf was dood door de brandstapel, maar deze straf kon ontlopen worden door berouw te tonen. Werd iemand voor de tweede maal betrapt, dan was wederom berouw mogelijk, maar volgde wel verbanning uit het koninkrijk. Hierdoor veranderde sodomie tussen 1250 en 1300 van een weliswaar zondige, maar meestal geen strafbare praktijk, tot iets waar bijna overal in Europa de doodstraf op kwam te staan. Voor zover bekend was messenmaker Jean de Wettre de eerste die om deze reden op 8 september 1292 in Gent op de brandstapel kwam.
Desondanks werd de strafbaarheid van homoseksuele handelingen aanvankelijk vooral ingezet als middel om vijanden te chanteren of te beschuldigen, zoals bij de moord op koning Eduard II van Engeland of de liquidatie van de Tempeliers door koning Filips IV van Frankrijk. Bovendien werden sodomieten doorgaans alleen aangepakt als dit tot sociale onrust leidde, bijvoorbeeld bij aanranding of verkrachting van kinderen. Rechtbanken hielden zich vaker bezig met buitenechtelijk geslachtsverkeer tussen man en vrouw, dan met seksuele handelingen tussen mannen onderling, mede omdat dat laatste niet tot buitenechtelijke kinderen kon leiden. Wegens sodomie werden in de vijftiende en zestiende eeuw in Brugge 161 personen vervolgd, in Gent 65, in Brussel 36 en in Mechelen slechts 24.
Als uitzondering hierop kwam het in bepaalde plaatsen en periodes soms wel tot een heftigere vervolging van homoseksuelen, bijvoorbeeld tijdens de Late Middeleeuwen in Spanje en Noord-Italië, waarbij honderden terechtstellingen plaatsvonden. Zo werd in de stad Florence, nadat daar door een pestepidemie het inwoneraantal van 120.000 geslonken was tot 40.000, in 1432 de commissie van de Officieren van de Nacht ("Gli Ufficiali di Notte") ingesteld, die uitsluitend diende om sodomie te bestrijden. Als reden hiervoor vermoedt men de wil om de seksuele vrijheid van jonge mannen te beperken en ze tot een huwelijk aan te sporen. De straf voor sodomie was doorgaans slechts een geldboete, maar juist daardoor lukte het een bijna totalitaire greep op de zaak te krijgen. Hierdoor kwam aan het licht dat seksuele handelingen tussen jonge mannen zeer wijdverbreid waren en bij de alledaagse sociale omgang hoorden. De Officieren van de Nacht werden pas 70 jaar later, in 1502, weer opgeheven, nadat zij 17.000 personen hadden laten arresteren en 3000 daarvan hadden veroordeeld.
Zestiende - achttiende eeuw.
De strafbaarheid van sodomie werd voor het Heilige Roomse Rijk, waar destijds ook de Nederlanden toe behoorden, gecodificeerd in de "Constitutio Criminalis Carolina" (CCC). Deze strafwetgeving werd in 1532 door keizer Karel V uitgevaardigd en bleef geldig tot het eind van de achttiende eeuw. Artikel 116 daarvan luidde in moderne vertaling:
In Engeland werd sodomie verboden in de zogeheten "Buggery Act" van 1533, die door koning Hendrik VIII werd uitgevaardigd. Wie schuldig werd bevonden kon worden terechtgesteld door middel van ophanging en al zijn bezittingen konden worden geconfisqueerd. Hendrik VIII liet op basis van deze wet katholieke kloosterlingen terechtstellen en eigende zich hun kloostergoederen toe, vergelijkbaar met de manier waarop in de veertiende eeuw de Tempelorde werd geliquideerd. In Frankrijk werden sodomieten bij de eerste keer veroordeeld tot verlies van de testikels, bij de tweede keer tot verlies van het geslachtsdeel en bij de derde keer tot de dood door verbranding. Naar schatting werden tussen 1540 en 1700 in Europa zo'n 1600 mensen wegens sodomie veroordeeld.
Ondanks de strafbaarstelling bleef in het Heilige Roomse Rijk het aantal terechtstellingen van homoseksuelen beperkt tot een klein aantal gevallen. Zo werden in Pruisen tussen 1700 en 1730 twaalf mannen ter dood gebracht op basis van artikel 116 van de CCC, waarvan negen wegens ontucht met dieren en slechts drie wegens seksuele handelingen met mannen. De doodstraf werd in deze gevallen voltrokken door onthoofding en aansluitende verbranding van de lijken.
In de Zuidelijke Nederlanden was het aantal openbare terechtstellingen van sodomieten na 1600 sterk afgenomen. Na het geruchtmakende proces tegen de befaamde beeldhouwer Hiëronymus Duquesnoy in 1654 was Nicolaes Godtgast in 1658 de laatste persoon die hier wegens sodomie op de brandstapel eindigde. De oorzaak voor deze daling is niet bekend, maar het is mogelijk dat men in heksen een nieuwe zondebok had gevonden: hun vervolging nam in de zeventiende eeuw sterk toe. De weinige sodomieprocessen die nog gevoerd werden vonden in het geheim plaats, en om de indruk te wekken dat deze zonde was uitgeroeid werd doorgaans ook van publieke terechtstelling afgezien. Voor het reguleren van de moraal werd de individuele biecht bij een priester effectiever geacht.
Daarentegen was er in Spanje en de Spaanse koloniën in de Nieuwe Wereld in de zeventiende eeuw juist een recordaantal terechtstellingen van sodomieten. In Frankrijk werd vanaf het eind van de zeventiende eeuw terechtstelling middels de brandstapel vervangen door een gevangenisstraf of verbanning. Sodomieten werden sindsdien echter wel versterkt in de gaten gehouden door de politie, die daarvoor o.a. veroordeelde sodomieten strafvermindering beloofde wanneer zij hun soortgenoten aangaven. In 1725 zou Parijs op zo'n 500.000 inwoners ongeveer 20.000 sodomieten hebben geteld. Doordat overheden zich terughoudender opstelden, konden zich met name in de achttiende eeuw ontmoetingsplaatsen, bovenlokale netwerken, een subtiele subcultuur en de aanzet tot een eigen identiteit van sodomieten ontwikkelen.
In Londen en in de Republiek der Zeven Verenigde Nederlanden kwam het in de achttiende eeuw tot een grootschaligere vervolging van homoseksuelen. In de Republiek speelde dit in de jaren 1730-1731, toen tijdens de Utrechtse sodomieprocessen een circuit van sodomieten werd opgerold. Zeker twaalf mannen werden geëxecuteerd en vervolgens spoelde een golf van homofobie over de Republiek. In Den Haag werden 73 processen voor de plaatselijke rechtbank en voor het Hof van Holland gevoerd. De meeste sodomieten werden bij verstek veroordeeld tot levenslange verbanning. Veertien werden geëxecuteerd en één pleegde zelfmoord tijdens zijn vlucht.
Dezelfde golf leidde tot 44 processen in Amsterdam, waarvan er 6 op executie en één op zelfmoord uitdraaiden. Ten slotte werd een climax bereikt in een reeks processen in het Groninger dorpje Faan, dat uitliep op de executie van tweeëntwintig mannen die door Rudolf de Mepsche van sodomie beschuldigd waren. Dat tijdens deze processen zoveel gevallen van sodomie aan het licht kwamen werd door tijdgenoten gezien als een gevolg van zedenverval en verlies van deugden als eenvoud en spaarzaamheid. Daardoor kon de Republiek worden aangetast met deze besmettelijke ziekte die samen met andere uitingen van decadentie uit Italië moest zijn gekomen.
In de Republiek vond de laatst bekende terechtstelling wegens sodomie plaats in 1803 in Schiedam. Wie naar de Zuidelijke Nederlanden wist te vluchten, was daar vrij - er werden gedurende de achttiende eeuw nog wel zo'n tien onderzoeken ingesteld, die doorgaans zeer grondig waren, maar nog maar zelden tot een veroordeling leidden.
Negentiende en twintigste eeuw.
Uit de verlichting volgde dat wetten niet meer op religieuze denkbeelden gebaseerd mochten zijn. Zodoende werd de dood door de brandstapel afgeschaft, al werden homoseksuele handelingen nog wel als tegennatuurlijk gezien. Na de Franse Revolutie was sodomie niet langer strafbaar en dit werd bevestigd in het nieuwe Franse wetboek van strafrecht, de Code Pénal van 1810, die in 1811 ook in de Noordelijke Nederlanden werd ingevoerd. Hoewel de doodstraf was afgeschaft konden homoseksuele handelingen echter nog wel bestraft worden wegens schennis van de openbare eerbaarheid, dan wel wegens aanranding of verkrachting van een minderjarige. Het verlaagde de drempel voor vervolging en bestraffing van homoseksuelen door de politie aanzienlijk.
De Franse wetgeving werd overgenomen in landen als Nederland, België, Luxemburg, Beieren, Italië, Spanje en Portugal. Hiermee bevond het protestantse Nederland zich in gezelschap van louter katholieke landen waar homoseksuele handelingen tussen volwassen mannen voortaan toegestaan waren. In de andere protestantse landen, met name Pruisen en Engeland, bleef de strafbaarheid namelijk bestaan. Zo werden vanaf 1805 in Engeland en Wales nog 55 mannen wegens sodomie opgehangen, alvorens in 1835 de doodstraf door een gevangenisstraf vervangen werd. Door dit verschil ontstond in Noordwest-Europese landen een impuls om eveneens voor de afschaffing van strafbaarheid te strijden - het begin van de homo-emancipatie. De eerste niet-Europese landen die homoseksueel gedrag legaliseerden waren Brazilië in 1830 en het Ottomaanse rijk in 1858. In Thailand is homoseksualiteit nooit strafbaar geweest.
In de loop van de negentiende eeuw werden diverse benamingen bedacht om de vroegere sodomieten op een meer neutrale en wetenschappelijke manier aan te duiden. Zo sprak de Duitse jurist Karl Heinrich Ulrichs vanaf 1864 van uranisme om seks tussen mensen van gelijk geslacht aan te duiden, waarbij hij de mannen urningen en de vrouwen urninden noemde. Uraniërs werden ook wel het derde geslacht genoemd, een term die ook de Duitse arts Magnus Hirschfeld soms gebruikte, hoewel hij zelf van mening was dat alle mensen zowel mannelijke als vrouwelijke eigenschappen hadden. De Hongaars-Oostenrijkse journalist Karl Maria Kertbeny bedacht vervolgens in 1869 de woorden homoseksualiteit en heteroseksualiteit, die sinds het begin van de twintigste eeuw algemeen gangbaar zijn geworden. Daarmee was de basis gelegd voor een eigen identiteit die, anders dan de louter op de seksuele handelingen gerichte sodomie, voortaan de hele persoonlijkheid van homoseksuelen omvatte.
In Nederland werd met de invoering van de Zedelijkheidswet van 1911 homoseksuele contact tussen een meerderjarige en een minderjarige onder de 21 jaar verboden op basis van artikel 248-bis van het Wetboek van Strafrecht. In totaal zijn ca. 5000 mannen op basis van dit wetsartikel vervolgd, met een hoogtepunt in de jaren 1950. Tussen 1947 en 1966 lag het aantal vervolgingen voortdurend boven de 100 per jaar, terwijl het vóór de oorlog slechts 1 keer boven de 100 was gekomen. Artikel 248-bis werd uiteindelijk afgeschaft in 1971, waardoor de minimumleeftijd voor homoseksuele contacten weer gelijk werd aan die voor heteroseksuele contacten, en dus weer op 16 jaar kwam te liggen. In 1989 werd de minimumleeftijd voor seksuele contacten in het algemeen verlaagd tot 12 jaar, maar in 2002 werd deze weer opgetrokken naar 16 jaar, als gevolg van een toenemende onrust over seksueel kindermisbruik.
Nazi-Duitsland.
In nazi-Duitsland waren homoseksuele handelingen strafbaar, maar er was geen gecoördineerd beleid om alle homoseksuelen uit te roeien (zoals dat wel voor de Joden en de zigeuners het geval was), waardoor deze vervolging meer een incidenteel dan een systematisch karakter had. Overigens werden lesbiennes niet op deze manier vervolgd omdat vrouwen volgens Hitler seksueel passief waren. Tussen 1933 en 1945 werden naar schatting 100.000 homoseksuelen op grond van paragraaf 175 geregistreerd of opgepakt. Daarvan werden ongeveer 50.000 mannen veroordeeld, de meesten tot gevangenisstraf of tuchthuis, maar tussen de 10.000 en 15.000 van hen kwamen in een concentratiekamp terecht, waarvan 53% om het leven kwam. Daarnaast werden enkele honderden mannen door de rechter tot castratie veroordeeld. In de concentratiekampen moesten homoseksuelen als herkenningsteken een roze driehoek dragen, dat vanaf de jaren 1970 een geuzenteken in de emancipatiestrijd werd.
Nadat Nederland door de Duitsers bezet was, voerden dezen op 3 augustus 1940 de Verordening tot bestrijding van tegennatuurlijke ontucht (Vo 81/40) in. Daardoor werden voortaan ook homoseksuele handelingen tussen volwassenen strafbaar, met een maximale gevangenisstraf van 4 jaar. Omdat deze nieuwe regeling het oude artikel 248-bis overlapte, halveerde het aantal veroordelen op basis van dat artikel van ongeveer 40 naar 20 per jaar. Op basis van Vo 81/40 werden in de eerste drie bezettingsjaren eveneens ruim 20 veroordelingen per jaar uitgesproken. Voor de laatste twee oorlogsjaren is niets gedocumenteerd. Daarnaast zijn minimaal 43 zaken tegen Nederlanders door Duitse rechtbanken behandeld. In totaal zullen dan minstens 160 Nederlandse mannen wegens homoseksuele handelingen door de Duitsers veroordeeld zijn. In de meeste gevallen kregen zij een gevangenisstraf, slechts een enkeling is in een concentratiekamp beland. Daarnaast zijn er nog wel homoseksuelen geweest die in een kamp terechtkwamen, maar dan omdat zij Joods waren of in het verzet zaten, zoals de homoseksuele verzetsstrijder Willem Arondeus. De enige Nederlander die na de oorlog werd erkend als oorlogsslachtoffer vanwege vervolging om zijn homoseksuele geaardheid was de Groninger Tiemon Hofman (1925-1997).
21ste eeuw.
In bepaalde delen van de wereld worden ook heden ten dage nog homoseksuelen vervolgd. Sodomie is in landen waar de Islamitische wetgeving Sharia richtinggevend is, een halsmisdrijf. Zo werden op 20 juli 2005 twee Iraanse jongens van 18 en 17 jaar, Mahmud Asgari en Ayez Marhoni, opgehangen nadat hun relatie door hun eigen familie was aangegeven. Behalve in Iran staat op homoseksualiteit de doodstraf in Jemen, Mauritanië, Saoedi-Arabië, Soedan en de Verenigde Arabische Emiraten. Levenslange gevangenisstraffen kunnen worden gegeven in Bangladesh, Guyana, de Maldiven, Nepal, Singapore en Oeganda. In Oeganda werd eind 2009 een wetsvoorstel in behandeling genomen om de straffen aanzienlijk te verscherpen. De doodstraf zou mogelijk worden voor mensen die homoseksuele seks hebben terwijl ze hiv-positief zijn. Om wereldwijd de discriminatie van homoseksuele mannen en vrouwen en aanverwante seksuele minderheden te bestrijden werden in 2006 de Jogjakarta-beginselen geformuleerd.
Emancipatie en acceptatie.
De emancipatie van homoseksuelen wordt doorgaans, net als andere emancipatiebewegingen, onderverdeeld in enkele fases:
De begon eind negentiende eeuw en bestond uit de strijd tegen de wettelijke discriminatie en strafbaarstelling. In veel landen waren homoseksuele handelingen strafbaar, in het buitenland tussen personen van elke leeftijd, in Nederland echter alleen die tussen een meerderjarige en een minderjarige beneden de 21 jaar (volgens art. 248-bis van het Wetboek van Strafrecht). Deze eerste fase van de emancipatie profiteerde onder meer van nieuwe wetenschappelijke inzichten, waardoor homoseksualiteit niet meer als een religieuze zonde, maar als een lichamelijke ziekte of als een psychische afwijking gezien ging worden. Dit betekende dat homoseksuelen er weinig aan konden doen en dat een maatschappelijke veroordeling ervan dus onterecht was. Hierbij speelde het werk van de Duitse seksuoloog en voorvechter van homorechten Magnus Hirschfeld (1868-1935) en de Amerikaanse bioloog Alfred Kinsey (1894-1956), die beiden over de homoseksuele geaardheid publiceerden, een belangrijke rol.
De , begon in de jaren 1970 en ging om het bevechten van gelijke rechten en van een eigen plaats in de samenleving. Er kwamen allerlei activiteiten om bestaande patronen en vooroordelen te doorbreken, zoals de Gay Pride Parades, die sinds de tweede helft van de jaren 1970 in Nederland en België onder de naam Roze Zaterdag plaatsvinden. De vroegere onderdrukking en vervolging werd gememoreerd met de onthulling van het Homomonument in 1987. In combinatie met de seksuele revolutie heeft dit ertoe geleid dat in veel westerse landen homoseksualiteit (zowel de geaardheid als de activiteit) gelegaliseerd werd. Zo is bijvoorbeeld sinds 1990 homoseksualiteit ook niet meer opgenomen in de lijst van geestesziekten van de Wereldgezondheidsorganisatie en bepaalde het Amerikaanse Hooggerechtshof in 2003 dat het verbod op homoseksualiteit ongrondwettig was. Als sluitstuk van deze fase wordt wel de erkenning van het homohuwelijk gezien. Dit gebeurde voor het eerst in 2001 in Nederland, waarna in 2003 België volgde en het in 2013 in 15 landen wettelijk mogelijk was om een huwelijk tussen mensen van gelijk geslacht te sluiten. In andere landen waar nog geen homohuwelijk bestaat wordt soms wel al voorzien in een geregistreerd partnerschap.
Als een wordt gezien het realiseren van sociale acceptatie van homoseksualiteit. Nadat in landen als Nederland de juridische gelijkstelling van homoseksuelen grotendeels voltooid is, wil men vervolgens voorkomen dat homo's, lesbiennes, biseksuelen en transgenders in het sociale leven gediscrimineerd worden. Daartoe wordt onder andere op scholen voorlichting over homoseksualiteit gegeven, om daarmee vooroordelen en homofobie weg te nemen. Deze fase in de homo-emancipatie kreeg extra noodzaak door gevallen van antihomoseksueel geweld, voortkomend uit machogedrag en de straatcultuur, zowel onder autochtone als onder allochtonen jongeren.
Nederland.
In Nederland zijn de rechten in verband met homoseksualiteit gelijk aan die in verband met heteroseksualiteit, behalve bij het afstammings- en adoptierecht. De sociale acceptatie is bij sommige bevolkingsgroepen nog beperkt.
Homocultuur.
Homocultuur is een subcultuur van homoseksuelen, lesbiennes, biseksuelen en transseksuelen die een referentiekader delen van gemeenschappelijke opvattingen, gedragscodes en symbolen en die in de samenleving tot uiting komt in de politiek, kunst, literatuur, media, ontmoetingsplaatsen en evenementen.
Omdat homoseksualiteit eeuwenlang verboden was, ontstonden pas vanaf de achttiende eeuw de eerste vormen van een homocultuur. Aanvankelijk was dit nog ondergronds en verborgen en maakten Britse homoseksuelen omwille van hun veiligheid zelfs gebruik van Polari, maar met de opkomende homo-emancipatie tegen het einde van de negentiende eeuw ontstonden geleidelijk aan steeds meer voorzieningen voor homoseksuelen.
Vanaf de jaren 1970 werden homo's ook publiekelijk zichtbaar, met name door de Gay Pride Parades in vele steden wereldwijd en het in de media optreden van openlijk homoseksuele personen en dragqueens.
Indien een bedrijf, een land of een persoon zich afschildert als liberaal, modern en tolerant door zich homovriendelijk te gedragen en ruim baan te geven aan homocultuur, met de intentie daarmee bepaalde misstanden te verhullen, is er sprake van pinkwashing.

</doc>
<doc id="9346" url="https://nl.wikipedia.org/wiki?curid=9346" title="Homosexualiteit">
Homosexualiteit



</doc>
<doc id="9347" url="https://nl.wikipedia.org/wiki?curid=9347" title="Homoseksueel">
Homoseksueel



</doc>
<doc id="9348" url="https://nl.wikipedia.org/wiki?curid=9348" title="Homosexueel">
Homosexueel



</doc>
<doc id="9351" url="https://nl.wikipedia.org/wiki?curid=9351" title="Amélie Mauresmo">
Amélie Mauresmo

Amélie Mauresmo (Saint-Germain-en-Laye, 5 juli 1979) is een voormalig professioneel tennisspeelster uit Frankrijk. Zij droeg de bijnaam "Momo".
Mauresmo is openlijk lesbienne.
Loopbaan.
Mauresmo is een voormalig nummer 1 in het enkelspel bij de junioren (1996).
Mauresmo bereikte in 1999 als ongeplaatste speelster de finale van het Australian Open, waarna zij doorbrak bij de volwassenen. Zij verloor deze finale van Martina Hingis. In de persconferentie na haar verrassende overwinning op Lindsay Davenport in de halve finale uitte de toen negentienjarige Mauresmo zich als lesbienne.
In 1998, 1999, 2001, 2002, 2003, 2004, 2005 speelde zij in/met het Franse team in de Fed Cup. In 2003 won Frankrijk de Fed Cup.
Mauresmo behaalde in 2004 de zilveren medaille op de Olympische Spelen in Athene; zij verloor van Justine Henin.
Op 13 september 2004 loste zij Justine Henin-Hardenne af als nummer 1 van de wereld, waarmee zij de eerste Française in de tennisgeschiedenis werd die de eerste plaats op de wereldranglijst gehaald heeft. Zij is hiermee ook de eerste speelster in de geschiedenis die zowel bij de junioren als bij de volwassenen op de eerste plaats gestaan heeft.
Tijdens Wimbledon 2005 bereikte Mauresmo de finale in het vrouwendubbelspel, samen met Svetlana Koeznetsova – zij verloren van het als tweede geplaatste duo Cara Black en Liezel Huber.
Tot nu toe was 2005 een van haar succesvolste jaren. Zij stond tot dan toe bekend als de speelster die op de belangrijke momenten haar zenuwen niet in bedwang kan houden en daardoor vrijwel alle belangrijke wedstrijden (finales, wedstrijden op het thuisfront onder andere Roland Garros) verloor. Echter, in 2005 lukte het haar eindelijk om een grote titel binnen te halen. Op het prestigieuze eindejaarstoernooi van de WTA, de WTA Tour Championships, won zij in de finale van haar landgenote en vriendin Mary Pierce. De titelverdedigster, de Russin Maria Sjarapova, werd al in de halve finale uitgeschakeld.
Het jaar 2006 startte goed. Mauresmo won het Australian Open van Justine Henin, die moest opgeven in de tweede set als gevolg van maagkrampen. Mauresmo voelde de opgave aan als een vernedering: zij won het toernooi immers door opgave van haar tegenspeelster en niet door haar te verslaan. Het ongenoegen tussen de twee Franstalige speelsters bleef tot na het US Open bestaan. Enkele weken later won zij ook het Tier II toernooi "Proximus Diamond Games" in het Antwerpse Sportpaleis. Ze had drie sets nodig om publiekslieveling Kim Clijsters te verslaan. Door haar tweede opeenvolgende overwinning kwam het diamanten racket, de felbegeerde trofee van het toernooi die 1 miljoen euro waard is, binnen bereik. Indien zij binnen drie jaar het toernooi nog een keer wint, mag zij de trofee, die in WTA-kringen omschreven wordt als "meest begeerlijke trofee ter wereld", mee naar huis nemen.
Mauresmo ging op haar elan verder naar Wimbledon, hoewel zij op het grastoernooi van Eastbourne reeds in de eerste ronde was uitgeschakeld. In de halve finale versloeg zij daar Maria Sjarapova; in de finale weerhield zij Henin-Hardenne van een "career slam": 2-6, 6-3 en 6-4. Zo won Mauresmo haar tweede grandslamtitel en haar eerste grastoernooi.
Het jaar 2007 begon minder rooskleurig. Tijdens het Australian Open verloor zij in de vierde ronde van de ongeplaatste Lucie Šafářová.
In februari won zij echter voor de derde keer in vijf jaar de "Proximus Diamond Games" in Antwerpen, en mocht zij het gouden racket vol diamanten ter waarde van 1 miljoen euro mee naar huis nemen.
Op Wimbledon verloor Mauresmo slechts tien games in de eerste drie ronden. Toch verloor zij in de vierde ronde van de als 14e geplaatste Nicole Vaidišová in drie sets: 6-7, 6-4 en 1-6.

</doc>
<doc id="9352" url="https://nl.wikipedia.org/wiki?curid=9352" title="ABBA">
ABBA

ABBA is een Zweedse popgroep, die in 1972 in Stockholm gevormd werd door Agnetha Fältskog (zang), Björn Ulvaeus (gitaar en zang), Benny Andersson (piano en zang) en Anni-Frid Lyngstad (zang). ABBA is een van de succesvolste bands ter wereld met meer dan 200 miljoen verkochte albums (en ruim 400 miljoen platen in totaal). Het succes begon toen ABBA in 1974 het Eurovisiesongfestival won met het nummer "Waterloo".
De naam ABBA is een acroniem, bestaande uit de eerste letters van de voornamen van de leden. Op de platenhoezen staat de eerste B vaak in spiegelbeeld. Dit beeldmerk werd in 1976 voor het eerst toegepast op de hoes van de single "Dancing Queen", en is ontworpen door Rune Söderqvist. Door de B's naar de A's te keren wilde Söderqvist ook benadrukken dat ABBA uit twee stellen bestaat.
Stig Anderson was in de jaren 70 en 80 de manager van de groep. In 1983 laste ABBA een pauze in, die leidde tot het uiteenvallen van de formatie. In april 2018 nam ABBA twee nummers op: "I Still Have Faith in You" en "Don't Shut Me Down". Deze werden op 2 september 2021 uitgebracht. Ook werden er die dag een hologramconcertreeks voor 2022 en een nieuw album, genaamd "Voyage" aangekondigd. Het album kwam op 5 november 2021 uit.
Voorgeschiedenis.
Anni-Frid "Frida" Lyngstad zong al in haar tienerjaren bij een dansorkest en een bigband. Vanaf haar negentiende trad ze op met haar eigen groepje The Anni-Frid Four. In 1967 won Lyngstad met het liedje "En ledig dag" (een vrije dag) de grote Zweedse talentenjacht "New Faces" waarmee ze een nationale bekendheid werd. In 1969 nam ze deel aan het Melodifestivalen, waar ze haar latere EMI-producer en echtgenoot Benny Andersson leerde kennen. In 1971 scoorde ze met de single "Min egen stad" (mijn eigen stad) haar eerste nummer 1-hit in de Zweedse hitparade.
Benny Andersson was in de jaren 1960 lid van de Zweedse rockband The Hep Stars. Deze groep beleefde tussen 1964 en 1969 in Zweden zijn hoogtepunt en werd gevormd naar het voorbeeld van onder andere Herman's Hermits, The Beatles en The Rolling Stones.
Björn Ulvaeus was lid van de Hootenanny Singers. Deze groep had een rustiger geluid dan The Hep Stars en maakte skifflemuziek. Af en toe kruisten de wegen van beide groepen elkaar en dat leidde ertoe dat hij samen met Andersson enkele liedjes schreef.
Agnetha Fältskog, het jongste lid van ABBA, was in haar tienerjaren al bekend. Ze behoorde al tot de populairste artiesten in haar vaderland voordat ABBA bestond. Ze speelde bijvoorbeeld de rol van Maria Magdalena in de Zweedse versie van de musical "Jesus Christ Superstar". Ook schreef Fältskog zelf muziek. Ze bracht in Scandinavië vele hitsingles en zes succesvolle soloalbums uit. Ook probeerde ze in Duitsland door te breken. Ze bracht er met haar verloofde Dieter Zimmerman enkele Duitstalige singles uit. Tot een doorbraak in Duitsland kwam het niet en na enige tijd werd de verloving verbroken. Tijdens de opname van een tv-show ontmoette zij Ulvaeus, toen een van de Hootenanny Singers.
Prille begin van de band.
Begin 1970 waren Andersson en Ulvaeus druk bezig met het opnemen van het album "Lycka" (geluk), hun eerste gezamenlijke elpee die in september verscheen en waaraan ook Fältskog en Lyngstad als achtergrondzangeressen meewerkten. Het album bevatte originele liedjes die door henzelf werden gezongen. Ulvaeus en Fältskog waren intussen een relatie begonnen. Fältskog was op dat moment al een gevierde ster in Zweden. Na een gezamenlijke vakantie op Cyprus in april 1970 besloten de twee koppels om samen op te treden in een variété-show op tv. Onder de naam Festfolket (wat zowel feestvierders als verloofden betekent) brachten ze sketches en imiteerden ze bestaande liedjes. Hun optreden werd maar lauw onthaald, al was er toch een liedje dat erboven uitstak: de single "Hej gamle man" werd wel een hit en haalde op 1 november 1970 de nummer 1-positie in de Zweedse Svensktoppen (hitparade). Het was meteen de eerste hit van het duo Björn &amp; Benny waarin ook Fältskog en Lyngstad duidelijk te horen zijn.
Op 6 juli 1971 traden Fältskog en Ulvaeus onder massale belangstelling in het huwelijk. Het groots opgezette society-huwelijk kon rekenen op een uitvoerige verslaggeving door de Zweedse media. De feestvreugde werd evenwel overschaduwd door het overlijden, op dezelfde dag, van Bengt Bernhag. Bernhag was de mede-oprichter, vennoot en producer van Stig Andersons platenmaatschappij Polar Music. Hij was ook de ontdekker van Ulvaeus toen die nog voor de West Bay Singers optrad. In de herfst van 1971 werd met Stig Anderson contractueel overeengekomen dat Bernhags plaats als producer voortaan werd ingenomen door Andersson en Ulvaeus die meteen ook als vaste songwriters bij Polar aan de slag konden. De heren maakten van de gelegenheid gebruik om ook hun partners Fältskog en Lyngstad als achtergrondvocalen in de groep te introduceren. Hiermee werden zowel de juridische als de muzikale fundamenten voor het latere ABBA-succes gelegd.
In maart 1972 verscheen met "She's My Kind of Girl" de eerste gezamenlijke single van het duo Björn en Benny. Het nummer werd al in 1969 geschreven als soundtrack voor de softpornofilm "Nagon att älska" (iemand om van te houden; Engelse titel "The Seduction of Inga", Nederlandse titel "Inga doet wat zij niet laten kan") die uitkwam in 1971. Het lied werd totaal onverwacht een nummer 1-hit in Japan met 500.000 verkochte exemplaren en was daarmee hun eerste buitenlandse succes. Het was voor Ulvaeus en Andersson de aanzet om, ambitieus als ze waren, Engelstalige popsongs op te nemen en te experimenteren met nieuwe arrangementen en geluiden. Resultaat was de single "People Need Love" dat uitkwam in de zomer van 1972. Omdat nu ook de dames manifest te horen waren, werd besloten om de single uit te brengen onder de naam Björn &amp; Benny, Agnetha &amp; Anni-Frid. Het liedje werd een bescheiden hit in Zweden, maar in Amerika bereikte het ondanks een mank lopende distributie en nagenoeg onbestaande promotie door het bescheiden Playboy Records toch voor het eerst de officiële hitparades. Gesterkt door dit relatieve succes besloten de vier om de ingeslagen weg verder te zetten. In september 1972 doken ze in Stockholm opnieuw de studio in om de single "Nina, Pretty Ballerina"' op te nemen.
ABBA, de naam, de sound.
De ABBA-sound.
Vastberaden om met het viertal een internationale doorbraak te forceren, besloot manager Stig Anderson om voor de derde maal deel te nemen aan de Zweedse preselectie voor het Eurovisiesongfestival van 1973. Ditmaal zou de single "Ring Ring" voor een overwinning op het Melodifestivalen moeten zorgen. De bedoeling was om een modern, hip popnummer te maken dat tegenin de traditionele songfestivalliedjes van toen ging. Terwijl Andersson en Ulvaeus zich bezighielden met het componeren van de muziek schreef Stig Anderson een Zweedse tekst bij. Om het liedje een meer internationale uitstraling te geven werd aan Neil Sedaka en Phil Cody gevraagd om een Engelstalige versie van de tekst te maken. Op 10 januari 1973 werd het nummer opgenomen in de Metronome Studio in Stockholm. Geluidstechnicus was Michael B. Tretow die op dat moment helemaal in de ban was van de Amerikaanse muziekproducer Phil Spector. Spector is de uitvinder van de zogenaamde "wall of sound", een opnametechniek waardoor liedjes voller en grootser (bombastischer) gingen klinken, alsof de zangers worden begeleid door een symfonieorkest. Spector gebruikte hiervoor een legertje aan muzikanten die in de studio op hetzelfde moment dezelfde instrumenten bespeelden. Aangezien dit voor Polar Music veel te duur was, experimenteerde Tretow door meerdere opnames met dezelfde instrumenten te maken, deze samen te voegen en zo toch de suggestie van een orkestgeluid te creëren. Het spoor waarop de stemmen stonden, werd iets versneld, waardoor deze hoger klinken dan op de oorspronkelijke opname. Door deze technieken van overdubbing ('double tracking') en meersporenopname ontstond de typische ABBA-sound.
Velen verwachtten dat "Ring Ring" in de voorronde de overwinning ging behalen, maar het werd de derde plaats. Björn &amp; Benny, Agnetha &amp; Anni-Frid moesten het afleggen tegen het duo Malta, dat in Luxemburg als Nova &amp; The Dolls de Zweedse kleuren mocht verdedigen. Ondanks de zware ontgoocheling werd de single toch een commercieel succes. Zowel in Zweden en Noorwegen als in enkele andere Europese landen werd het nummer snel een hit. In België en Nederland werd de single op de radio grijs gedraaid, en zelfs in Zuid-Afrika behaalde het de derde plaats. Alleen in Engeland sloeg het liedje niet aan. In maart 1973 werd de elpee "Ring Ring" uitgebracht. Het televisiedebuut in Nederland maakte ABBA op 8 juni 1973 in het popprogramma Popzien. Profiterend van het succes van de single ging de groep in de zomer van dat jaar op tournee in hun thuisland. Omwille van het prille moederschap van Fältskog, in februari bevallen van dochter Linda, besloten ze alleen in de weekenden op te treden.
Acroniem als groepsnaam.
Intussen was manager Anderson de lange en onwelluidende groepsnaam zo beu dat hij op zoek ging naar een nieuwe naam die ook internationaal zou aanslaan. Hij kwam op het idee om de namen van de groepsleden af te korten en op een kladpapiertje de beginletters spelenderwijs om te vormen tot het acroniem ABBA. Als publiciteitsstunt organiseerde Anderson pro forma nog een wedstrijd door in een lokale krant in Göteborg het publiek over te halen een geschikte naam in te zenden. Allerlei exotische namen, gaande van Baba over Fabb tot Alibaba, passeerden de revue, maar geen enkele werd behouden. In de zomer van 1973 kondigden de vier en hun manager officieel aan voortaan als ABBA door het leven te gaan. Er was een visverwerkingsbedrijf met dezelfde naam, maar omdat dit enkel in Zweden bekend was, kwam men al snel tot een akkoord. De naam is voor het eerst terug te vinden op een papier van de Metronome Studio in Stockholm op 16 oktober 1973 waar de naam Björn &amp; Benny, Agnetha &amp; Frida is doorgekruist en er boven in grote letters ABBA staat.
Toen Andersson tijdens een fotoshoot voor de grap de letter B omdraaide, ontstond het idee om er een logo mee te vormen. Vanaf 1976 waren de naam en het ABBA-logo, met gespiegelde "B", een geregistreerd handelsmerk voor promotiemateriaal en gadgets.
De gouden jaren.
Internationale doorbraak.
Zinnend op revanche voor hun gemiste selectie van het jaar voordien, nam de band onder de nieuwe naam ABBA in 1974 opnieuw deel aan het Melodifestivalen. Ditmaal werd het kwartet wel goed genoeg geacht om Zweden in Europa te vertegenwoordigen. Om te breken met de typische, ietwat oubollige dramatische ballade-traditie van het Eurovisiesongfestival, werd gekozen voor het door Ulvaeus en Andersson geschreven uptempo-nummer "Waterloo". In het liedje, dat oorspronkelijk "Honey Pie" heette, wordt de overgave van Napoleon tijdens de slag bij Waterloo vergeleken met de passionele overgave van een meisje aan haar geliefde. Sommige linkse journalisten in Zweden vonden het onverantwoord om een dergelijk vrolijk liedje te zingen over een gruwelijke, bloedige veldslag. Dat ABBA, sinds een recente reglementswijziging, hun nummer niet alleen in hun landstaal, maar ook in het Engels mocht brengen, was een bijkomende troef.
Volledig in de sfeer van de toen in de popmuziek heersende glamrockscene, inclusief de obligate, kitscherige glitterkostuums, plateauzolen en stergitaren, brachten ze op 6 april 1974 hun later wereldberoemde versie van "Waterloo". Met het swingende ritme, de catchy melodie, de samenzang van twee charmante jongedames, de bescheiden maar voor die tijd ongewone danspasjes, en uiteraard hun frivole outfit maakten de vier meteen indruk op pers, publiek en juryleden. ABBA behaalde in Brighton dan ook de overwinning en gaf de zestien andere landen het nakijken. In mum van tijd werd "Waterloo" een nummer 1-hit, niet alleen in de Scandinavische landen, maar ook in België, West-Duitsland, Zwitserland en Zuid-Afrika. Zelfs in de Angelsaksische landen, en zeker in Engeland, scoorde het nummer uitstekend. En met een zesde plaats in de Billboard Hot 100, brak ABBA ook door in de Verenigde Staten. Van de elpee "Waterloo" werden naast het gelijknamige titelnummer ook "Honey, Honey", "Hasta Mañana" en "King Kong Song" als single uitgebracht.
Om zo veel mogelijk lange, dure en vermoeiende vliegtuigreizen en tournees te vermijden, maar toch een zo groot mogelijk internationaal publiek te bereiken, kwam manager Anderson op het idee om, in navolging van The Beatles in de jaren 1960, de liedjes te voorzien van een film clip of promo clip, de voorloper van de latere videoclips. Anderson benaderde daarvoor de jonge maar ambitieuze filmregisseur Lasse Hallström. Hallström slaagde erin om, aanvankelijk met bescheiden middelen, van vele ABBA-singles ook een visuele attractie te maken. De kleurrijke, vaak vernieuwende filmpjes die de nummers begeleidden en waarvan "Waterloo" het eerste nummer was, hebben zeker bijgedragen tot de doorbraak en het succes van de groep in landen als Australië, Nieuw-Zeeland en Zuid-Afrika.
Megasucces.
In het Verenigd Koninkrijk behaalde ABBA pas een nieuwe top 10-hit met "SOS" van de derde elpee "ABBA" van 1975. Fältskog nam dit nummer ook op in een soloversie voor haar Zweedstalige album "Elva kvinnor i ett hus" (elf vrouwen in één huis). In de tussentijd scoorde ABBA in diverse andere landen grote hits met nummers als "Honey, Honey", "So Long" en "I Do I Do I Do I Do I Do". Laatstgenoemde single deed het ook goed in de Verenigde Staten en bereikte daar een vijftiende plaats. Na "SOS" was de status van eendagsvlieg definitief verdwenen.
Na 1975 kwam wereldwijd succes met onder meer "Mamma Mia" en "Fernando". Dit laatste nummer werd in eerste instantie speciaal geschreven voor Lyngstads Zweedstalige album "Frida ensam". ABBA besloot echter een Engelstalige versie op te nemen. De single groeide uit tot een van ABBA's grootste hits. In Australië stond het nummer zelfs 14 weken lang op nummer 1. Intussen was een eerste "Greatest Hits"-album verschenen dat in Engeland na "Bridge over Troubled Water" van Simon &amp; Garfunkel de bestverkochte elpee van de jaren 1970 werd. Daarna volgden "Money, Money, Money", "Knowing Me, Knowing You" en "Dancing Queen" van de elpee "Arrival" uit 1976.
In 1976 scoorde het viertal met het euforisch klinkende "Dancing Queen" een wereldhit en ook hun enige nummer 1-hit in de Verenigde Staten. De single ging 8,7 miljoen keer over de toonbank en stond in vijftien landen op de eerste plaats. Zoals vele ABBA-hits ontstond "Dancing Queen" in het zomerhuisje van Andersson en Ulvaeus op het afgelegen eilandje Viggsö, zo'n 30 kilometer ten oosten van Stockholm. Omgeven door de rust en de schoonheid van de natuur en vergezeld door een kleine vleugelpiano en een oude gitaar vonden de heren daar de inspiratie om liedjes te schrijven en te componeren.
In 1977 verscheen de film "", waarin de band en de bandleden de hoofdrol speelden. De film was een verslag van de tour door Australië met daarin een verhaallijn over een dj die probeert ABBA te strikken voor een interview. De concertopnamen lieten ABBA op zijn best zien en de film liet ook zien hoe enorm populair ABBA in Australië was. Men sprak daar zelfs van een ABBA-mania. Van het vrijwel tegelijkertijd verschenen album "The Album" kwamen hits als "Take a Chance on Me", "Thank You for the Music", "The Name of the Game" en "Eagle". Dit laatste nummer verscheen slechts in een beperkt aantal landen op single. In 1978 was ABBA uitgegroeid tot een megagroep. In mei deed ABBA een serieuze poging om ook de Verenigde Staten volledig te veroveren. ABBA reisde naar de Verenigde Staten en trad op in een special van de razend populaire Olivia Newton-John. Het offensief leek zijn vruchten af te werpen. "Take a Chance on Me" werd na "Dancing Queen" ABBA's grootste hit in de Verenigde Staten en bereikte een derde plaats. Ook "The Album" verkocht uitstekend en bereikte er een veertiende plaats. ABBA's Amerikaanse platenmaatschappij borduurde echter niet voort op dit succes en bracht in dat jaar geen enkele nieuwe ABBA-single uit. In 1978 verscheen er voor het eerst geen nieuwe ABBA-elpee, wel een nieuwe single, het disco-getinte "Summer Night City".
Dat jaar richtten Andersson, Ulvaeus en Stig Anderson ook Polar Studios op, de modernste opnamestudio van die tijd. Het nieuws verspreidde zich en al snel stond Led Zeppelin aan de deur om hun album "In Through the Out Door" op te nemen.
Echtscheidingen.
1979 begon met slecht nieuws: vrijwel tegelijk met het verschijnen van de gloednieuwe single "Chiquitita" kondigden Fältskog en Ulvaeus hun echtscheiding aan. Fältskog wilde graag meer thuis zijn bij haar kinderen, terwijl Ulvaeus meer wilde optreden. Het werken met de groep leek er niet onder te lijden. In mei verscheen de langverwachte nieuwe elpee "Voulez-Vous", die opviel door zijn dansbare en ritmische karakter. Van de elpee werden naast "Chiquitita" nog drie andere singles uitgebracht die alle grote hits werden: "Voulez-Vous", "Does Your Mother Know" en "I Have a Dream". Op 13 september startte ABBA's tweede en laatste grote tournee. Deze keer werden voor het eerst ook de Verenigde Staten aangedaan. Het Amerikaanse publiek reageerde enthousiast op de groep, maar het was merkbaar dat ABBA daar nog niet zo'n gevestigde naam was als in de rest van wereld. Anders dan in andere landen werd niet iedere nieuwe ABBA-single automatisch een top 10-hit. De single "Voulez-Vous/Angeleyes", die in de Verenigde Staten tijdens de tournee werd uitgebracht, kwam bijvoorbeeld niet hoger dan een 64e plaats. In Europa verscheen tijdens de tournee de nieuwe single "Gimme! Gimme! Gimme! (A Man After Midnight)" en ook het tweede verzamelalbum "Greatest Hits Vol. 2".
In januari 1980 werd de laatste hand gelegd aan het volledig Spaanstalige album "Gracias por la música", dat in mei in enkele landen verscheen. Deze elpee werd onverwacht ook in Japan een groot succes. In maart van dat jaar reisde ABBA naar Japan voor enkele concerten, die uiteindelijk ABBA's allerlaatste bleken te zijn. In de zomer verscheen de nieuwe single "The Winner Takes It All", die leek te verwijzen naar de scheiding tussen Fältskog en Ulvaeus. In Ulvaeus' eigen woorden: "het is bijzonder dat ik het nummer geschreven heb en dat Agnetha de woorden en het gevoel overbracht met haar zang". In november werd de nieuwe elpee "Super Trouper" en de single "Super Trouper" uitgebracht. Zowel de elpee als de single stonden binnen de kortste keren weer bovenaan de hitlijsten.
In februari 1981 kondigden Lyngstad en Andersson, het andere ABBA-paar, volkomen onverwacht hun echtscheiding aan. Er werd druk gespeculeerd of ABBA een tweede echtscheiding zou kunnen overleven, maar de groep benadrukte dat dit geen gevolgen had voor de samenwerking. Al snel bleek dat het moeilijk was een geschikte nieuwe single uit te brengen. In de zomer verscheen nog wel een speciale 12 inch van "Lay All Your Love on Me", een nummer van de elpee "Super Trouper", maar de rest van het jaar was het op platengebied stil rond ABBA. Pas in december verscheen de gloednieuwe ABBA-single "One of Us", vrijwel tegelijk met de nieuwe elpee "The Visitors". Zowel de clip als de tekst van "One of Us" waren een totale stijlbreuk met de tot dan vrolijke ABBA-sound en imago. De privéproblemen bij de ABBA-leden leken ook te worden weerspiegeld in de nummers op de nieuwe elpee. De elpee was veel serieuzer en melancholischer van aard dan voorheen, met songs over Russische dissidenten, het verstrijken van de tijd en relaties die tot een einde komen. Op de elpee stonden voor het eerst ook veel minder mogelijke singlekandidaten. In de meeste landen werd als opvolger "Head over Heels" uitgebracht, maar deze single werd slechts in een klein aantal landen, waaronder Nederland, een hit.
Einde van de groep.
Begin 1982 waren er nog plannen om een geheel nieuwe ABBA-elpee uit te brengen. In mei ging de groep de studio in en nam drie nieuwe nummers op. Een creatieve crisis leek zich aan te dienen, want geen van deze nummers werd door ABBA goed genoeg bevonden om op dat moment uit te brengen. De plannen voor een nieuwe elpee werden daarom al snel terzijde geschoven. In plaats daarvan werd gekozen voor een dubbel verzamelalbum met daarop alle grote ABBA-hits uit de voorgaande tien jaar en twee nieuwe singles. In augustus 1982 ging de band opnieuw de studio in om drie nieuwe nummers op te nemen. Twee daarvan werden uitgebracht als single. De eerste, "The Day Before You Came", verscheen in oktober en werd in verschillende Europese landen, met uitzondering van Engeland, een grote hit. De tweede single, "Under Attack", verscheen in december en wist alleen in Nederland en België de top 5 te bereiken. De in november verschenen elpee "" deed het daarentegen wel goed in de internationale lijsten. Met dit wereldwijd nummer 1-album sloot ABBA zijn bestaan af.
ABBA's laatste publieke optredens, voor de revival, dateren van 6 november en 11 december 1982 toen de groep naar aanleiding van hun tienjarig bestaan bij de BBC One te gast was in "The Late, Late Breakfast Show" van presentator Noel Edmonds. In 1983 laste de groep een rustperiode in die uiteindelijk definitief bleek te zijn. Ter gelegenheid van Stig Andersons verjaardag op 16 januari 1986 verzamelden de groepsleden zich nog wel in een Zweedse opnamestudio om samen Andersons oude folkhit "Tivedshambo" te zingen.
De ABBA-leden leken ook muzikaal uit elkaar te zijn gegroeid. Andersson en Ulvaeus wilden zich toeleggen op het schrijven van een musical, terwijl Fältskog en Lyngstad geïnteresseerd waren in een internationale solocarrière. In de jaren daarna gaven de ABBA-leden enkele malen aan niets tegen het opnemen van een nieuwe ABBA-elpee te hebben, maar het kwam er niet meer van.
Comeback.
Op 26 augustus 2021 werden fans van ABBA wereldwijd op scherp gezet omdat de groep die dag geheimzinnig gestalte gaf aan een langverwachte comeback. Op 2 september volgde een livestream op YouTube waarin een comeback daadwerkelijk bevestigd werd. ABBA maakte bekend een nieuw album gemaakt te hebben met de titel "Voyage." De release ervan was op 5 november 2021 en is het eerste album voor de groep in veertig jaar. "Voyage" is tevens de naam van een reeks concerten die vanaf 27 mei 2022 in Londen plaatsvonden. Hierbij traden de originele ABBA-leden (die allemaal de leeftijd van in de 70 hebben) niet zelf op, maar werd er gebruik gemaakt van hologrammen. De concerten vonden plaats in de speciaal gebouwde ABBA Arena in het Queen Elizabeth Olympic Park in de Britse hoofdstad. Tijdens de livestream van 2 september werden meteen ook twee nieuwe liedjes vrijgegeven: "I Still Have Faith In You" en "Don’t Shut Me Down." Deze waren oorspronkelijk voor 2018 gepland, maar werden diverse keren opgeschoven.
Solocarrières.
Ulvaeus en Andersson.
Nadat ABBA was opgehouden als groep te bestaan, legden Ulvaeus en Andersson zich gezamenlijk toe op het componeren van muziek voor musicals. Een van de eerste was "Chess" (1984), waarvoor Tim Rice samen met Ulvaeus de tekst schreef. "Chess" draaide drie jaar lang in Londen en in 1988 kwam ook een Broadway-versie uit. Deze werd echter geen succes, wat te wijten was aan een gewijzigde opzet. Ulvaeus en Andersson hadden echter een goed gevoel bij musical, wat overigens ook al tijdens de tournees van ABBA bleek. In 1999 ging de op de gelijknamige ABBA-hit gebaseerde musical "Mamma Mia!" in première in Londen. Het werd een groot succes, met vertalingen in vele landen. In 2006 werkten Andersson en Ulvaeus aan de Engelse versie van hun musical "Kristina från Duvemåla" (Kristina uit Duvemåla), die op Broadway in première moest gaan. Andersson was verder actief met zijn folkmuziekband BAO. In 2007 verschenen er berichten in de pers dat Andersson met zijn groep een oud ABBA-nummer uit 1979, dat niet eerder op cd was verschenen, wilde opnemen en uitbrengen. Andersson en Ulvaeus gaven na "Chess", "Kristina" en "Mamma Mia!" te kennen een nieuw idee te hebben voor een nieuwe musical. In april 2010 verscheen de liveregistratie van het concert van "Kristina" in de Carnegie Hall in New York op cd.
Lyngstad.
Fältskog en Lyngstad gingen beiden op solotournee. In 1982 bracht Lyngstad haar album "Something's Going On" uit, dat door Phil Collins geproduceerd werd. De elpee liet een totaal ander geluid horen dan men van ABBA gewend was. Van dit album verkocht Lyngstad ruim 1,5 miljoen exemplaren. De debuutsingle "I Know There's Something Going On" werd een nummer 1-hit. In de Verenigde Staten bereikte de single een dertiende plaats. Zwaar ontgoocheld na het mislukken van haar tweede Engelstalige album, "Shine", geproduceerd door Steve Lillywhite, besloot zij te stoppen met haar internationale solocarrière. Sindsdien heeft ze nooit meer een Engelstalig album opgenomen. In de jaren daarna was ze wel nog te horen op albums van andere artiesten zoals Ratata met wie ze de ballade "Så länge vi har varann" ("zolang we elkaar hebben") zong. Dit waren vooral eenmalige gastoptredens, gericht op de Zweedse markt.
Een echte solocomeback maakte Lyngstad in 1996 in Zweden met het door Anders Glenmark geproduceerde album "Djupa andetag" (diepe adem). Dit volledig Zweedstalige album kwam alleen in Zweden uit. Lyngstad nodigde Fältskog uit om een van de nummers op de cd als duet op te nemen, maar Fältskog weigerde. Marie Fredriksson van Roxette nam haar plaats in. De cd werd in Zweden een hit en behaalde zelfs de eerste plaats. Geen van de drie singles van het album wist echter de Zweedse top 10 te bereiken.
In 2006 verscheen er van Lyngstad een dvd met een retrospectief van haar carrière en een uitgebreid nieuw interview met Lyngstad zelf. De dvd werd ook uitgebracht in een boxset, samen met vier soloalbums van Lyngstad. Hoewel gepland was dat de dvd overal ter wereld verkrijgbaar zou zijn, verscheen hij alleen in Zweden en Nederland in de winkels. Het materiaal op de dvd was dan ook niet gericht op het grote publiek, maar vooral interessant voor echte Lyngstad-liefhebbers In 2004 nam ze het speciaal voor haar geschreven nummer "The Sun Will Shine Again" op van vriend en voormalig Deep Purple-toetsenist Jon Lord. Zij zong het nummer tijdens het concert van Lord in Keulen live. Ook verscheen Lyngstad samen met Lord in diverse Duitse tv-programma's om zijn album onder de aandacht te brengen. Samen met Lord en anderen was Lyngstad ook betrokken bij de organisatie van het jaarlijkse muziekevenement in Zermatt, "Zermatt Unplugged". In 2011 werd bij Lord alvleesklierkanker geconstateerd, een jaar later overleed hij.
In oktober 2010 zong Lyngstad een cover van Cat Stevens' "Morning Has Broken" op het album "Reconnection" van Georg Wadenius. In 2014 nam Lyngstad samen met Dan Daniell het nummer "1865" op, dat in januari 2015 werd uitgebracht. De opbrengsten van deze single kwamen ten goede aan Lyngstads en Dan Daniells stichting Kinder in Not. Deze stichting steunt kleinere projecten ten behoeve hulp aan kinderen, bijvoorbeeld Schmetterlingskinder.
Fältskog.
In 1982 nam Fältskog met de Zweedse artiest Tomas Ledin het duet "Never Again" op. Deze single, die vooral bedoeld leek om de internationale carrière van Ledin een zetje te geven, werd in enkele landen, waaronder Nederland, Duitsland en België een succes. Een Spaanstalige versie wist in Chili de eerste plaats van de hitparade te bereiken. In hetzelfde jaar nam Fältskog de hoofdrol in de film "Raskenstam" voor haar rekening. Fältskogs solocarrière begon pas echt en veelbelovend met haar eerste internationale soloalbum "Wrap Your Arms Around Me". Met de eerste single van het album "The Heat Is On" scoorde zij in veel Europese landen een van de grootste zomerhits van 1983. Ook de tweede single, "Wrap Your Arms Around Me", deed het goed. In Amerika wist ze met de single "Can't Shake Loose" de top 20 van de Billboard hitlijst te bereiken. Van het album werden uiteindelijk wereldwijd meer dan 2,2 miljoen exemplaren verkocht.
Het tweede internationale album, "Eyes of a Woman" (1985), waarop Fältskog samenwerkte met producer Eric Stewart (ex-10cc), was met de verkoop van 700.000 exemplaren minder succesvol. In Nederland werden vier singles van het album uitgebracht, waarvan de eerste, "I Won't Let You Go", door Fältskog geschreven, een hitsucces werd, zowel in Nederland als in de rest van Europa. In 1986 zong zij met Ola Håkansson het duet "The Way You Are". Het nummer stond wekenlang op de eerste plaats van de Zweedse hitlijst.
In 1987 verschijnt haar derde Engelstalige album, "I Stand Alone" (geproduceerd door Peter Cetera van Chicago) met de Billboard-hit "I Wasn't the One (Who Said Goodbye)" in Amerika. Fältskog verkoopt in Scandinavië maar liefst 300.000 albums van "I Stand Alone" en staat acht weken op nummer 1 in Zweden. Daarbuiten doet het album het minder goed.
Vanaf 1989 lastte Fältskog een sabbatperiode in. Ze wilde zich vooral richten op haar kinderen en haar persoonlijk leven en stopte met zingen. In 1996 bracht Fältskog haar autobiografie "Som jag är" (zoals ik ben) uit.
In 2004 maakte ze haar echte comeback met het album "My Colouring Book", een album met nummers van Fältskogs jeugdidolen zoals Petula Clark en Doris Day. Ondanks een bewust bescheiden gehouden promotiecampagne werd het album met bijna een miljoen verkochte exemplaren wereldwijd goed ontvangen. De cd bereikte in Scandinavië en verscheidene Europese landen de top 10 en in Zweden stond het wekenlang op de eerste plaats. De single "If I Thought You'd Ever Change Your Mind", oorspronkelijk gezongen door Cilla Black, wist zelfs de Britse top 10 te halen in de "midweek sales" van mei 2004. Met deze hit scoorde Fältskog de grootste solohit na ABBA van alle vier de ABBA-leden. In de volgende jaren verschenen nog regelmatig verzamelalbums met haar grootste hits van voor en na haar ABBA-periode.
In mei 2013 verscheen na 9 jaar haar nieuwe album, "A" met alleen nieuw materiaal. Met name in Engeland, Duitsland, Zwitserland, Oostenrijk, Ierland, België, Denemarken, Australië en Zweden deed deze cd het erg goed en behaalde hij de status platina. In Nederland wist de cd de vierde plaats in de hitlijst te bereiken. De cd was geproduceerd door Jörgen Elofsson en Peter Nordahl en verkocht wereldwijd bijna 1 miljoen exemplaren. In november 2013 zong Fältskog tijdens een groot liefdadigheidsconcert in Londen het nummer "I Should Have Followed You Home" in een duet met Gary Barlow. Veertig jaar na "Waterloo" was zij daarmee de enige van ABBA die solo internationaal nog actief was.
Revival.
In de jaren 1980 leek ABBA grotendeels uit de schijnwerpers te zijn verdwenen. In 1992 beleefde ABBA's muziek een revival. Aanleiding was het succes van de ep "Abba-esque" van de Britse band Erasure. Na het opnieuw uitbrengen van de single "Dancing Queen" werd op 21 september 1992 de verzamel-cd "" uitgebracht. Met zo'n 28 miljoen verkochte exemplaren wereldwijd is de cd intussen niet alleen ABBA's best verkochte album ooit, maar ook een van de best verkochte internationale popalbums aller tijden. Al snel werd de opvolger "More ABBA Gold: More ABBA Hits" uitgebracht en een box met vier cd's, getiteld "Thank You for the Music". Deze laatste twee uitgaven bevatten zeldzaam en niet eerder uitgebracht materiaal.
Op 6 april 1999 – precies 25 jaar nadat ABBA met "Waterloo" het Songfestival won – ging in Londen de musical "Mamma Mia!" van start. Deze bevatte de nummers van ABBA, maar had een verhaal dat niet over de leden zelf ging. Hij werd overal in de wereld, in verschillende talen, opgevoerd. In 2004 wees het viertal een aanbod van 1 miljard dollar af voor een eenmalige reünietournee van 100 concerten.
Op 14 februari 2005 verschenen alle ABBA-leden voor het eerst sinds 1986 weer samen in het openbaar op de première van de musical "Mamma Mia!" in het Cirkus-theater in Stockholm. Bij het stoppen van de musical in 2007 waren Fältskog, Andersson en Ulvaeus in Stockholm aanwezig. Na afloop zong Fältskog live met collega Tommy Körberg het duet "True Love" met Andersson op de piano. Tijdens een 2,5 uur durende live-uitzending op 22 oktober 2005 ter gelegenheid van het 50-jarig bestaan van het Eurovisiesongfestival kozen kijkers uit heel Europa "Waterloo" tot het beste songfestivallied aller tijden. Geen van de leden haalde de prijs persoonlijk op.
Op 4 juli 2008 kwamen alle ABBA-leden voor de tweede maal weer samen in het openbaar, ditmaal bij de première van de film "Mamma Mia!" in Stockholm, waar Lyngstad en Fältskog samen een dansje maakten met Meryl Streep. De vier verschenen samen met de acteurs op het balkon van het hotel waar de première plaatsvond en werden door het publiek toegejuicht. Tijdens het feest na de première beklemtoonden ze dat er van een reünie geen sprake kon zijn. Het viertal wilde naar eigen zeggen geen coverband van zichzelf worden.
In januari 2009 namen Fältskog en Lyngstad samen in Stockholm de Rockbjörnen "lifetime achievement"-prijs in ontvangst. Beiden maakten in interviews naar aanleiding van deze gebeurtenis nog eens duidelijk dat er van ruzie of onenigheid tussen hen nooit sprake was geweest en dat zij elkaar juist altijd gesteund hebben. In januari 2010 werd in Londen de Abbaworld Exhibition geopend. Ulvaeus en Lyngstad woonden deze opening bij. Op 15 maart 2010 werd ABBA, in aanwezigheid van Andersson en Lyngstad, opgenomen in de prestigieuze Rock and Roll Hall of Fame. Faith Hill zong "The Winner Takes It All", hierbij begeleid door Andersson op de piano. In juni openden Fältskog en Andersson Abbaworld in Australië via een videoboodschap. Op 15 oktober 2010 verschenen Fältskog en Ulvaeus samen op de première van "Mamma Mia!" in Kopenhagen.
In de herfst van 2012 werden bij Madame Tussauds in Londen ook wassen beelden van Lyngstad, Ulvaeus, Andersson en Fältskog onthuld.
In mei 2013 werd in Stockholm, in aanwezigheid van Andersson, Lynstad en Ullvaeus, ABBA The Museum geopend. Het werd ondergebracht in een pand samen met de Swedish Music Hall of Fame. Fältskog vertoefde op dat moment in Londen om haar nieuwe album te promoten. Ook werd bekendgemaakt dat in Engeland van het verzamelalbum "" 5,1 miljoen exemplaren waren verkocht. Het was hiermee de op een na bestverkochte cd in Engeland, na Queen.
6 april 2014 was de veertigste verjaardag van de ABBA-overwinning op het Eurovisiesongfestival. Om het jubileum te vieren, stelde het ABBA-museum in Stockholm een speciaal koor samen dat die dag samen met Andersson een uitgebreid optreden gaf. De dag erna organiseerde de uitgever van "ABBA: Het officiële fotoboek" een feest in het modernekunstmuseum Tate Modern in Londen. Lyngstad en Ulvaeus namen de eerste twee exemplaren van het fotoboek in ontvangst. In september 2014 verscheen het album "Live at Wembley Arena". Dit album is een registratie van een van de vijf concerten die ABBA in november 1979 gaf in Londen.
De bandleden van ABBA verschenen op 20 januari 2016 voor het eerst sinds acht jaar weer samen in het openbaar bij de opening van een eigen Grieks restaurant van Ulvaeus in Stockholm.
In juni 2016 vierden Ulvaeus en Andersson het feit dat zij elkaar 50 jaar geleden hadden ontmoet en hun samenwerking begon. Tal van artiesten met wie zij door de loop der jaren heen hebben samengewerkt woonden dit feest bij, waaronder ook Fältskog en Lyngstad. De dames traden deze avond zelfs samen op en brachten het ABBA-nummer "The Way Old Friends Do" ten gehore. Dit nummer werd tijdens hun wereldtournee in 1979 altijd ter afsluiting van concerten gespeeld.
In april 2018 nam ABBA voor het eerst sinds 1982 weer nieuwe nummers op. De twee nieuwe nummers, die begin 2019 uitkwamen, heetten "I Still Have Faith in You", een melancholisch nummer, en "Don't Shut Me Down", meer up-tempo. De nummers vloeiden voort uit de samenwerking tussen de leden aan een project waarin zij gingen optreden als digitale avatars, genaamd "ABBAtars", hologrammen van de jonge bandleden.
In augustus 2018, 10 jaar na de film "Mamma Mia!", verscheen de vervolgfilm "Mamma Mia! Here We Go Again" in de bioscoop.
Invloed en navolging.
De invloed van ABBA op de popmuziek is groot geweest, hun muziekstijl werd door velen gekopieerd. Al in de jaren 1970 namen veel groepen de formule over, zoals Brotherhood of Man, Guys 'n' Dolls en Champagne. Zangduo's met een blonde en een donkere dame werden gevormd. De kleding van de clip "Money, Money, Money", waarbij Fältskog geheel in het wit was met parels en Lyngstad geheel in het zwart was met robijnen, werd gekopieerd door Baccara. Toen ABBA in 1979 een kinderkoor liet optreden in "I Have a Dream", werd de hitparade daarna overspoeld met nummers met kinderkoortjes, bijvoorbeeld Oscar Harris met "Song for the Children".
Het basisconcept voor de musical "Mamma Mia!" was het gebruiken van de bestaande nummers in een nieuw verhaal. Opnieuw bleek ABBA een trendsetter te zijn. Het Mamma Mia-concept werd overgenomen door de Dolly Dots, Doe Maar en Queen. De televisieserie "Moeder, ik wil bij de Revue" met liedjes van Wim Sonneveld is ook een uitwerking van dit concept.
Onderscheiding.
In 2024, 50 jaar na het winnen van het Eurovisie songfestival, ontvingen de leden van ABBA uit handen van de Zweedse koning Carl Gustav een hoge koninklijke onderscheiding: Commandeur der Eerste Klasse in de Orde van Vasa. Zij kregen de onderscheiding als erkenning voor 'inspanningen voor de Zweedse en internationale muziekwereld'.

</doc>
<doc id="9353" url="https://nl.wikipedia.org/wiki?curid=9353" title="Osama Bin Laden">
Osama Bin Laden



</doc>
<doc id="9354" url="https://nl.wikipedia.org/wiki?curid=9354" title="Abba">
Abba



</doc>
<doc id="9357" url="https://nl.wikipedia.org/wiki?curid=9357" title="Lijst van typisch Nederlandse gerechten en lekkernijen">
Lijst van typisch Nederlandse gerechten en lekkernijen

Op deze pagina staat een (incomplete) lijst van typisch Nederlandse gerechten en etenswaren, die oorspronkelijk uit Nederland komen, in Nederland of een deel daarvan populair zijn of waren, of in Nederland op een eigen manier worden gebruikt of bereid.

</doc>
<doc id="9358" url="https://nl.wikipedia.org/wiki?curid=9358" title="Leslie Nielsen">
Leslie Nielsen

Leslie William Nielsen (Regina, 11 februari 1926 – Fort Lauderdale, 28 november 2010) was een Canadees acteur en komiek, met een carrière in film en televisie die ruim 50 jaar omspant. Hoewel hij als acteur in een groot aantal verschillende genres speelde, werd hij vooral bekend met komedie. Nielsen heeft in het totaal in meer dan 100 films en 1500 televisieprogramma's gespeeld. Hij speelde daarbij meer dan 220 personages.
Biografie.
Jonge jaren.
Nielsen werd geboren in Regina, in de Canadese provincie Saskatchewan, als zoon van Mabel Elizabeth en Ingvard Eversen Nielsen. Nielsen had twee broers. Zijn oudere broer, Erik Nielsen, is vicepremier van Canada geweest. Nielsens halfoom, Jean Hersholt, was ook acteur, die vooral bekend werd als Dr. Christian in de gelijknamige radioserie. Dit inspireerde Nielsen om zelf ook acteur te worden.
Ingvard stond erom bekend zijn vrouw en kinderen vaak te slaan, hetgeen voor Leslie reden was om het ouderlijk huis te willen ontvluchten. Hij woonde enkele jaren in Fort Norman (het huidige Tulita), waar zijn vader lid was van de Royal Canadian Mounted Police. Op zijn 17e studeerde Nielsen af aan de Victoria School of Performing and Visual Arts. Daarna ging hij werken voor de Royal Canadian Air Force. Hij werd onder andere opgeleid als piloot voor de Tweede Wereldoorlog, maar werd omdat hij te jong was nooit naar Europa gestuurd om te vechten. 
Nielsen werkte nog korte tijd als diskjockey voor een radiostation in Calgary, alvorens te gaan studeren aan de Lorne Greene Academy of Radio Arts in Toronto. Tijdens zijn studie hier, kreeg hij een studiebeurs voor de Neighborhood Playhouse. Hiervoor vertrok hij naar New York.
Start carrière.
Nielsen begon zijn acteercarrière met rollen in dramaseries tijdens het "gouden tijdperk van televisie", waaronder Dr. Kildare. In 1950 was hij in reeds 50 verschillende programma's te zien. Ook zijn eerste filmrollen waren serieuze rollen. Zijn eerste film was "Ransom!" uit 1956. In datzelfde jaar volgde zijn tweede film, de sciencefictionklassieker "Forbidden Planet". In 1957 kreeg hij de hoofdrol in de romantische film "Tammy and the Bachelor". In 1959 deed hij auditie voor de rol van Messala in "Ben-Hur", maar die rol ging uiteindelijk naar Stephen Boyd. 
Enkele andere televisieseries waarin Nielsen rollen speelde waren "Alfred Hitchcock Presents", "The Virginian" en "The Wild Wild West". In 1972 speelde hij de rol van scheepskapitein in "The Poseidon Adventure".
Overstap naar komedie.
Met een bijrol in de film "Airplane!" (1980), een parodie op rampenfilms met vliegtuigen, maakte Nielsen de overstap naar komedie, het genre waarmee hij wereldberoemd zou worden. Vooral de zin "Surely you can't be serious?", waarop Nielsens personage antwoordt met "I am serious. And don't call me Shirley", werd onlosmakelijk met Nielsen verbonden. De zin haalde de 79e plaats in AFI's 100 Years…100 Movie Quotes. 
Na Airplane! kreeg Nielsen de hoofdrol van inspecteur Frank Drebin in de kortlopende politieserie "Police Squad!" en de op deze serie gebaseerde "The Naked Gun"-films. Daarmee werd zijn naam als komisch acteur definitief gevestigd. Critici waren eerst van mening dat komedie te sterk inging tegen Nielsens eerdere genres, maar Nielsen beweerde zelf dat komedie hem als genre het best beviel. In de jaren erop speelde Nielsen vooral in films die bedoeld waren als parodie op serieuze filmgenres, zoals "Repossessed" (1990) en ' (2001), parodieën op respectievelijk "The Exorcist" en '. Tussendoor trad hij sporadisch nog een paar keer op in serieuze rollen.
Nielsen heeft tevens een reeks commercials gemaakt voor de toenmalige Nederlandse aanbieder van mobiele telefonie Dutchtone (later Orange). Zijn pogingen om naast slapstick-komedie ook andere komediegenres te proberen, zoals in "Surf Ninjas" (1993) en "Mr. Magoo" (1997), waren niet altijd even succesvol.
Persoonlijk leven.
Nielsen trouwde in zijn leven achtereenvolgens met Monica Boyer (1950–1956), Alisande Ullman (1958–1973), Brooks Oliver (1981–1983) en Barbaree Earl (vanaf 2001). Uit zijn tweede huwelijk had hij twee kinderen.
Nielsen was een fan van golf en speelde dit dan ook geregeld in zijn vrije tijd. In verschillende interviews vertelde hij dat hij met gezondheidsproblemen kampte. Zo was hij een groot deel van zijn leven doof en droeg daarom een gehoorapparaat. Vanwege deze aandoening steunde hij het Better Hearing Institute.
Latere jaren.
Enkele van Nielsens latere filmrollen waren gastrollen in de films "Scary Movie 3" en "Scary Movie 4" en een rol in "Superhero Movie". Zelfs toen hij de 80 reeds gepasseerd was, bleef Nielsen actief als acteur. In februari 2007 kreeg hij een rol in de komische educatieve televisieserie "Doctor*Ology". 
Nielsen woonde de laatste jaren van zijn leven in Fort Lauderdale (Florida). In 2009 werd een vervolg aangekondigd op "". Zover kwam het echter niet meer; in november 2010 werd Nielsen met spoed opgenomen in een ziekenhuis in Fort Lauderdale vanwege een longontsteking. Op 28 november overleed Nielsen op 84-jarige leeftijd in zijn slaap aan de complicaties hiervan.

</doc>
<doc id="9359" url="https://nl.wikipedia.org/wiki?curid=9359" title="Michael Gambon">
Michael Gambon

Sir Michael John Gambon (Dublin, 19 oktober 1940 – Witham, 27 september 2023) was een Iers toneel-, televisie-, en filmacteur.
Loopbaan.
Gambon verhuisde met zijn ouders naar Londen toen hij vijf jaar was. Aanvankelijk opgeleid tot ingenieur, besloot hij op 21-jarige leeftijd acteur te worden. Naast vele rollen op het toneel in stukken van Shakespeare, Ayckbourn, en Pinter speelde hij ook voor de televisie en in films waardoor hij bekendheid kreeg bij het grote publiek. Zo speelde hij de rol van Philip Marlow in de televisieserie "The Singing Detective" naar een script van Dennis Potter, en Oscar Wilde in de BBC-televisieserie "Oscar" uit 1985. Hij was eveneens te zien in de BBC-televisieserie "Cranford" en de historische miniserie "Longitude", waarin hij gestalte gaf aan het hoofdpersonage: klokkenmaker John Harrison. 
Vanaf de verfilming van het derde boek van Harry Potter, "Harry Potter en de Gevangene van Azkaban", speelde hij in de Harry Potter-films de rol van schoolhoofd Albus Perkamentus na de dood van zijn voorganger Richard Harris. Gambon nam de rol van Perkamentus ook op zich in "Harry Potter and the Forbidden Journey", een attractie in Universal's Islands of Adventure en Universal Studios Japan. 
In 1992 kreeg hij de titel "Commander of the British Empire." In 1998 werd hij geridderd voor zijn verdiensten voor drama door de Engelse koningin en werd hij "Sir" Michael Gambon.
Gambon was in het bezit van een vliegbrevet en had een voorliefde voor auto's. Deze liefde leidde tot een uitnodiging voor het BBC-programma "Top Gear". Gambon racete met een Suzuki Liana over het circuit en ging door zijn agressieve rijstijl op 2 wielen door de laatste bocht. Deze bocht heeft in het programma daarna de naam de "Gambon" gekregen.
Gambon overleed op 82-jarige leeftijd in het ziekenhuis van Witham in Essex aan een acute longontsteking.

</doc>
<doc id="9360" url="https://nl.wikipedia.org/wiki?curid=9360" title="BBC">
BBC



</doc>
<doc id="9361" url="https://nl.wikipedia.org/wiki?curid=9361" title="British Broadcasting Corporation">
British Broadcasting Corporation

De British Broadcasting Corporation, afgekort BBC, in de gesproken omgangstaal van het eigen land soms aangeduid met de bijnaam "Beeb", is de publieke omroep van het Verenigd Koninkrijk. De in 1922 opgerichte BBC is een van de oudste zendgemachtigden ter wereld. BBC Programma's worden onder andere aangeboden via de televisiezenders BBC One, BBC Two, BBC Three, BBC Four, BBC Entertainment, BBC News Channel en BBC World News, en via een aantal radiozenders waaronder BBC 1 t/m 7. De BBC World Service zendt programma's uit in meer dan 30 verschillende talen en wordt in de westerse wereld in het algemeen beschouwd als een gezaghebbende, objectieve nieuwsbron.
De BBC zendt uit via grondstations, via satellieten en via het internet.
De omroep wordt in eigen land voornamelijk gefinancierd uit kijk- en luistergeld en de opbrengsten van merchandising, televisie- en formatrechten, maar in het geheel niet uit reclame-inkomsten.
In Nederland en België zijn op de meeste kabelnetten de televisiestations BBC One, BBC Two en BBC World te ontvangen; de World Service op de radio wordt ook vaak via de kabel doorgegeven en zendt verder uit via korte golf en satelliet. Tot 2011 was de World Service in het grootste deel van Nederland, België en Noord-Frankrijk ook op de middengolf te ontvangen (648 kHz). BBC Radio 4 is te ontvangen via de lange golf (198 kHz), en BBC Radio Five Live via de middengolf (693 en 909 kHz); verder ook via het internet, satelliet en sommige kabelnetten.
Geschiedenis.
Op 18 oktober 1922 werd de BBC opgericht. De BBC was de eerste nationale omroep ter wereld. De eerste radio-uitzending vond vier weken later plaats op 14 november vanuit het Marconi-hoofdkantoor in Londen.
Tijdens de Tweede Wereldoorlog zond de BBC vanuit het Verenigd Koninkrijk uit over de radio naar bezet Europa. De herkenningsmelodie was de Vijfde symfonie van Beethoven, waar de letter "V" in Morse in zat, de V van "Victory".
In 1974 ontwikkelde de BBC Ceefax, de teletekstdienst.
Televisiezenders.
De BBC heeft verschillende televisiezenders, sommigen worden onderhouden met belastinggeld, anderen zijn bestemd voor kijkers buiten het Verenigd Koninkrijk en worden gefinancierd met reclame-inkomsten. 
Commerciële zenders.
Voor de BBC is het wettelijk verboden om deze zenders in het Verenigd Koninkrijk beschikbaar te maken, aangezien hun zenders daar reclamevrij moeten zijn. Het is dan ook niet mogelijk om onderstaande zenders daar te ontvangen. Deze zenders worden beheerd door de internationale tak van de BBC, BBC Studios.

</doc>
<doc id="9362" url="https://nl.wikipedia.org/wiki?curid=9362" title="Cimetière du Père-Lachaise">
Cimetière du Père-Lachaise

Het Cimetière du Père-Lachaise is de grootste begraafplaats van Parijs. Ze is gelegen op en rondom de heuvel Champ-l'Évêque in het 20e arrondissement vlak bij het metrostation Père Lachaise. Met meer dan drie miljoen bezoekers per jaar is Père-Lachaise de meest bezochte begraafplaats ter wereld: het is immers gekend voor zijn bekende concessies en hoge funerairerfgoedwaarde waarmee sommige tombes versierd zijn.
Geschiedenis.
De huidige begraafplaats was oorspronkelijk een landgoed, waarop in 1430 een buitenhuis werd gebouwd. In de zeventiende eeuw verwierven de jezuïeten het en maakten er een rusthuis van. De bekendste bewoner was pater François d'Aix de La Chaise, de invloedrijke biechtvader van koning Lodewijk XIV, die er meer dan dertig jaar verbleef. In 1762 verkochten de jezuïeten het landgoed om schulden te kunnen afbetalen. Het wisselde daarna regelmatig van eigenaar en raakte verwaarloosd.
In 1801 werd de heuvel Champ-l'Evêque, samen met de heuvels Montmartre en Montparnasse, aangewezen als plek voor een nieuwe begraafplaats. Volgens de nieuwe opvattingen moesten nieuwe begraafplaatsen buiten de stadsmuren gebouwd worden. De naam van de begraafplaats luidde "Cimetière de l'Est" omdat ze bestemd was voor de bewoners van de oostelijke arrondissementen.
De toenmalige stadsarchitect Alexandre-Théodore Brongniart richtte het 18 hectare groot terrein in als een Engelse tuin. De totale kosten van deze nieuwe begraafplaats bedroegen 180.000 frank. Aanvankelijk was de begraafplaats geen succes. Voorname mensen zagen het niet zitten om zich buiten de stadsmuren en in een arme en volkse buurt te laten begraven. Acht jaar na de opening waren er amper 833 graven. Om de begraafplaats meer prestige te geven werden in 1817 de resten van enkele beroemdheden overgebracht: Molière en La Fontaine, terwijl Abélard en Héloïse er – bijna zeven eeuwen na hun dood – naast elkaar werden begraven.
Van toen af was de reputatie van de begraafplaats verzekerd. In 1830 waren er 33.000 graven. De gegoede burgerij van Parijs liet in de jaren die volgden, geïnspireerd door de romantische tijdgeest, menig grafmonument op het terrein verrijzen. De begraafplaats werd vijfmaal vergroot en bereikte in 1850 de huidige oppervlakte van 43,93 hectare. Sinds 1860 ligt zij op het grondgebied van de stad Parijs.
De begraafplaats van Père-Lachaise was onmiddellijk het prototype van de extra-murosbegraafplaats. In de hele westerse wereld werd het voorbeeld gevolgd. In diverse steden in de Verenigde Staten werden 'rural cemeteries' aangelegd. Ten noorden van Londen werd in 1839 de beroemde Highgate Cemetery aangelegd.
In mei 1871, tegen het einde van de strijd tegen de Commune van Parijs, was Père-Lachaise het toneel van zware gevechten. De aanhangers van de Commune werden er belegerd door de troepen van Versailles en vochten er achter de grafstenen tot het bittere einde. De 147 die zich uiteindelijk overgaven werden ter plekke gefusilleerd voor een muur die sindsdien bekendstaat als de mur des Fédérés.
De afzonderlijke ruimten voor joodse en islamitische graven werden in 1881 afgeschaft toen een wet dergelijke afzonderlijke ruimten volgens geloofsovertuiging verbood. Het grote kruis op de begraafplaats werd een paar jaar later verwijderd. Kort daarna werd er een crematorium gebouwd. Hier vond in 1889 de eerste crematie in Frankrijk plaats.
Huidige situatie.
Tegenwoordig telt het Cimetière du Père-Lachaise 69.000 grafzerken. Er staan 5300 bomen. De begraafplaats wordt beheerd door de stad Parijs. De voorwaarden om er te worden begraven zijn dezelfde als die van de vijftien andere begraafplaatsen binnen de stad: men moet op het moment van overlijden in Parijs wonen en er zijn overleden, of kunnen worden begraven in een bestaand grafmonument. Sinds de jaren vijftig is het terrein helemaal vol, zodat er alleen maar een nieuw grafmonument kan komen als een bestaande grafconcessie vervalt. De concessies worden toegekend voor tien, dertig of vijftig jaar of zijn eeuwigdurend. Veel graven van bekende personen worden door bewonderaars onderhouden.
Zowat 30.000 grafmonumenten hebben de status van historisch monument. Daaronder vallen de meeste grafmonumenten van voor 1900. De grafmonumenten van onder meer Abélard en Héloïse, Molière, Jean de La Fontaine, Frédéric Chopin en Oscar Wilde zijn beschermd.
Beeldhouwkunst.
Beroemde voorbeelden van Romantische beeldhouwkunst zijn op Père-Lachaise te zien.
Vermeldenswaard zijn onder andere
Gedenktekens.
Naast de grafmonumenten zijn er op Père-Lachaise tientallen gedenktekens. Ze herdenken diverse groepen slachtoffers van oorlogen, van een aantal concentratiekampen of van rampen, zoals een aantal grote branden en vliegtuigongevallen. Aan de "mur des Fédérés" is een gedenkteken aangebracht voor de 147 verdedigers van de Commune van Parijs die daar werden doodgeschoten. Elk jaar, op 1 mei, wordt hier hulde gebracht door socialisten, communisten, vakbondsmilitanten, vrijmetselaars en vrijdenkers.
Crypte Belgische soldaten 1914-1918.
Een crypte met monument voor de tijdens de Eerste Wereldoorlog in Frankrijk gesneuvelde Belgische soldaten bevindt zich bij de hoofdingang aan de Avenue du Père Lachaise. In 1922 werden alle Belgische soldaten die in Parijse ziekenhuizen gestorven waren aan tijdens de oorlog opgelopen verwondingen en die vervolgens op verschillende begraafplaatsen in Parijs waren begraven, herbegraven in een gezamenlijk grafmonument op de begraafplaats Père Lachaise. Het graf bevat naast het stoffelijk overschot van een onbekende Belgische soldaat, die van 102 soldaten waarvan de identiteit wel bekend is. Hun namen staan gegraveerd in de rondingen van het monument.

</doc>
<doc id="9364" url="https://nl.wikipedia.org/wiki?curid=9364" title="Chanda Rubin">
Chanda Rubin

Chanda Rubin (Lafayette, 18 februari 1976) is een voormalig professioneel tennisspeelster uit de Verenigde Staten van Amerika. In haar carrière bereikte zij op 8 april 1996 haar hoogste ranking op de WTA Tour, de zesde plaats. Zij is de derde Afrikaans-Amerikaanse vrouw die de top-10 wist te bereiken, na Zina Garrison en Lori McNeil. Ook in het dubbelspel bereikte zij de top tien: de negende plek, eveneens in april 1996. Zij speelde rechtshandig en had een tweehandige backhand. Zij was actief in het proftennis van 1991 tot en met 2007.
Loopbaan.
Rubin won zeven WTA-titels in het enkelspel en tien in het dubbelspel. Zij wist in de loop van haar tennis­loopbaan verscheidene topspeelsters te verslaan die ooit nummer één op de wereldranglijst waren: Arantxa Sánchez (viermaal, 1995–2002), Jennifer Capriati (vijfmaal, 1996–2003), Lindsay Davenport (driemaal, 1993–2002), Amélie Mauresmo (driemaal, 1998–2003), Venus Williams (1997 in Amelia Island), Serena Williams (2002 in Los Angeles), Martina Hingis (tweemaal, 1995 en 1999) en Justine Henin (tweemaal, 2000 en 2003).
Ook in de grandslamtoernooien was zij succesvol. Haar beste resultaat in het enkelspel behaalde zij in 1996 op het Australian Open, waar zij de halve finale bereikte. Daarin verloor zij van Monica Seles. In het dubbelspel werd zij eenmaal kampioen, eveneens op het Australian Open 1996, samen met Arantxa Sánchez.
In de periode 1995–2004 was zij vijf keer lid van het Amerikaanse Fed Cup-team. In 1995 speelden zij in Valencia de finale van Wereldgroep I, die zij nipt van de Spaanse dames verloren.
Rubin nam in 2004 deel aan de Olympische spelen in Athene. In het enkelspel bereikte zij de derde ronde, door Samantha Stosur en Cara Black te kloppen. Het dubbelspel speelde zij samen met Venus Williams – in de eerste ronde werden zij al uitgeschakeld, door degenen die later de gouden medaille zouden winnen: het Chinese koppel Li Ting en Sun Tiantian.
Na het US Open 2006 kampte Rubin met blessures. In oktober 2007 speelde zij nog één dubbelspel­toernooi, daarna kwam zij niet meer in actie.
Posities op de WTA-ranglijst.
Positie per einde seizoen:
Palmares.
Overwinningen op een regerend nummer 1.
Chanda Rubin heeft tweemaal een partij tegen een op dat ogenblik heersend leider van de wereldranglijst gewonnen:

</doc>
<doc id="9366" url="https://nl.wikipedia.org/wiki?curid=9366" title="Gretha Smit">
Gretha Smit

Gretha Smit (Rouveen, 20 januari 1976) is een Nederlands voormalig schaatsster. Ze schaatste van 2002 tot en met 2008 bij DPA dat later Team Telfort werd onder leiding van Ingrid Paul. In seizoen 2008/2009 schaatste ze voor de Hofmeier-formatie, maar nog in dat seizoen maakte ze bekend te stoppen.
Biografie.
Smit nam in 1992 deel aan de Wereldkampioenschappen inline-skaten in Rome. Daar zilver op de halve marathon (21.097,5 m) en brons op de 10.000 meter afvalkoers.
Hierna legde Smit zich in eerste instantie geheel toe op het marathonschaatsen. Bij de Vijftiende Elfstedentocht in 1997 eindigde ze als tweede vrouw. Met zus Jenita domineerde ze jarenlang het marathoncircuit. Smit werd viermaal Nederlands kampioen op kunstijs (2000, 2001, 2002 en 2004), eenmaal Nederlands kampioen op natuurijs (1995) en won twee keer het Open NK marathon op natuurijs (1998 en 2000) die beide in Oostenrijk op de Weissensee bij Techendorf plaatsvonden. Ook in 1998 en 2000 en in 2001 won ze de Alternatieve Elfstedentocht op de Weissensee.
Als haar in 2001 wordt gevraagd om een 5000 meter te rijden om 'eens te zien hoe snel die gaat', gaat het snel, want Smit weet zich vervolgens te kwalificeren voor de Olympische Winterspelen 2002 in Salt Lake City. Daar behaalt ze de zilveren medaille in een Nederlands record, wat haar de bijnaam 'Salt Lake Smitty' oplevert. In 2003 kreeg ze hiervoor de Ard Schenk Award uitgereikt.
Smit nam twee keer deel aan een internationaal allroundtoernooi. Op het EK Allround van 2004 eindigde ze op de zesde plaats en veroverde op de 3000 en 5000 meter de gouden afstandsmedaille. Hetzelfde jaar eindigde ze op het WK Allround op de zevende plaats in het klassement en veroverde op de 3000m de zilveren en op de 5000m de gouden afstandsmedaille.
Na het nodige blessureleed weet ze zich in december 2005 als derde rijdster te kwalificeren voor de 5000 meter voor de Olympische Winterspelen 2006 in Turijn. Vanwege een teleurstellende prestatie van Moniek Kleinsman op de 3000 meter kreeg Nederland twee startplekken op de langste vrouwenafstand toegewezen en moest Smit noodgedwongen vanaf de tribune toekijken.
Aan het begin van het seizoen 2007/2008 wordt Smit Nederlands kampioene op de 5000 meter en pakt ze het zilver op de 3000 meter. Hiermee plaatst ze zich direct voor de beide afstanden voor de Wereldbekerwedstrijden van het seizoen. Tijdens de wereldbekerwedstrijden 5000 meter op de IJsbaan van Kolomna reed Smit in de B-groep een tijd die vier honderdste sneller was dan de winnares Martina Sáblíková: 6.53,63.
In februari 2008 voelde Smit zich grieperig, waardoor ze de deelname op de 3000 meter tijdens de wereldbekerfinale in Thialf aan zich voorbij moest laten gaan. Hierdoor miste ze een startbewijs voor het WK Afstanden in Nagano.
Begin 2009 werd ze op de Oostvaardersplassen 12e tijdens het NK marathon op natuurijs. Bij het NK Afstanden 2010 eindigde Smit op de 5000 meter als derde. Op 21 november 2009 eindigde Smit tijdens de world-cupwedstrijd in Hamar als achttiende in de B-groep in 7.23,46. Na afloop gaf Smit aan last te hebben van haar onderbeen waar ze twee jaar daarvoor aan is geopereerd en dat ze dacht aan stoppen. Twee dagen later maakte ze in het NOS-Radio 1-journaal bekend dat ze daadwerkelijk stopt met de wedstrijdsport, inclusief het marathonschaatsen.
Omkoopschandaal.
Op 13 december 2009 zond Studio Sport een reportage uit waarin beweerd werd dat Smit betrokken zou zijn bij een omkoopschandaal. Volgens deze reportage zou Team Telfort geprobeerd hebben tijdens de Olympische Spelen van 2006 in Turijn een startplek te kopen van de Poolse schaatsster Katarzyna Wójcicka.. Gretha Smit zelf en haar toenmalige trainster Ingrid Paul ontkenden hiervan geweten te hebben. Sportkoepel NOC*NSF en schaatsbond KNSB lieten een onafhankelijke commissie instellen die de affaire rond Gretha Smit ging onderzoeken. Tijdens de presentatie van het rapport bleek er inderdaad sprake van te zijn dat Smit en haar toenmalige team geld hadden geboden aan Wójcicka. Door de uitkomst van het rapport kon het NOC*NSF of de KNSB sancties opleggen. Op 16 oktober 2010 gebeurde dit inderdaad: NOC*NSF en de KNSB wilden tot en met de Olympische Spelen van 2014 niet meer samenwerken met de oud-schaatsster. Ook kwam Smit een jaar lang niet in aanmerking voor een nieuwe schaatslicentie.

</doc>
<doc id="9367" url="https://nl.wikipedia.org/wiki?curid=9367" title="Edgar Degas">
Edgar Degas

Hilaire Germain Edgar (Edgar) Degas (Parijs, 19 juli 1834 – aldaar, 26 september 1917) was een Franse impressionistisch kunstschilder en beeldhouwer. Beroemd geworden als schilder en tekenaar onder het impressionisme, bracht hij, als gevolg van zijn slechter geworden gezichtsvermogen, zijn laatste levensjaren door als beeldhouwer.
Degas was geen pure impressionist. Daarvoor bleef hij te trouw aan de classicistische tekenlijn van Jean Auguste Dominique Ingres en Jacques Louis David en bleef hij afzijdig voor de impressionistische kleurenscheiding. Desondanks deed hij graag zijn zegje bij de "refusés" en contra-academisten van de Parijse cafés "Guerbois" of "La Nouvelle Athènes".
Levensloop.
Degas werd geboren als zoon van een welgesteld burger en bankier. Deze had de familienaam gesplitst, zodat de zoon eigenlijk van zijn achternaam "de Gas" heette. Zijn vader was kunstzinnig aangelegd en onder zijn vrienden telde hij verschillende kunstverzamelaars. Ook was zijn vader een groot muziekliefhebber die wekelijks thuis een muzikale avond organiseerde.
Degas kreeg zijn eerste classicistische opleiding van F. Barrias en L. Lamothe, zelf een leerling van Ingres. Dit gebeurde van 1853 tot 1855, nadat hij eerst, sedert 1852, begonnen was in een eigen atelier in het huis van zijn vader.
Tussen 1854 en 1859 trok Degas meerdere keren naar Italië, waar hij studies maakte van oude meesters, historiestukken en realistische portretten. Degas bezocht zijn grootvader in Napels en ging in de leer bij Gabriele Smargiassi, docent aan de Koninklijke Academie voor Beeldende Kunst. In 1861 ving hij aan met zijn eigen thematiek: de overbekende paardenrennen. In 1862 ontmoette hij Édouard Manet en zij werden vrienden in wel en wee en in dispuut.
Zijn laatste historieschilderij exposeerde hij op het officiële Salon in 1865. Omstreeks deze tijd kwam hij in het Café Guerbois en leerde hij er onder anderen Claude Monet en Pierre-Auguste Renoir kennen. Het "oproer-complot" onder de naam van het Impressionisme was geboren.
Samen met Manet reisde Degas in 1868 naar Londen. Gefascineerd door de muziek en het theaterleven begon hij zijn al even beroemde balletscènes te tekenen en te schilderen. Hierbij had hij vooral aandacht voor de beweging en de compositie met originele invalshoeken en minder voor de achtergrond. In 1869 nam hij voor het laatst deel aan het Salon en ging daarna naar België.
Degas werd van 1870 tot 1871 geconfronteerd met het oorlogsgeweld. Hij moest gedurende de Frans-Duitse Oorlog enige tijd in militaire dienst, en tijdens de Parijse Commune verbleef hij bij vrienden in Normandië. In de winter van 1872-1873 verbleef Degas enkele maanden in Amerika bij familieleden van zijn moeder te New Orleans, van wie hij ook een schilderij maakte.
In 1874 vond de beruchte eerste expositie van de impressionisten plaats, waarvan Degas medeorganisator was. De expositie werd georganiseerd in de Boulevard des Capucines en liep van 15 april tot 15 mei, telkens van 10u. tot 18u. en van 20u. tot 22.30u. Er waren 30 deelnemers met 167 werken en Degas had er 10 laten plaatsen, waaronder "De balletklas". Het doek van Claude Monet "Impression, soleil levant", uit 1873, zou aanleiding worden tot de beroemde spotnaam "impressionisten".
In 1876 werd de tweede expositie gehouden, met 19 deelnemers en 252 werken, in de rue Le Pelletier. Degas was er met 24 tekeningen en schilderijen. Hij zou verder blijven deelnemen tot en met de zesde expo, in 1881. Bij de zevende was er ruzie in het straatje en nam hij niet meer deel. Intussen was een eerste doek van hem door een museum aangekocht, in 1878.
In 1883 organiseerde de bekende galerist Durand-Ruel ineens twee tentoonstellingen, een in Londen en een in New York, waaraan Degas deelnam. Op de achtste en laatste expositie van de impressionisten, in 1886, presenteerde hij toch nog eens 15 van zijn werken. Hij kreeg zijn enige solo-tentoonstelling bij Durand-Ruel in 1892.
Intussen had hij ook al zijn reputatie gevestigd als uitzonderlijk sfeerschepper van vrouwelijke naakten in talloze intieme typeringen, veelal gecreëerd in pasteltekeningen. In 1909 werd werk van hem tentoongesteld op de Wereldtentoonstelling van Parijs.
Sinds de Parijse Commune had zich echter een oogaandoening gemanifesteerd. Ten gevolge van de erge verzwakking van zijn gezichtsvermogen, leefde hij teruggetrokken en begon hij te beeldhouwen. Weer ontstonden tientallen beelden van balletdanseresjes. Soms kregen de beeldjes zelfs kleding aan.
Tussen 1909 en 1911 staakte hij, vrijwel blind geworden, elke artistieke activiteit. Hij overleed in zijn geboortestad op 83-jarige leeftijd.
Schilderstijl.
De schilderkunst van Degas behoorde tot het impressionisme en realisme.
Degas was de meest tegendraadse, nog onafhankelijker dan Manet, de minst impressionistische onder de Franse impressionisten. Hij schilderde enkel in zijn atelier en had een hekel aan het schilderen in open lucht.
Hij noemde zichzelf "realist".
Werken.
Schilderijen.
Het werk "Wasvrouwen met tandpijn" werd in 1973 gestolen uit het depot van museum Le Havre in Normandië, maar het stuk is eigendom van het Louvre in Parijs. In november 2010 werd het schilderij na bijna 40 jaar teruggevonden op een veiling van New York. 
Een medewerker van museum Le Havre herkende het werk toen hij door de veilingcatalogus van veilinghuis Sotheby's bladerde en schakelde de autoriteiten in. Sotheby's trok het werk daarop terug uit de veiling.
Degas schilderde het doek rond 1870-1872. Het veilinghuis had de waarde van het schilderij op 248.000 tot 319.000 euro geschat.
Musea.
Veel van Degas' werken zijn in musea in de Verenigde Staten.

</doc>
<doc id="9368" url="https://nl.wikipedia.org/wiki?curid=9368" title="'s-Gravenzande">
's-Gravenzande

 's-Gravenzande is een stad met inwoners in , gelegen in de streek het Westland. De plaats maakt deel uit van de gemeente Westland (provincie Zuid-Holland) en is de grootste nederzetting in die gemeente.
Ligging.
's-Gravenzande ligt gelegen in het westen van de gemeente Westland. In het noorden ligt de plaats Monster, in het oosten ligt Naaldwijk en in het zuiden liggen Maasdijk en Hoek van Holland. De zuidgrens loopt achter het Staelduinse Bos en langs de Middenwetering. De noord- en oostgrens volgt oude waterlopen als de Vlotwetering, Monsterse Vaart en Poelwatering. In het westen wordt 's-Gravenzande begrensd door een smalle duinstrook met daarachter de Noordzee.
Rond 1900 was het grondgebied van 's-Gravenzande twee keer zo groot als nu. Voorheen hoorde Hoek van Holland ook bij 's-Gravenzande, maar dit gebied is in 1914 afgestaan aan Rotterdam door de stormachtige ontwikkeling van de haven en het gereedkomen van de Nieuwe Waterweg. In 1939 en 1957 zijn nog kleine grenscorrecties uitgevoerd en is onder meer grondgebied afgestaan aan Monster. Tot 's-Gravenzande behoort ook de kleine kern Heenweg.
Geschiedenis.
's-Gravenzande is ontstaan op een zandplaat ten noorden van de oude Maasmonding. Het werd tegen het water beschermd door een haakvormige strandwal en aansluitend een stelsel van polderdijken. Op deze zandplaat liet de graaf van Holland rond 1200 een hof bouwen waaraan de stad zijn naam ontleende.
Voor de komst van het hof was het gebied al bewoond en waarschijnlijk was er daardoor een haven. De nederzetting werd aangelegd langs de Langestraat die evenwijdig aan de Maasoever liep. Later kwam haaks op deze weg de Hoflaan die naar het Hof liep. Het hof was waarschijnlijk slechts een jachtverblijf met een luxe ontginningsboerderij. Wel trok het andere instellingen aan zoals een kapel in 1235, een begijnhof in 1255, een gasthuis in de dertiende eeuw en een klooster in 1427.
In 1246 kreeg 's-Gravenzande stadsrechten van graaf Willem II van Holland, op aandringen van zijn moeder Machteld van Brabant die haar vaste verblijfplaats aan het hof had. Van een stedelijke ontwikkeling kwam het echter niet. De economie bleef beperkt tot landbouw en veeteelt en het dorp groeide maar langzaam. In 1238 werd de kapel een parochiekerk. Het Mariabeeld zou tot aan de Reformatie een aantrekkingskracht hebben gehad op bedevaartgangers.
Gedurende de Hoekse en Kabeljauwse twisten in 1418 is de plaats platgebrand waarbij waarschijnlijk ook het grafelijke hof is verwoest. In de periode hierna was sprake van stagnatie, gezien het aantal huizen dat tussen 1504 en 1732 met ongeveer 100 gelijk is gebleven. Het inwoneraantal steeg wel door de hogere bezetting van woningen. Het klooster, begijnhof en gasthuis sloten eind zestiende eeuw de deuren.
In 1809 stortte de kerktoren in en verwoestte hierbij het schip. Met steun van koning Willem I is er aan de Langestraat een nieuwe kerk gebouwd, de dorpskerk.
Op de Kruikiuskaart van 1712 worden in en rond 's-Gravenzande tien buitenplaatsen benoemd. Buitenplaatsen werden door rijke stedelingen gebruikt om een deel van het jaar in door te brengen. Dit werd gezien als gezond en het bezit was een teken van welstand. De oudste buitenplaats bij 's-Gravenzande was Vreeburg uit de derde helft van de zeventiende eeuw. Alsemgeest had met bijna 40 hectare de grootste oppervlakte. Ouwendijk was een buitenplaats die ontstaan was uit een adellijke hofstede. Andere buitenplaatsen waren Zuidwind, Dijkerwaal en Wilthof.
Vanaf 1800 kwam er een stijging in het aantal inwoners. Deze stijging had te maken met opboei van de tuinbouw en de daarbij behorende handel. Rond 1850 waren landbouw en tuinbouw de belangrijkste economische sectoren. Eind negentiende eeuw was het belang van de tuinbouw gegroeid en door het arbeidsintensieve karakter groeide ook het inwoneraantal sterk. Een veilingvereniging voor tuinbouwproducten werd in 1889 opgericht. In 1903 kreeg de vereniging een apart onderkomen en in 1914 verhuisde zij naar het noorden van de dorpskern met een ligging aan de vaart.
In 1883 werd 's-Gravenzande aangesloten op het tramnetwerk van de Westlandsche Stoomtramweg Maatschappij, vanuit Loosduinen. In 1905 verrees het eerste station aan de Monsterse Weg en werd de lijn verlengd naar Hoek van Holland. Een post- en telegraafkantoor kwam in 1908 en dat jaar erop werd een nieuwe korenmolen geplaatst aan de Naaldwijkseweg ter vervanging van een molen aan de Molenstraat, de molen van Maat.
Tussen 1920 en 1940 is het dorp planmatig uitgebreid in oostelijke richting bijvoorbeeld langs de v.d. Kasteelestraat en de Mr. de Fremerystraat. Na de Tweede Wereldoorlog zou dit deel verder ontwikkeld worden. De tuinbouw bleef groeien en rond het dorp werden dan ook steeds meer kassen gebouwd. Ook verscheen er nijverheid zoals de fabricage van kisten en broeiramen, een houtzagerij en zeilmakerij.
Tijdens de Tweede Wereldoorlog werden vanwege de bouw van een tankgracht ruim 400 woningen afgebroken en moesten 1500 mensen worden geëvacueerd. Na de oorlog kwamen nieuwe woonwijken ten oosten en zuiden van de kern. De groei was vooral groot in de jaren zestig en zeventig. In 1952 werd er nog een nieuwe goederenlijn naar de veiling aangelegd.(de lijn naar Hoek van Holland verdween in 1951). In 1972 werd de veiling uitgebreid na de fusie met andere Westlandse veilingen tot Westland Zuid. Daarnaast breidde het dorp uit in westelijke richting. De veiling-lijn en daarmee de hele lijn tot aan Poeldijk verdween in 1965.
Tot 1 januari 2004 was 's-Gravenzande een zelfstandige gemeente met daarin ook het dorp Heenweg. Daarna is het met buurgemeenten opgegaan in de nieuwe gemeente Westland in het kader van de gemeentelijke herindeling Westland.
Monumenten.
Vanaf de 13e eeuw tot het midden van de 19e eeuw stonden in 's-Gravenzande twee korenmolens, de "voormolen" en de "achtermolen". Tegenwoordig staat als enige de Molen van Maat, die sinds 2002 weer in bedrijf is.
In en om het dorp staan vrij veel goedbewaarde kleine villa's in art-decostijl, veelal versierd met glas in lood, geglazuurde stenen of dakpannen en opvallende gebogen of vooruitspringende daklijsten.
De Dorpskerk is een hallenkerk uit begin 19e eeuw die de verwoeste kerk uit de 14e eeuw verving. Onder andere door een schenking van koning Willem I was het mogelijk deze kerk te bouwen. In 1816 werd hij ingewijd.
De Heilige Lambertuskerk ligt verscholen onderaan de Maasdijk vlak bij het dorpje Heenweg. De kerk is in 1872-1873 gebouwd door jonkheer A.J.A. van Rijckevorsel. Het interieur is neogotisch. Boven de ingang staat een beeld van Sint Lambertus.
Andere monumenten:
Voorzieningen.
Media.
In 's-Gravenzande bevinden zich drie media-organisaties. Aan de Van de Kest Wittensstraat is de studio van het radio- en tv-station WOS gevestigd, waar 24 uur per dag radio en tv wordt uitgezonden. Sinds 2012 is WestlandReport [Ende Media/vanderendediensten] gevestigd in 's-Gravenzande dit is een lokale nieuwswebsite welke diverse berichten plaats over de gemeente 's-Gravenzande.
Natuur.
Het Staelduinse Bos is sinds 1987 in beheer bij de stichting het Zuid-Hollands Landschap. In het bos is het bezoekerscentrum d'Oude Koestal gevestigd, waar informatie over de natuur in dit gebied is te vinden.
De Banken is een 90 hectare groot duingebied met twee laaggelegen natte duinvalleien.
Strand.
's-Gravenzande heeft een drie kilometer lang, breed zandstrand met drie strandopgangen: Arendsduin, Beukel en Vlugtenburg. Slag Arendsduin is de meest noordelijke en ligt tegen de plaats Monster aan. Slag Beukel is de grootste strandopgang van 's-Gravenzande, en slag Vlugtenburg is de meest zuidelijke tegen Hoek van Holland aan. Bij de slag Vlugtenburg is ook onder andere zomerverblijf Zeerust gelegen. Dit zomerverblijf is oorspronkelijk opgezet als uitbreiding van Recreatieoord Hoek van Holland. Recreatieoord Hoek van Holland uit 1923 behoord tot de oudste recreatieoorden van Nederland.
In 2009 werd het strand van gemeente Westland uitgeroepen tot 'Schoonste Strand van Nederland'.
Het strand van 's-Gravenzande wordt in de zomermaanden bewaakt door de "s-Gravenzandse Vrijwillige Reddingsbrigade" (GVRB). Deze is aangesloten bij de overkoepelende bond Reddingsbrigade Nederland.

</doc>
<doc id="9378" url="https://nl.wikipedia.org/wiki?curid=9378" title="Angelina Jolie">
Angelina Jolie

Angelina Jolie, geboren als Angelina Jolie Voight (Los Angeles, 4 juni 1975), is een Amerikaanse actrice en regisseur. Ze won drie Golden Globes, twee Screen Actors Guild Awards en een Oscar, voor haar rollen in "George Wallace" (1997), "Gia" (1998) en "Girl, Interrupted" (1999). Ze verwierf internationale bekendheid met haar rol als videogameheldin Lara Croft in ' (2001) en vestigde zich als een van de bestbetaalde actrices in Hollywood met het vervolg ' (2003).
Jolie bewees haar status als actiefilmster met "Mr. &amp; Mrs. Smith" (2005) en "Wanted" (2008) en ontving lovende kritieken voor haar rollen in "A Mighty Heart" (2007) en "Changeling" (2008), waarvoor ze een Oscarnominatie kreeg. "Forbes" benoemde haar tot Hollywoods bestbetaalde actrice in 2009, 2011 en 2013.
Naast haar acteercarrière is Jolie sinds 2001 actief voor de VN-vluchtelingenorganisatie UNHCR, eerst als Goodwill Ambassadeur en sinds 2012 als Speciaal Gezant. Voor haar inzet ontving ze een ere-Oscar, de Jean Hersholt Humanitarian Award, en werd door koningin Elizabeth II benoemd tot Dame Commandeur in de Orde van Sint-Michaël en Sint-George. Ze is meerdere malen uitgeroepen tot de mooiste en meest sexy vrouw ter wereld. Na huwelijken met acteurs Jonny Lee Miller (1996–1999) en Billy Bob Thornton (2000–2003) had Jolie sinds 2005 een relatie met acteur Brad Pitt, met wie ze zes kinderen heeft. In september 2016 maakte de advocaat van Jolie bekend dat het stel na 11 jaar uit elkaar gaat en Jolie een scheiding heeft aangevraagd.
Jeugd en familie.
Jolie werd geboren in Los Angeles (Californië) als de dochter van acteurs Jon Voight en Marcheline Bertrand. Ze is een zus van regisseur James Haven, een nicht van songwriter Chip Taylor, en een petekind van acteurs Jacqueline Bisset en Maximilian Schell. 
Toen Jolie zes maanden oud was verliet haar vader het gezin, waarna ze met haar moeder en broer naar de staat New York verhuisde. Tien jaar later keerde de familie terug naar Los Angeles, waar de elfjarige Jolie besloot actrice te worden en zich inschreef aan het prestigieuze Lee Strasberg Theatre Institute.
Hoewel ze een gelukkige kindertijd had, raakte Jolie in haar tienerjaren depressief. Op de middelbare school werd ze door haar medescholieren gepest om haar dunne lichaam en volle lippen, en om het dragen van tweedehands kleding, een bril en een beugel. Tijdens deze periode sneed ze zichzelf en droeg enkel zwarte kleding. Op 14-jarige leeftijd trok ze in bij haar eerste vriend, stopte met haar acteerlessen, en droomde van een carrière als begrafenisondernemer. Twee jaar later, nadat de relatie was beëindigd, huurde ze een appartement nabij het huis van haar moeder en vervolgde haar acteeropleiding. Toen ze in 2004 terugkeek op deze periode zei ze daarover: "Diep van binnen ben ik nog steeds, en dat zal ik ook altijd blijven, gewoon een jonge punker met tattoos". Ook in de jaren die volgden had Jolie nog regelmatig zelfdestructieve en ook suïcidale neigingen met drugsgebruik. Dat veranderde rond 2002, toen ze haar eerste kind, Maddox, adopteerde.
Jolie had jarenlang geen persoonlijk contact meer met haar vader. In 2002 liet ze zelfs de familienaam Voight van haar naam verwijderen; sindsdien is "Angelina Jolie" haar volledige wettelijke naam. Jolie en Voight herstelden het contact nadat haar moeder, met wie Jolie een zeer hechte band had, in januari 2007 overleed aan eierstokkanker. 
Carrière.
Beginperiode, 1991–1997.
Jolie had een kortstondige carrière als fotomodel en speelde in diverse muziekvideo's, waaronder Lenny Kravitz' "Stand by My Woman" (1991), Antonello Venditti's "Alta Marea" (1991), The Lemonheads' "It's About Time" (1993) en Meat Loafs "Rock and Roll Dreams Come Through" (1993). 
Nadat ze enkele keren bij een auditie voor filmrollen was afgezen omdat ze "'too dark"' was, begon Jolie in 1993 haar filmcarrière met een hoofdrol in de low-budgetfilm "Cyborg 2". Enkele noemenswaardige films uit deze periode zijn haar eerste Hollywood-productie, "Hackers" (1995), waar ze haar eerste echtgenoot Jonny Lee Miller leerde kennen, en "Foxfire" (1996), waar ze een relatie kreeg met tegenspeelster Jenny Shimizu.
Doorbraak, 1998–2000.
In 1998 won Jolie een Golden Globe voor haar rol in de biografische televisiefilm "George Wallace" (1997). Datzelfde jaar speelde ze het tragische fotomodel Gia Marie Carangi in de biografische televisiefilm "Gia". Critici roemden Jolies prestatie als de lesbische, aan heroïne verslaafde Carangi; ze won voor het tweede opeenvolgende jaar een Golden Globe en haar eerste Screen Actors Guild Award. Na "Gia" verhuisde Jolie naar New York en stopte tijdelijk met acteren, omdat zij voelde dat zij niets meer had om te geven.
Jolie keerde terug met "Playing by Heart" (1998), een ensembleproductie waarin ook Sean Connery, Gillian Anderson en Ryan Phillippe speelden. De film in het algemeen en Jolies prestatie in het bijzonder werden positief ontvangen. Hierna verscheen Jolie in "Pushing Tin" (1999) als de verleidelijke echtgenote van Billy Bob Thornton, met wie ze het jaar erop in het echt zou trouwen. Daarna werkte Jolie met Denzel Washington in de misdaadfilm "The Bone Collector" (1999). De film had een omzet van 151 miljoen dollar wereldwijd, maar ontving slechte kritieken.
In 1999 speelde Jolie ook de psychopathische Lisa Rowe in de biografische film "Girl, Interrupted". Hoewel de film de comeback van hoofdrolspeelster Winona Ryder had moeten worden, markeerde "Girl, Interrupted" de doorbraak van Jolie in Hollywood. In 2000 won zij voor haar prestatie haar derde Golden Globe, haar tweede Screen Actors Guild Award, en een Academy Award voor Beste Vrouwelijke Bijrol. In de zomer van dat jaar verscheen haar eerste kassucces, "Gone in 60 Seconds", waarin zij de ex-vriendin van autodief Nicolas Cage speelde. De film bracht internationaal 237 miljoen dollar op en was daarmee haar best bezochte film tot dan toe.
Internationaal succes, 2001–heden.
Jolie bereikte de status van internationale superster met haar rol als videogameheldin Lara Croft in "" (2001). Hoewel Jolie algemeen werd geprezen om haar lichamelijke prestatie, ontving de film voornamelijk negatieve recensies. De film was niettemin een internationaal succes met een omzet van 275 miljoen dollar, en lanceerde haar globale reputatie als een vrouwelijke actiefilmster.
Daarna verscheen Jolie als de sensuele, maar bedrieglijke postorderbruid van Antonio Banderas in "Original Sin" (2001). In 2002 speelde zij een ambitieuze journaliste die te horen krijgt dat ze binnen een week zal sterven in "Life or Something Like It". Beide films ontvingen slechte recensies, maar Jolies prestaties werden wederom positief ontvangen door critici.
In 2003 herhaalde Jolie haar rol als Lara Croft in "". Het vervolg, hoewel niet zo winstgevend als het origineel, had een internationale omzet van 156 miljoen dollar. Later dat jaar verscheen ze in "Beyond Borders", een film over ontwikkelingswerkers in Afrika. De film weerspiegelde Jolies interesse in ontwikkelingshulp, maar was kritisch en financieel onsuccesvol.
In 2004 verscheen Jolie naast Ethan Hawke als een FBI agente in de thriller "Taking Lives". Zij verzorgde ook de stem van de vis Lola in de DreamWorks animatiefilm "Shark Tale" en had een kleine rol in de sciencefiction-/avonturenfilm "Sky Captain and the World of Tomorrow". Datzelfde jaar vertolkte Jolie de rol van Olympias in "Alexander", een biografische film over het leven van Alexander de Grote. De film werd in Amerika slecht bezocht, wat regisseur Oliver Stone toeschreef aan de afbeelding van Alexanders biseksualiteit, maar was internationaal een succes met een omzet van 139 miljoen dollar.
Jolie speelde in slechts één film in 2005, de actiekomedie "Mr. &amp; Mrs. Smith", waar ze Brad Pitt leerde kennen. De film, die het verhaal vertelt van een verveeld echtpaar dat ontdekt dat zij beide huurmoordenaars zijn, was met een omzet van 478 miljoen dollar wereldwijd een van de grootste successen van 2005. Daarna verscheen Jolie in Robert De Niro's "The Good Shepherd" (2006) als de verwaarloosde echtgenote van een CIA-agent gespeeld door Matt Damon.
In 2007 verscheen Jolie in "A Mighty Heart" als Mariane Pearl, de weduwe van de vermoorde journalist Daniel Pearl. Voor haar prestatie ontving Jolie een vierde Golden Globe nominatie en een derde Screen Actors Guild Award nominatie. Datzelfde jaar speelde Jolie ook de moeder van Grendel in de met motion capture gecreëerde epische film "Beowulf".
In 2008 speelde Jolie in de actiefilm "Wanted" de huurmoordenares Fox, naast James McAvoy en Morgan Freeman. De film werd door critici positief ontvangen en was een internationaal succes met een omzet van 342 miljoen dollar. Ze verzorgde ook de stem van Tigress in de DreamWorks-animatiefilm "Kung Fu Panda", die met een omzet van 632 miljoen dollar wereldwijd haar best bezochte film tot op heden werd. Datzelfde jaar verscheen Jolie in Clint Eastwoods op waarheid gebaseerde drama "Changeling", over de Amerikaanse Christine Collins (gespeeld door Jolie) die in 1928 niet met haar gekidnapte zoon herenigd werd maar met een jongen die had beweerd haar zoon te zijn. Jolie ontving voor haar rol een tweede Academy Award-nominatie, een vijfde Golden Globe-nominatie, en een vierde Screen Actors Guild Award-nominatie.
Humanitair werk.
Tijdens het filmen van "" in Cambodja eind 2000 werd Jolie zich voor het eerst persoonlijk bewust van wereldwijde humanitaire crises. Ze contacteerde UNHCR, de vluchtelingenorganisatie van de Verenigde Naties, om meer te leren over internationale probleemgebieden. In februari 2001 ging Jolie op haar eerste veldbezoek, een 18-daagse missie naar Sierra Leone en Tanzania. In de daaropvolgende maanden keerde zij voor twee weken terug naar Cambodja en ontmoette later Afghaanse vluchtelingen in Pakistan aan wie ze 1 miljoen dollar schonk in antwoord op een internationaal UNHCR noodberoep. Op 27 augustus 2001 werd Jolie benoemd tot UNHCR Goodwill Ambassadeur in het UNHCR hoofdkwartier in Genève.
Jolie heeft opvangcentra voor vluchtelingen en ontheemden in meer dan twintig landen bezocht. In 2002 ging ze naar het Tham Hin vluchtelingenkamp in Thailand en Colombiaanse vluchtelingen in Ecuador. Later dat jaar bezocht Jolie verschillende UNHCR-faciliteiten in Kosovo, en het Kakuma vluchtelingenkamp in Kenia waar hoofdzakelijk vluchtelingen uit Soedan verbleven. Zij ontmoette ook Angolese vluchtelingen tijdens het filmen van "Beyond Borders" in Namibië.
In 2003 ging Jolie op een zesdaagse missie naar Tanzania waar zij kampen voor Congolese vluchtelingen bezocht, en bracht ze een week door met ontheemden in Sri Lanka. Later dat jaar ging ze op een vierdaagse missie naar de Noordelijke Kaukasus in Rusland. In samenhang met de release van de film "Beyond Borders" publiceerde ze "Notes from My Travels", een verzameling dagboeknotities over haar veldmissies in 2001 en 2002. Tijdens een privé-verblijf in Jordanië in december 2003 bezocht zij Irakese vluchtelingen, en later die maand vertrok zij naar Egypte om Soedanese vluchtelingen te ontmoeten.
In juni 2004 vloog ze naar Tsjaad voor een bezoek aan vluchtelingen uit de Darfur regio in westelijk Soedan. Vier maanden later keerde zij terug naar het gebied voor een bezoek aan West-Darfur. Later dat jaar ontmoette Jolie Afghaanse vluchtelingen in Thailand, en tijdens een privé-verblijf in Libanon in de kerstvakantie bezocht ze het regionale kantoor van UNHCR in Beiroet, evenals enkele jonge vluchtelingen en kankerpatiënten in de Libanese hoofdstad.
In 2005 bezocht Jolie Afghaanse vluchtelingen in Pakistan; tijdens de reis ontmoette ze de Pakistaanse president Pervez Musharraf en premier Shaukat Aziz. In november keerde ze terug naar Pakistan met Brad Pitt om de gevolgen van de Kasjmir aardbeving vast te stellen. Tijdens het filmen van "A Mighty Heart" in India in 2006 ontmoette Jolie Afghaanse en Birmaanse vluchtelingen in New Delhi. Zij bracht eerste kerstdag door met Colombiaanse vluchtelingen in San José, Costa Rica, waar ze geschenken uitdeelde. In 2007 keerde Jolie terug naar Tsjaad voor een tweedaagse missie om de verslechterende veiligheidstoestand voor vluchtelingen uit Darfur te bepalen; Jolie en Pitt schonken vervolgens 1 miljoen dollar aan drie hulporganisaties in Tsjaad en Darfur. In 2008 bracht Jolie haar eerste bezoek aan Syrië en ging tweemaal naar Irak, waar zij Iraakse vluchtelingen en Amerikaanse troepen ontmoette. In 2012 bezocht Jolie samen met António Guterres, de hoge commissaris voor de Vluchtelingen van de Verenigde Naties, Syrische vluchtelingen in Jordanië en Turkije die tijdens de opstand in Syrië zijn gevlucht.
Jolie is betrokken bij het bevorderen van humanitaire hulp in de politiek. Sinds 2003 ontmoet ze regelmatig leden van het Amerikaans Congres om te lobbyen voor humanitaire zaken, en ze was een drijvende kracht achter enkele wetsvoorstellen ter bevordering van de situatie van vluchtelingen en kwetsbare kinderen in de derde wereld. Jolie heeft meerdere keren de Wereldvluchtelingendag bijgewoond in Washington D.C., en ze was een spreker op het World Economic Forum in Davos, Zwitserland in 2005 en 2006. In 2007 werd ze lid van de prestigieuze Council on Foreign Relations.
In 2012 werd ze speciaal gezant van de hoge commissaris voor de Vluchtelingen. Sinds oktober 2013 werkt ze samen met de Britse minister van buitenlandse zaken William Hague aan een programma om een einde te maken aan de veelvuldige verkrachtingen in oorlogsgebieden. Hague nam die stap na het zien van haar film "Land of Blood and Honey". Hun samenwerking heeft een trainingsprogramma opgeleverd voor de "blauwhelmen", de vredessoldaten van de VN, die vaak lijdzaam toezien bij verkrachtingen en zich er soms (Oost-Congo) zelf aan schuldig maken. Volgend actiepunt is bevordering van strafvervolging van verkrachters.
In juni 2014 werd Jolie, voor haar inspanningen voor het buitenlands beleid van het Verenigd Koninkrijk en inspanningen om een einde te maken aan seksueel geweld in oorlogsgebieden, door koningin Elizabeth van het Verenigd Koninkrijk benoemd tot "Honorary Dame Commander of the Most Distinguished Order of Saint Michael and Saint George". Op 10 oktober 2014 ontving zij de versierselen op Buckingham Palace.
In 2016 werd ze door de London School of Economics aangesteld als gastdocente bij het centrum voor Vrouwen, Vrede en Veiligheid. Vanaf 2017 gaat ze er lesgeven over de impact van oorlog op vrouwen.
Privéleven.
Op de set van "Hackers" (1995) kreeg Jolie een relatie met de Britse acteur Jonny Lee Miller, haar eerste vriend sinds haar vroege tienerjaren. Ze trouwden op 28 maart 1996; tijdens de huwelijksceremonie droeg Jolie een zwarte rubberen broek en een wit T-shirt waarop ze de naam van de bruidegom in haar bloed had geschreven. Jolie en Miller gingen 18 maanden later uit elkaar en scheidden op 3 februari 1999. Jolie weet de scheiding aan het feit dat ze beiden te jong waren.
Tijdens het filmen van "Foxfire" (1996) werd Jolie, wier relatie met Miller destijds tijdelijk verbroken was, verliefd op haar tegenspeelster Jenny Shimizu. In interviews verklaarde de openlijk biseksuele Jolie dat de Japans-Amerikaanse Shimizu haar had doen realiseren dat ze ook op vrouwen valt.
Op de set van "Pushing Tin" (1999) ontmoette Jolie de 20 jaar oudere Billy Bob Thornton, die destijds verloofd was met actrice Laura Dern en al vier keer gescheiden was. Ze trouwden op 5 mei 2000 en het huwelijk werd al gauw een favoriet onderwerp van de roddelpers dankzij bizarre publieke liefdesbetuigingen als het dragen van elkaars bloed in een ampul aan een ketting. Jolie en Thornton gingen in juni 2002 uit elkaar – slechts drie maanden na Jolies adoptie van een Cambodjaanse baby – en scheidden op 27 mei 2003. Over de scheiding verklaarde Jolie dat ze heel plotseling uit elkaar waren gegroeid.
In 2005 was Jolie betrokken bij een Hollywoodschandaal toen zij ervan beschuldigd werd de reden van de scheiding tussen acteurs Brad Pitt en Jennifer Aniston te zijn. Jolie en Pitt zouden een affaire zijn begonnen op de set van "Mr. &amp; Mrs. Smith" (2005). Jolie ontkende dit meerdere malen, maar gaf toe dat ze tijdens het filmen verliefd waren geworden. Pas in januari 2007 bevestigde Jolie voor het eerst hun relatie door aan te kondigen dat ze zwanger was van Pitts kind. Jolie en Pitt hebben drie geadopteerde kinderen en drie natuurlijke kinderen. In april 2012 werd bekend dat ze verloofd zijn, en op 23 augustus 2014 trouwde het koppel in Château Miraval in Frankrijk. Op 20 september 2016 maakte de advocaat van Jolie bekend dat het stel na 12 jaar uit elkaar gaat en Jolie een scheiding heeft aangevraagd.
Op 14 mei 2013 maakte Jolie op een opiniepagina in "The New York Times" bekend dat ze haar borsten preventief had laten amputeren om het risico op borstkanker te verminderen. Door een mutatie in het BRCA1-gen had zij een kans van 87% om borstkanker te krijgen, na de mastectomie is dit gezakt tot onder de 5%. Op 24 maart 2015 maakte Jolie wederom via "The New York Times" bekend dat ze ook haar eierstokken preventief had laten verwijderen, omdat ze 50% kans had om eierstokkanker te krijgen vanwege dezelfde BRCA-mutatie.

</doc>
<doc id="9380" url="https://nl.wikipedia.org/wiki?curid=9380" title="Quantumbaan">
Quantumbaan



</doc>
<doc id="9382" url="https://nl.wikipedia.org/wiki?curid=9382" title="Voorne-Putten">
Voorne-Putten

Voorne-Putten is een dubbeleiland van 220 km² in de Nederlandse provincie Zuid-Holland. Het gebied, ten zuiden van Rotterdam, omvat de gemeenten Voorne aan Zee en Nissewaard met gezamenlijk ruim 150.000 inwoners (2020).
Geografie.
Het gebied grenst in het noorden aan het Brielse Meer, het Hartelkanaal en de Oude Maas, in het zuiden aan het Spui en de Haringvliet en in het westen aan de Noordzee. 
Het dubbeleiland bestaat uit de eilanden Voorne en Putten, die gescheiden waren door de Bernisse. Ten gevolge van de verzanding van dit water zijn de twee eilanden vanaf de 15e eeuw aan elkaar gegroeid en vervolgens door middel van bruggen, tunnels en dammen met de rest van de provincie verbonden. De Bernisse is in de jaren 1970 uitgebaggerd en opnieuw verbreed.
Dwars door Voorne loopt het Kanaal door Voorne, ook Voorns(e) Kanaal genoemd. 
De voornaamste plaatsen op Voorne-Putten zijn de stad Spijkenisse, het oude vestingstadje Brielle, de voormalige marinehaven Hellevoetsluis en de badplaatsen Rockanje en Oostvoorne. Bezienswaardig zijn de historische tolstadjes Heenvliet en Geervliet aan weerszijden van de Bernisse. Brielle mag zich de officieuze hoofdstad van het eiland noemen, alhoewel Spijkenisse met haar voorzieningen een centrale rol speelt. De meeste toeristen komen af op het watersportcentrum Brielle, maar vooral op de beide badplaatsen.
Het westen van Voorne wordt in beslag genomen door een belangrijk natuurgebied, Voornes Duin, met duinvalleien en een rijk vogelleven. Het is het oudste deel van het eiland, en het heeft vroeger één geheel gevormd met Goeree. Het huidige Voorne heette toen Oostvoorne, een naam die voortleeft in die van het dorp Oostvoorne, het oudste op het eiland. Hier resideerden de Heren van Voorne, in een burcht op een kunstmatige heuvel.
Geschiedenis.
Vanwege overstromingen in het gebied was bewoning voor 11000 op Voorne-Putten alleen mogelijk op hoger gelegen delen. Restanten van bewoning uit de prehistorie zijn daarom alleen teruggevonden langs kreekruggen, zoals langs de Bernisse en bij Hekelingen. Ook uit de vroege middeleeuwen zijn sporen van bewoning bekend. Van één handelsnederzetting uit die periode, Witla, is het vermoeden dat deze op Voorne-Putten lag, langs de Bernisse. Deze zou in 836 verwoest zijn door invallende Noormannen, waarna restanten zijn weggespoeld door de Maas. De bewoning bleef tot aan de latere middeleeuwen beperkt maar raakte daarna in een stroomversnelling.
Vanaf de elfde tot in de vijftiende eeuw werd het gebied ingedijkt om het te beschermen tegen het water. Hierdoor kon het land ontgonnen worden voor de landbouw. De Bernisse verzandde gedurende de zestiende eeuw waardoor de twee eilanden samengroeiden. De opdracht voor het ontginnen kwam van de heren van Voorne en van Putten, die het gewonnen land in bezit kregen. De uitvoering lag waarschijnlijk bij Vlaamse abdijen. 
Na 1200 werd de rest van Voorne-Putten ingedijkt. In 1371 werd Voorne voorgoed een deel van het gewest Holland.
Gemeenten en plaatsen op Voorne-Putten.
Op Voorne-Putten liggen de volgende gemeenten (sinds de herindelingen van 1980, 2015 en 2023) en plaatsen:
Op Voorne:
Op Putten:

</doc>
<doc id="9383" url="https://nl.wikipedia.org/wiki?curid=9383" title="Gina Gershon">
Gina Gershon

Gina Gershon (Los Angeles, 10 juni 1962) is een Amerikaans film-, toneel- en televisieactrice, zangeres en auteur. Ze speelde onder meer in "Bound" en "Showgirls".
Haar ouders zijn Stan Gershon en Mickey Koppel. Ze groeide op in Californië en is van Nederlandse, Franse en Russische afkomst.

</doc>
<doc id="9384" url="https://nl.wikipedia.org/wiki?curid=9384" title="Eléni Daniilídou">
Eléni Daniilídou

Eléni Daniilídou (Grieks: Ελένη Δανιηλίδου, uitspr. "Ellennie Danjieliedoe") (Chania (Kreta), 19 september 1982) is een voormalig tennisspeelster uit Griekenland. Zij was actief van 1996 tot en met 2018. In 1999 won zij met Virginie Razzano als junior het meisjesdubbelspel op het Australian Open. Zij nam driemaal deel aan de Olympische Spelen, in 2000 (Sydney), 2004 (Athene) en 2008 (Peking).
Loopbaan.
Zij won vijf toernooien in het enkelspel op de WTA-tour, waaronder het toernooi van Rosmalen in 2002. Op alle grandslamtoernooien behalve Roland Garros bereikte zij de vierde ronde. Haar hoogste notering op de WTA-ranglijst is de veertiende plaats, die zij bereikte in mei 2003.
In het dubbelspel behaalde zij drie WTA-titels. In 2004 won zij met de Australische Nicole Pratt het WTA-toernooi van Stanford, in 2010 dat van Istanbul (met de Duitse Jasmin Wöhr) en in 2011 het toernooi van Tasjkent, samen met Russin Vitalia Djatsjenko. In 2003 bereikte zij met de Australiër Todd Woodbridge de finale van het gemengd dubbelspel op het Australian Open. Zij verloren echter van Martina Navrátilová en Leander Paes. In het vrouwendubbelspel is haar beste resultaat op de grandslamtoernooien het bereiken van de halve finale, op Roland Garros 2006, samen met de Spaanse Anabel Medina Garrigues. Haar hoogste notering op de WTA-ranglijst is de 21e plaats, die zij bereikte in januari 2007.
Posities op de WTA-ranglijst.
Positie per einde seizoen:

</doc>
<doc id="9385" url="https://nl.wikipedia.org/wiki?curid=9385" title="Roxette">
Roxette

Roxette was een uit Zweden afkomstige popgroep bestaande uit Marie Fredriksson en Per Gessle. De band werd in 2014 opgenomen in de Swedish Music Hall of Fame.
Beginfase.
Fredriksson en Gessle waren in Zweden allebei al zo'n tien jaar bekend toen ze internationaal succes kregen: Fredriksson vooral solo, Gessle vooral als zanger van de band Gyllene Tider. Ze braken in 1989 samen internationaal door met het nummer "The Look", dat in Nederland drie weken op de tweede plaats stond van de Nederlandse Top 40. Het verhaal doet de ronde dat het beginsucces mede te danken was aan een Amerikaanse student die het album "Look Sharp!" op cassette meebracht uit Zweden, waarna Amerikaanse radiostations het nummer bekendmaakten. Later gaven de beide artiesten aan dat het zeker heeft bijgedragen dat deze student het nummer meenam, maar dat het toch zeker EMI's marketingbeleid was wat het succes teweegbracht. Het verhaal werd extra gebruikt als PR-stunt. Daarnaast werd het wel of niet een relatie hebben sterk gebruikt in de marketing. Bij ieder interview kwam het ter sprake. Ook hun modieuze uiterlijk en presentatie werden hun unieke handelsmerk.
Chronologie.
1989–1990: "Look sharp!" en "It must have been love".
In Nederland haalde Roxette met het album Look Sharp! grote successen met twee topdriehits met de singles "The Look" en de ballad "Listen to your Heart". Maar ook "Dangerous" was succesvol in de hitlijsten.
In 1990 werd Roxette gevraagd een nummer te schrijven voor de soundtrack van de succesvolle romantische comedy Pretty Woman. Omdat de band op dat moment aan het toeren was in Australië en Nieuw-Zeeland, en geen tijd had om een nieuw liedje te schrijven, werd de op dat moment twee jaar oude ballad "It Must Have Been Love" gebruikt, afkomstig van Roxette's eerste studioalbum Pearls of Passion. Vanwege het feit dat de tekst van het oorspronkelijke nummer gericht is op kerstmis, werd deze iets aangepast, werden er andere instrumenten gebruikt en werd er in een ander akoestiek opnieuw ingezongen. Dit resulteerde wereldwijd in een groot succes, met onder andere een nummer 1-hit in de Billboard Top 100. Van de videoclip bestaan twee versies, een met en een zonder fragmenten van de film.
1991–1993: "Joyride", "Tourism" en "Almost unreal".
Kort na dit grote succes werd het derde studioalbum uitgebracht. De gelijknamige single "Joyride" was wereldwijd een groot succes en behaalde ook in Nederland de nummer 1 status in de Nederlandse Top 40. Van dit album werden nog drie andere singles uitgebracht, namelijk "Fading Like a Flower", "The Big L." en "Spending My Time". Alle resulteerden in een toptienhit. Na dit succes ging Roxette op tournee. De "Join the Joyride" tour in 1991/92 werd door anderhalf miljoen mensen wereldwijd bezocht verdeeld over 107 concerten. Tijdens deze tour werd de hand gelegd aan Tourism. Een album met nog niet eerder uitgebracht materiaal al dan niet opnieuw ingezongen of geremixt, live songs van de tour en een aantal nieuw geschreven liedjes, waarvan "How Do You Do!" de eerste single van het album werd. Het liedje werd een groot succes, waarna "Queen of Rain" en "Fingertips '93" de single opvolgden. Overigens in de uitgave van "Fingertips '93" een andere dan de gelijknamige akoestische versie op het album. De clip van dit nummer werd geregisseerd door Jonas Åkerlund.
Na het grote succes van "It Must Have Been Love" als nummer voor een soundtrack, werden Gessle en Fredriksson ditmaal gevraagd door de makers van Hocus Pocus om een nieuwe titelsong te schrijven. Het resulteerde in "Almost Unreal". Op het laatste moment ging de overeenkomst niet door, tot woede van Per Gessle, en werd het lied uiteindelijk gebruikt voor de Super Mario Bros. film. Mede door deze wijziging en het floppen van de film is het gewenste succes van de single, met uitzondering van Engeland, uitgebleven.
1994–1996: "Crash! boom! bang!", "Don't bore us", "Get to the chorus!" en "Baladas en Español".
In 1994 kwam Roxette met het vijfde studioalbum Crash! Boom! Bang!. Volgens eigen zeggen werd dit album bestempeld als meer volwassen. Critici zeggen echter dat het album niet in het tijdvak paste. Wellicht is dit de reden dat het niet de voorgaande successen evenaarde. Terwijl een succes in Amerika uitbleef door een slecht marketingbeleid van EMI, werd het album in Europa desondanks succesvol afgeleverd en goed ontvangen. Met bescheiden hitsingles als "Sleeping In My Car", het gelijknamige "Crash! Boom! Bang!", "Fireworks", "Run To You" en "Vulnerable" incasseerde Roxette opnieuw een succes dat ze afsloten met de Crash! Boom! Bang! wereldtour.
Na het vijfde studioalbum werd het tijd om de balans op te maken met de lancering van Don't Bore Us, Get to the Chorus!, het eerste verzamelalbum van Roxette. Speciaal hiervoor werden vier nieuwe liedjes geschreven, waarvan "You Don't Understand Me" en "June Afternoon" als single werden uitgebracht. Overigens was het de eerste keer dat Per Gessle gebruik maakte van een internationale songwriter voor "You Don't Understand Me", namelijk Desmond Child. Aanvankelijk was het de bedoeling het nummer te verkopen aan overige artiesten, maar op het laatste moment besloot Gessle het nummer te behouden voor eigen gebruik.
Het op nog geen enkel eerder album verschenen "It Must Have Been Love" en "Almost Unreal" vonden tevens op Don't Bore Us, Get to the Chorus! een plek.
Om ook de Spaanstalige fans te voorzien, kwam Roxette in 1996 met het Spaanstalige Baladas En Español, het zesde studioalbum. Hierop werden twaalf bestaande nummers vertaald, opnieuw ingezongen en in een ander jasje gestoken, zij het minimaal. "Un Día Sin Ti" en "No Sé Si Es Amor" werden in Spaanstalige gebieden als single uitgebracht, al werd het gehele album positief ontvangen en veelvuldig gedraaid op de Spaanse en Latijns-Amerikaanse radiostations.
1999–2001: "Have a nice day" en "Room service".
In 1999 keerde de band terug met een geheel nieuw en tegelijk weer vertrouwd geluid met het album Have A Nice Day. De single "Wish I Could Fly" werd wereldwijd goed ontvangen en werd een hit. De single "Anyone" werd met name in Engeland op MTV geboycot, omdat de videoclip aanstootgevend zou zijn. Een succes bleef daardoor uit. De videoclip werd geregisseerd door Jonas Åkerlund, tegenwoordig vooral bekend door de videoclips van Madonna en Lady Gaga. Roxette schokte vriend en vijand met de lancering van de single "Stars", een uptempo song met dance en techno invloeden, een ongebruikelijk geluid tot dan toe voor de band. In verschillende landen was laatstgenoemde single succesvoller dan het voor Nederland bekendere "Wish I Could Fly". De videoclip van "Stars" werd geregisseerd door Anton Corbijn. In Spaanstalige gebieden werd het album aangevuld met drie extra bonustracks, "Wish I Could Fly", "Anyone" en "Salvation" werden namelijk ook in het Spaans opgenomen.
In 2001 werd Room Service gelanceerd, het achtste studioalbum tot dan toe. De eerste single die daaruit voortkwam was "The Centre of the Heart". Het nummer was in eerste instantie bedoeld als eerste single voor Have A Nice Day, maar omdat het nummer niet bij de rest van het album paste, is het bewaard voor Room Service. De videoclip van het nummer was de duurste ooit voor Roxette, en werd opgenomen in de Madonna Inn, een bekend hotel in Californië. Deze videoclip werd wederom geregisseerd door Jonas Åkerlund. "Real Sugar" en "Milk and Toast and Honey" volgden als respectievelijk tweede en derde single van het album. Een kleine concerttour na de lancering van Room Service volgde.
2002–2006: Hersentumor Fredriksson, twintigjarig jubileum met "The Rox box".
Op 11 september 2002 raakte Marie Fredriksson in haar eigen huis buiten bewustzijn na te zijn uitgegleden. Wat in eerste instantie leek op een onschuldige valpartij, bleek later bittere ernst. In het ziekenhuis werd een hersentumor geconstateerd, die vervolgens succesvol behandeld is. Lange tijd kon Fredriksson niet praten of zingen. Maar in 2004 kwam ze met een Engelstalig soloalbum, "The change". Het album is sterk door deze periode beïnvloed en bevat erg persoonlijke songteksten. In 2005 vertelde Fredriksson dat ze kankervrij is.
In 2006 verscheen de single "One Wish". Een tijdje later kwam in 2007 de tweede single "Reveal" uit. Deze twee singles werden speciaal voor de The Rox Box/Roxette '86-'06 opgenomen, welke ter ere van het twintigjarig jubileum van Roxette werd uitgebracht. De box bestaat uit een grote verzameling Roxette hits en niet eerder uitgebrachte demo's in combinatie met een boek, twee dvd's met alle uitgebrachte videoclips en een complete registratie van het concert dat Roxette gaf tijdens MTV Unplugged uit 1993.
2009–2011: "Night of the proms", "Charm school" en derde wereldtour.
Op 5 mei 2009, zeven jaar na het afblazen van de Night of the Proms concerten, wordt tijdens een persconferentie bekendgemaakt dat Roxette hoofdact zal zijn tijdens de Night of the Proms voorstellingen in het Antwerpse Sportpaleis, het Rotterdamse Ahoy, het Arnhemse GelreDome en in twaalf Duitse steden. Op 6 mei 2009, de dag na deze aankondiging, verscheen Marie Fredriksson als speciale gast tijdens een concert van Per Gessle, die in het kader van zijn "Party Crasher" solotour in De Melkweg in Amsterdam optrad. Ondanks eerdere gezamenlijke optredens na Fredrikssons ziekte, wordt dit concert gezien als het definitieve teken dat Roxette terug is in de internationale muziekwereld. Fredriksson verscheen in de eerste toegift, en speelde samen met Gessle de nummers "The Look" en "It Must Have Been Love". In het daarop volgende najaar brachten ze onder begeleiding van het Night of the Proms orkest Il Novecento en het koor Fine Fleur een aantal van hun hits ten gehore, waaronder "Wish I Could Fly", "Joyride", "Listen to your Heart", "The Look" en "It Must Have Been Love".
Eind 2009 kondigde Roxette aan wederom een album te gaan opnemen. Ter gelegenheid van dit nieuwe album kondigde Roxette op 3 november 2010 een nieuwe wereldtournee aan. Een van de concerten vond in Nederland plaats: op 9 juli 2011 trad Roxette op op Bospop in Weert. Naast verschillende concerten in Europa werden tijdens de wereldtournee onder andere ook Rusland, Oost-Europa, Zuid-Amerika, Dubai, Australië, Canada en Zuid-Afrika aangedaan.
Op 11 februari 2011 is, na een periode van tien jaar, het negende studioalbum verschenen met de titel Charm School. Charm School bevat twaalf nieuwe nummers, waarvan "She's Got Nothing On (But The Radio)" de eerste single is. Het album is het best te beschrijven als een geüpdatet classic Roxette anno 2011.
2012: "The neverending world tour" en "Travelling".
De wereldtour, welke begin 2011 aanving naar aanleiding van het album "Charm School", ging ook in 2012 gestaag verder met concerten in onder andere Australië, China en Indonesië. Vanaf april werd Zuid-Amerika, Zuid-Afrika en Europa weer aangedaan, maar ook werden optredens in de Verenigde Staten bevestigd door Per Gessle. Op 29 juni 2012 trad Roxette in de Heineken Music Hall in Amsterdam op, het eerste volledige Roxette-concert in Nederland sinds de Crash! Boom! Bang! tour in 1994 Ahoy' Rotterdam aandeed.
Op 2 maart 2012 kwam de nieuwe single "It's Possible" uit voorafgaand aan het nieuwe album "Travelling". Dit album werd op 23 maart 2012 gelanceerd. Het was een album met nieuwe nummers, nummers in een nieuw jasje of live opgenomen in studio, hotelkamer of tijdens een soundcheck.
2016: "Good Karma" en einde van de tour.
Op 8 april 2016 kwam de nieuwe single 'It Just Happens' uit, voorafgaand aan het nieuwe album "Good Karma" dat op 3 juni 2016 werd gelanceerd. Het is het tiende studioalbum van Roxette met 11 nieuwe nummers.
Kort na het uitkomen van de single kondigde Roxette aan dat ze vanaf april 2016 per direct moeten stoppen met optreden vanwege gezondheidsproblemen van Fredriksson. De voorgenomen tour ter ere van het dertigjarig bestaan werd volledig geschrapt.
Overlijden Fredriksson en Alsing.
Op 9 december 2019 overleed Marie Fredriksson op 61-jarige leeftijd. Eind 2020 overleed drummer Pelle Alsing op 60-jarige leeftijd.

</doc>
<doc id="9386" url="https://nl.wikipedia.org/wiki?curid=9386" title="Stephen Fry">
Stephen Fry

Stephen John Fry (Hampstead, Londen, 24 augustus 1957) is een Engelse komiek, schrijver, acteur en presentator.
Biografie.
Fry studeerde aan het Queens College in Cambridge. Hij heeft veel samengewerkt met Hugh Laurie: samen zijn ze bekend als Fry &amp; Laurie. Hun samenwerking begon al in Cambridge bij de studententoneelgroep Footlights. Ook de schrijver Douglas Adams, met wie hij bevriend was, had hij daar leren kennen.
In 2006 maakte Stephen Fry de tweedelige BBC-documentaire "Stephen Fry - The Secret Life of the Manic Depressive", waarin hij uit de kast komt als lijder aan een cyclothyme stoornis, een type manisch-depressieve stoornis. Hij interviewt bekende en minder bekende mensen die dezelfde ziekte hebben en vertelt over zijn extreme stemmingen aan de hand van voorbeelden uit zijn eigen leven: hoe het op zijn zeventiende begon met een manische periode en hoe hij pas op zijn zevenendertigste, naar aanleiding van een zware depressie, bij de juiste arts terechtkwam waar hij de diagnose te horen kreeg. Voor deze documentaire won hij de Emmy Award voor beste documentaire. In 2007 maakte hij een tweedelige documentairereeks over hiv en aids, genaamd "HIV and Me".
In de serie "Stephen Fry in America" ging Fry op zoek naar het dagelijkse leven in de Verenigde Staten. Hij bezocht Harvard, een heks, ijsfabrikant Ben &amp; Jerry's, een duikboot, Wikipedia-oprichter Jimmy Wales, gangsters en andere onderwerpen. In de serie "Fry's Planet Word" uit 2011 neemt Fry de kijker mee in de wereld van taal. Hoe leren we taal? Hoe schrijven we taal? En waarom verliezen wij het soms? 
In het najaar van 2011 werkte Fry mee aan het album "50 Words For Snow" van Kate Bush. In het gelijknamige lied geeft zijn stem in allerlei talen 49 synoniemen/benamingen voor het woord "sneeuw" (de 50ste is "sneeuw" zelf).
Stephen Fry was een van de eerste beroemdheden die gebruik maakten van Twitter. Hij heeft veel gedaan om deze webdienst populair te maken. 
In de filmtrilogie "The Hobbit" speelt hij 'The Master of Laketown', de hebzuchtige, maar intelligente gekozen leider van Meerstad (Laketown of Esgaroth). In december 2013 was hij te zien in het tweede deel ' en in december 2014 in de afsluitende Hobbit-film '.
Stephen Fry woont in Norfolk, Londen en Hollywood. Begin 2015 trouwde hij met zijn 30 jaar jongere vriend Elliott Spencer. In 2018 werd hij geopereerd wegens prostaatkanker.

</doc>
<doc id="9387" url="https://nl.wikipedia.org/wiki?curid=9387" title="Hugh Laurie">
Hugh Laurie

James Hugh Calum Laurie, CBE (Oxford (Engeland), 11 juni 1959) is een Engels acteur, stemacteur, komiek, scenarioschrijver, televisieproducent, televisieregisseur, muzikant en auteur. Hij is in Engeland bekend geworden door zijn werk voor televisie, en dan in het bijzonder door de samenwerking met Stephen Fry als het komisch duo "Fry &amp; Laurie". In de Verenigde Staten is hij het meest bekend door zijn rol als Dr. Gregory House in de ziekenhuisserie "House". Naast zijn televisiewerk speelde hij in verschillende films, zoals "101 Dalmatiërs" met Glenn Close, "Stuart Little" met Michael J. Fox en "Tomorrowland" met George Clooney en All the light we cannot see, Netflix (2023).
Biografie.
Laurie is geboren en getogen in Oxford en studeerde aan Eton en Selwyn College in Cambridge. Zijn vader Ran Laurie won op de Olympische Spelen van 1948 (Londen) een gouden medaille voor roeien (mannen, twee zonder stuurman, met John Wilson) en Hugh was een fervent roeier in zijn studententijd, totdat hij moest ophouden omdat hij klierkoorts (de ziekte van Pfeiffer) kreeg. Hij besloot zich daarna te richten op acteren.
Tijdens zijn eerste jaar aan de universiteit werd hij lid van de Footlights Club in Cambridge, een vereniging die voor veel bekende Britse komieken het startpunt van hun carrière is geweest. In het laatste jaar was hij de voorzitter van de club, Emma Thompson was de vicepresident. In dat jaar (1980) ontmoette hij Stephen Fry tijdens het Edinburgh Festival.
Vervolgens deden zij als duo veel televisiewerk, zoals de komedieserie "Jeeves and Wooster" en "A Bit of Fry and Laurie". Hugh Laurie heeft nu ook een solocarrière opgebouwd als acteur in zowel komische rollen (zoals in "Blackadder" met Rowan Atkinson, de rol van (adoptie)vader in "Stuart Little", een stem in "Stuart Little: the animated series" en in "101 Dalmatiërs") als meer serieuze rollen, zoals in de film "Sense and Sensibility". In het midden van de jaren negentig bracht hij een boek uit, "The Gun Seller".
Hugh Laurie is sinds 1989 getrouwd met Jo Green. Van 2004 tot 2012 speelde hij de hoofdrol in "House", een Amerikaanse ziekenhuisserie. Hierin vertolkt hij de rol van Dr. Gregory House. De laatste aflevering werd in Amerika op 21 mei 2012 uitgezonden en in Vlaanderen op 3 juni 2012.
Op 23 mei 2007 werd hij benoemd tot officier in de Orde van het Britse Rijk door koningin Elizabeth II wegens zijn verdiensten voor het drama.
Op 5 mei 2011 kwam in Nederland zijn debuutalbum "Let Them Talk" op cd en lp uit. Het album telt vijftien nummers. Op 7 juli 2012 trad hij op tijdens het North Sea Jazz Festival. En op 20 juli 2013 op Blues Peer.
Voor zijn televisiewerk kreeg Laurie in 2016 een ster op de Hollywood Walk of Fame.

</doc>
<doc id="9389" url="https://nl.wikipedia.org/wiki?curid=9389" title="Rowan Atkinson">
Rowan Atkinson

Rowan Sebastian Atkinson (Consett, County Durham, Engeland, 6 januari 1955) is een Engels komiek, acteur en scriptschrijver. Hij is vooral bekend door zijn rollen op televisie in de satirische sketch-show "Not the Nine O'Clock News" en de sitcoms "Blackadder", "Mr. Bean", "The Thin Blue Line" en later een serieuze rol als Maigret. Hij was ook succesvol met de bewerkingen van Mr. Bean tot de bioscoopfilms "" en "Mr. Bean's Holiday" en de films "Johnny English", "Johnny English Reborn" en "Johnny English Strikes Again".
Biografie.
Atkinson is de jongste van vier kinderen van agrariër Eric Atkinson en Ella May. Hij werd thuis Anglicaans opgevoed.
Atkinson studeerde elektrotechniek aan de Universiteit van Newcastle en behaalde daarna een mastertitel aan het Queen's College van de Universiteit van Oxford.
Carrière.
Zijn komediecarrière begon tijdens het Edinburgh Festival. Daarna toerde hij door het land met een onemanshow met Angus Deayton als de aangever. Deze show werd gefilmd voor televisie en is nog steeds populair op video.
Zijn eerste televisieserie was "Not the Nine O'Clock News". Het succes van deze serie maakte dat Atkinson de hoofdrol kreeg in de reeks "Blackadder". Deze reeks kreeg in totaal nog drie vervolgen en enkele spin-offs. Na Blackadder kwam Atkinson met zijn bekendste creatie: "Mr. Bean".
Atkinson acteert tevens in films. Zijn filmcarrière begon met een bijrol in de James Bondfilm "Never Say Never Again" en een hoofdrol in "Dead on Time". In 2007 verscheen de film "Mr. Bean's Holiday" bij United International Pictures.
Begin 2009 ging Rowan Atkinson de rol van Fagin spelen in de musical Oliver! in het Royal Drury Lane Theatre in Londen. Cameron Mackintosh is de producent.
Atkinson heeft de laatste jaren in meerdere interviews aangegeven dat hij wil stoppen met Mr. Bean. Hij voelt zich te oud om zo kinderachtig te doen, en hij zal niet snel Mr. Bean spelen. Wel verscheen hij in 2014 nog in een reclame van Snickers en in 2017 nog kort in een veiligheidsvideo van British Airways en in Chinese film Top Funny Comedian: The Movie.
Radio.
Rowan Atkinson speelde in 1978 in de komedieshow "Atkinson People" voor de BBC Radio 3. Het bevat satirische interviews met fictieve beroemde mensen, die gespeeld werden door Atkinson zelf. De teksten waren geschreven door Atkinson en Richard Curtis, en de producer was Griff Rhys Jones.
Olympische Zomerspelen 2012.
Tijdens de openingsceremonie van de Olympische Spelen van 2012 speelde Atkinson opnieuw de rol van Mr. Bean. Hierin was hij, als Mr. Bean, te zien als lid van het London Symphony Orchestra tijdens hun uitvoering van "Chariots of Fire". Hij heeft slechts een minimale rol; hij hoeft maar 1 toets op een keyboard te bedienen, en is dan ook zichtbaar verveeld. Tijdens het optreden droomt hij even weg, en beeldt zich in hoe hij meedoet met de groep hardlopers uit de openingsscène van de gelijknamige film.
Persoonlijk leven.
Atkinson is een van de rijkste tv-persoonlijkheden van Engeland. Zijn vermogen heeft hij te danken aan de vele royalty's. De serie "Mr. Bean" is namelijk verkocht aan vele landen en is daarnaast een van de meest vertoonde korte films in vliegtuigen.
Atkinson is een echte autofanaat, zo vertelt Jeremy Clarkson (van het bekende Britse televisieprogramma "Top Gear") op zijn blog.
In tegenstelling tot zijn personage Mr. Bean, houdt Atkinson niet van kleine auto's zoals de Mini. Hij bezit onder meer een McLaren F1. Met deze auto had hij in augustus 2011 een zwaar ongeluk. Atkinson raakte bij dit ongeluk niet gewond en de auto kon later worden gerepareerd. Verder bezit hij twee Aston Martins, een Bentley, een Lotus en een Ferrari. Atkinson was te gast bij "Top Gear" in de rubriek "Star in a reasonably priced car". Hij legde met een Kia cee'd de snelste tijd op het "Top Gear"-parcours tot dan toe af en eindigde de serie uiteindelijk als tweede.
Eind jaren tachtig leerde Atkinson Sunetra Sastry kennen. De twee trouwden op 5 februari 1990 in de Russian Tea Room in New York. Samen hebben ze twee kinderen (Benjamin en Lily). Voor zijn huwelijk met Sastry had Atkinson een relatie met actrice Leslie Ash. Intussen is Atkinson weer gescheiden; hij is nu samen met Louise Ford.
In 2013 ontving Rowan Atkinson een hoge koninklijke onderscheiding. Hij werd benoemd tot Commandeur van de Orde van het Britse Rijk. Daaraan is niet de titel 'Sir' verbonden.
Stijl.
In zijn rol als Mr. Bean is Atkinsons stijl een strikt geplande, vaak fysieke komedie. Er wordt hierbij vrijwel geen woord gesproken. Hij wordt weleens beschreven als "de man met het rubberen gezicht". Zijn techniek wordt ook wel vergeleken met die van Buster Keaton.
In zijn andere rollen ligt echter vaker de nadruk op taal- en woordgrappen.
Theater.
Rowan Atkinson verscheen in 2009 in de vertoning van de West End-musical "Oliver!" als Fagin. De regisseur was Rupert Goold. Een jaar eerder verscheen hij in een pre-West End run van de show in Oxford, geregisseerd door Jez Bond.

</doc>
<doc id="9390" url="https://nl.wikipedia.org/wiki?curid=9390" title="Jon Voight">
Jon Voight

Jonathan Vincent Voight (Yonkers, New York, 29 december 1938) is een Amerikaans filmacteur. Hij won in 1979 een Oscar voor zijn hoofdrol als "Luke Martin" in de drama-oorlogsfilm "Coming Home". Daarnaast werden hem meer dan vijftien andere acteerprijzen toegekend, waaronder Golden Globes in 1970 (voor de dramafilm "Midnight Cowboy"), 1979 (voor "Coming Home"), 1986 (voor de actie-avonturenfilm "Runaway Train") en 2014 (voor de dramaserie "Ray Donovan") en een BAFTA Award in 1970 (voor "Midnight Cowboy"). Voight is de vader van filmactrice Angelina Jolie en de broer van de singer songwriter Chip Taylor.
Carrière.
In de jaren zestig speelde Voight in de televisieserie "Gunsmoke". In 1967 volgde zijn filmdebuut met de film "Fearless Frank". Voights doorbraak kwam in 1969 met zijn hoofdrol als Joe Buck in de film "Midnight Cowboy", waarvoor hij een BAFTA en een Golden Globe won en genomineerd werd voor een Oscar en een tweede Golden Globe. In de jaren zeventig groeide Voight uit tot een van de meest succesvolle acteurs in Hollywood. Hij werd genomineerd voor Golden Globes voor zijn rollen in "Deliverance" (1972) en "The Champ" (1979), en voor zijn hoofdrol in "Coming Home" (1978) won hij een Oscar en een Golden Globe. In de jaren tachtig nam het aantal films waarin Voight speelde af, hoewel hij voor zijn rol in de film "Runaway Train" (1985) een Golden Globe won en voor de derde keer werd genomineerd voor een Oscar. In de jaren negentig werd hij genomineerd voor Golden Globes voor "The Last of His Tribe" (1992) en "The Rainmaker" (1997), en speelde hij in de blockbuster ' (1996). In 2001 had hij een bijrol in "Ali", waarvoor hij een vierde Oscarnominatie en een Golden Globenominatie ontving. Datzelfde jaar speelde hij naast zijn dochter, Angelina Jolie, in de film '. In 2009 had Voight een bijrol in de televisieserie "24".
Privé.
Voight trouwde in 1962 met actrice Lauri Peters. Het paar scheidde in 1967. In 1971 hertrouwde Voight met actrice Marcheline Bertrand. Zij gingen in 1976 uit elkaar en scheidden in 1980. Met Bertrand kreeg hij een zoon, James Haven (1973), en een dochter, Angelina Jolie (1975). Beiden zijn actief in de filmwereld. Voight had jarenlang geen contact met zijn kinderen, maar dat werd in 2009 hersteld.

</doc>
<doc id="9391" url="https://nl.wikipedia.org/wiki?curid=9391" title="Wassily Kandinsky">
Wassily Kandinsky

Wassily Kandinsky (Russisch: Василий Васильевич Кандинский, "Vasili Vasiljevitsj Kandinski") (Moskou, 16 december 1866 – Neuilly-sur-Seine, 13 december 1944) was een Russisch-Franse kunstschilder en graficus. Zijn schilderstijl behoorde aanvankelijk tot het expressionisme, soms ook wel gerekend tot het symbolisme. Kandinsky was een van de schilders die vorm en filosofische ondergrond gaven aan de abstracte kunst in het eerste kwart van de twintigste eeuw.
Filosoof en psychiater Viktor Kandinski was een oom van Kandinsky.
Achtergrond.
Kandinsky was aanvankelijk als jurist verbonden aan de Universiteit van Moskou. In 1896 vertrok hij naar München in Duitsland. Daar studeerde hij eerst twee jaar aan de Anton-Azbé-school en daarna aan de Akademie der Bildenden Künste. Kandinsky was een van de grondleggers van de kunstenaarsgroep de Phalanx en richtte na een jaar de Phalanx-Malschule op. Een van de leerlingen, Gabriele Münter, werd zijn levensgezellin.
Blaue Reiter.
In 1909 stichtte hij met zijn vriend Alexej von Jawlensky de Neue Künstlervereinigung München. Na een jaar verliet hij de groep echter en richtte in 1911 met Franz Marc de kunstenaarsvereniging Der Blaue Reiter op, genoemd naar een eerder ruiter-schilderij van Kandinsky en naar de voorliefde voor paarden van Franz Marc; van de kleur blauw hielden ze allebei. Der Blaue Reiter werd ook de naam van de door deze groep uitgegeven almanak. In 1912 verscheen in twee opeenvolgende edities zijn belangrijke essay "Über das Geistige in der Kunst".
Abstracte kunst.
In Murnau, waar Gabriele Münter woonde, zou hij in 1910 het abstracte schilderen ontdekt hebben, naar aanleiding van een van zijn omgekeerde figuratieve werken. "...Ik bevond me onverwacht voor een schilderij van een onbeschrijfelijk overweldigende schoonheid. Verbaasd bleef ik staan, gefascineerd door dit werk ... Het schilderij had geen onderwerp, het stelde geen enkel herkenbaar object voor, het was uitsluitend samengesteld uit lichtende kleurvlekken ..." verklaarde hij. In Murnau was de invloed van de Fauvisten op zijn werk duidelijk. In 1905 hadden zij voor het eerst als groep tentoongesteld op het Salon d'Automne in Parijs, waaraan ook Kandinsky deelgenomen had. Een voorbeeld van deze invloed is het schilderij "Murnau Kohlgruberstrasse" uit 1908.
De meningen omtrent het ontstaan van de abstracte kunst lopen wel enigszins uit elkaar. Waren het de "Disques simultanés" van de Franse Robert Delaunay, of de muzikale doeken van de Tsjech Kupka, of de geometrische oefeningen van Kasimir Malewitsj of het abstracte proces waaraan Mondriaan zich waagde, die de revolutionaire stap naar de abstractie zetten? Of was het dan toch Michail Larionov met zijn Rayonisme van 1907? En verliezen we ten slotte niet uit het oog dat Cézanne zijn "Mont Sainte Victoire al vanaf 1885 en Monet zijn "Nymphéas" vanaf 1890 louter tot kleur aan het abstraheren waren. Zeker is dat de toen 20-jarige student Kandinsky al in 1886 de kleurenoverheersing in de oude Russische iconen had opgemerkt en dat hij, 9 jaar later, op een expositie in Moskou, in bewondering stond voor het schilderij de "Korenschelf" van Claude Monet, waarbij hij zich afvroeg "...Waarom zou de emancipatie van de kleur niet kunnen samengaan met de bevrijding van de vorm?...". Een Improvisatie-aquarel van hem, in 1910, luidde wel degelijk de abstracte kunst in.
Kandinsky liet zich inspireren door muziek en met name de atonale muziek van Arnold Schönberg. In "Über das Geistige in der Kunst" stelde Kandinsky dat kleur en klank psychologische effecten hebben op de menselijke ziel. Hij stelde een klankkleurtheorie op, die een grote invloed heeft gehad op de ontwikkeling van de twintigste-eeuwse kunst. Volgens Kandinsky spreekt iedere kleur een eigen taal met een eigen expressie en zit in elke kleur een vorm en ziel. Verschillende kleuren samen zullen een innerlijke beleving bij de beschouwer bewerkstelligen. Ook de verschillende klanken in muziek, die samen een harmonieus geheel vormen, zullen een innerlijke beleving bij de luisteraar opwekken. Deze krachtige uitwerking die kleur en klank hebben op de menselijke psyche, noemt hij ‘innerlijke klank’ of ‘seelische Vibration’.
Bauhaus.
Bij het uitbreken van de Eerste Wereldoorlog keerde Kandinsky terug naar Moskou. Hij werd er leraar en trouwde er in 1917 met Nina de Andrejevski. Zijn bruid was 16, hij was 50. Zijn vriendin Gabriele was in Murnau gebleven. Ze zou er sterven in 1962. Ze had nog één schilderij van Kandinsky overgehouden, een portret van haar, in een mauve jurkje, toen ze 27 jaar was. Het was hun geliefkoosde kleur geweest.
Na de oorlog keerde hij terug naar Duitsland en in 1922 werd hij professor aan het Bauhaus van Weimar, waaraan Paul Klee al verbonden was. Hier begon de meest productieve periode uit Kandinsky's leven. Hij noemde het zelf "de tijd, gekarakteriseerd door een lyrisch geometrisme". Toen het Bauhaus in 1925 verhuisde naar Dessau, oefende hij er dezelfde functie uit. Nog in 1922 realiseerde hij voor de Jurifreie Kunstausstellung van Berlijn een monumentaal decor over de 4 muren van het Salon. Dit kunstwerk werd gereconstrueerd in het Nationaal Museum voor Moderne Kunst (M.N.A.M.) van Parijs, in 1977.
In 1924 stichtte hij met Lyonel Feininger, Paul Klee en Alexej von Jawlensky weer een andere kunstenaarsgroep, Die Blauen Vier.
Naast talloze van zijn theoretische beschouwingen, die in de "Bauhaus-Bücher" verschijnen, maakte hij ook werk van zijn "Punkt und Linie zu Fläche", gepubliceerd in 1926.
Op de Internationale Tentoonstelling voor Architectuur te Berlijn, in 1931, creëerde hij de grote muurpanelen in keramiek voor de Muziekzaal in het Mies van der Rohe-huis.
Laatste jaren.
In 1928 verkreeg Kandinsky de Duitse nationaliteit, maar in 1933 moest hij Duitsland verlaten, net als Paul Klee. Het Bauhaus, dat het jaar ervoor overgeplaatst was naar Berlijn, werd datzelfde jaar door de Gestapo gesloten. Hij kwam naar Parijs, waar hij de Franse nationaliteit aannam en met Nina in Neuilly-sur-Seine ging wonen. Hij schilderde er in 1944 zijn laatste stuk "Getemperd élan" en stierf er op 13 december 1944. Hij stierf aan de gevolgen van atherosclerose, een vaatziekte.
Zijn weduwe Nina leefde nog bijna 40 jaar. Ze werd vermoord gevonden tijdens een vakantie in haar chalet te Gstaad, in Zwitserland, in september 1980.
Betwiste nalatenschap.
In 2018 concludeerde de Restitutiecommissie die nazi-roofkunst onderzocht, na 20 jaar onderzoek naar de herkomst van een schilderij van Kandinsky in het Stedelijk Museum te Amsterdam, dat het daar mocht blijven. Dit betrof zijn werk "Bild mit Häusern" uit 1909. Het museum kocht dit olieverfschilderij in oktober 1940 op een veiling voor 160 gulden. Desalniettemin werd het in januari 2020 door erfgenamen van de familie Lewenstein in een gerechtelijke procedure tegen het Stedelijk Museum en de gemeente Amsterdam teruggeëist.
In 2021 besloot de gemeente Amsterdam dat het doek alsnog wordt teruggegeven aan de erfgenamen van het Joodse echtpaar Lewenstein. Vervolgens verkochten de nieuwe eigenaars het stuk voor 60 miljoen euro aan een particuliere verzamelaar.
Musea.
De schilderijen van Wassily Kandinsky bevinden zich onder meer in:
Werk.
Schilderijen.
De werken van Wassily Kandinsky zijn onder andere te zien in het Lenbachhaus in München en het Ca' Pesaro in Venetië.

</doc>
<doc id="9392" url="https://nl.wikipedia.org/wiki?curid=9392" title="Blackadder">
Blackadder

Blackadder is een Britse televisie-komedie van de BBC met een satirische kijk op de Britse geschiedenis. De serie telt vier seizoenen met in totaal 24 afleveringen. Daarnaast zijn er meerdere speciale afleveringen verschenen.
Achtergrond.
Series.
In totaal zijn er vier series gemaakt. Elke serie speelt zich af in een ander tijdperk in de geschiedenis (beginnend rond 1485 en eindigend in 1917), en alle hebben ze een versie van de antiheld Blackadder in de hoofdrol.
De series zijn:
Productie.
De eerste serie werd geschreven door Rowan Atkinson en Richard Curtis. Ze kwamen met het idee een nieuwe serie te maken terwijl ze werkten aan de sitcom "Not the Nine O'Clock News". Om te voorkomen dat de serie vergeleken zou worden met "Fawlty Towers", besloten ze er een historische sitcom van te maken. Een proefaflevering werd geproduceerd in 1982, waarna toestemming kwam voor een eerste serie van zes afleveringen. Het budget voor de serie was voor een sitcom vrij hoog. Dit stelde de producers in staat om veel buitenopnames te maken, en grote namen in te huren. De meeste opnames vonden plaats bij Alnwick Castle in Northumberland. De serie maakte ook gebruik van paarden en dure decorstukken. De eerste aflevering werd uitgezonden op 15 juni 1983.
De reeks was echter geen groot succes. Daarom was BBC 1 aanvankelijk terughoudend met het geven van het groene licht voor de productie van de tweede reeks. Dat is de reden dat er drie jaar tussen de eerste en tweede reeks zit. Uiteindelijk kreeg Atkinson toestemming voor het maken van een tweede Blackadder-serie, maar hij moest het nu met een veel lager budget doen. Voor de tweede reeks onderging de serie een paar veranderingen. Er kwamen minder locaties, veel minder buitenopnamen, en minder acteurs in voor. De opnames vonden vooral plaats in de studio van BBC Television Centre. Wel kwamen er meer grappen in de serie dankzij de toevoeging van stand-upkomiek Ben Elton aan het schrijversteam. In deze vorm werd "Blackadder" een succes. Deze formule werd daarom eveneens gehanteerd voor de derde reeks.
Voor de vierde reeks sloeg de serie weer een andere richting in. Zo kreeg de serie een duistere, meer satirische ondertoon en werden de scenario’s realistischer. Tevens grepen de schrijvers het tijdperk van deze serie, de Eerste Wereldoorlog, aan om de reeks een soort anti-oorlog boodschap mee te geven.
Scenario.
"The Black Adder".
Dit deel speelt zich af in een alternatieve geschiedenis in de middeleeuwen, waarbij wordt beweerd dat het tegendeel waar is en Henry Tudor achteraf de geschiedenis vervalste. Edmund, de hertog van Edinburgh, staat aan de vooravond van de Slag bij Bosworth in 1485, als tweede zoon van de kroonprins Richard (Brian Blessed). In complete kolderstijl komt Edmund te laat aan bij de slag, maar slaagt er toch in een onbekende te doden die zijn paard aan het stelen is. Deze onbekende blijkt koning Richard III van Engeland te zijn. Toch winnen de Plantagenets de slag tegen het Huis Tudor, hoewel in het echt het omgekeerde waar was.
Zijn vader, Richard, wordt nu koning Richard IV en Edmund wordt tweede in lijn voor het koningschap. Samen met zijn bediendes Baldrick en Percy vormt hij zich om tot The Black Adder, met als uiteindelijke doel het koningschap. Elke poging mislukt. In een laatste wanhoopsdaad huurt hij een groep van de "gevaarlijkste mannen van het land" in. Dezen keren zich echter tegen Edmund. Lord Percy probeert te helpen door de wijnvoorraad van het kasteel te vergiftigen. Hierdoor komen echter alle leden van de koninklijke familie, inclusief Edmund zelf, om het leven, waarna Hendrik VII van Engeland de troon overneemt.
In de serie zitten veel verwijzingen naar onder andere "Macbeth" van William Shakespeare, zoals de voorspellende heksen.
"Blackadder II".
Deze serie speelt zich af in de Elizabethaanse tijd. Edmund Blackadder is nu geen koningszoon meer, maar een edelman aan het hof van Elizabeth I. Percy is nu ook een edelman en Baldrick is Edmunds oerdomme hulpje. Lord Melchett is de hoflakei van de koningin. In één aflevering heeft de komiek Rik Mayall een bijrol als "Lord Flashheart". De zeden en gewoonten in die tijd brengen met zich mee, dat er letterlijk koppen moeten rollen. Soms probeert Baldrick als cipier zelf een achterstand weg te werken bij de executies, waarna er toch nog iemand gratie krijgt. Bij de onvermijdelijke huwelijksplannen voor de 'Virgin Queen' zien de edelen een rol voor zichzelf weggelegd.
Aan het eind van de serie worden Blackadder en Melchett ontvoerd door Ludwig de onverwoestbare (een meester in vermommingen), die onder een hoedje speelt met de Spaanse Inquisitie. Ludwig slaagt er bijna in de koningin te doden, ware het niet dat Blackadder net op tijd kwam om zijn snode plannen te verijdelen. Maar na de titels blijkt dat Ludwig als de koningin verkleed iedereen heeft vermoord.
"Blackadder the Third".
Edmund Blackadder is nu slechts de sluwe en diefachtige butler van de randdebiel van een prins-regent, de latere koning George IV van Engeland. De serie maakt vele zinspelingen op grote historische gebeurtenissen, zoals dat de Slag bij Trafalgar plaatsvond op aanraden van de als prins vermomde Blackadder.
Op het einde van de serie wisselt Blackadder van identiteit met de prins-regent. De psychisch gestoorde koning George III van Engeland meent hem te herkennen als zijn zoon.
"Blackadder Goes Forth".
Nu komen er helemaal geen gekroonde hoofden meer bij kijken. Blackadder is in deze vierde serie slechts kapitein aan het front tijdens de Eerste Wereldoorlog.
Centraal thema in elk van de zes afleveringen zijn Blackadders intriges om te voorkomen dat hij "over the top" wordt gestuurd: de loopgraven uit om de vijand aan te vallen, een zekere dood tegemoet. Ook bevat deze serie een van de weinige momenten dat Blackadder iets voor een ander doet: als er een knappe verpleegster van het vuurpeloton moet worden gered, onderneemt hij actie die niet strikt op eigenbelang gericht is. In een aflevering keert de komiek Rik Mayall terug in een grote rol als "Lord Flashheart", een playboy-piloot.
Aan het eind van de laatste aflevering moet Blackadder alsnog 'over the top', in gezelschap van de al sinds eeuwen onafscheidelijke Baldrick. Dit is wellicht het enige moment in alle series dat ernstig genoemd kan worden. Hoe het de personages nadien vergaat, wordt niet getoond, maar de special "Blackadder Back and Forth" uit 1999 suggereert dat Blackadder het op een of andere manier heeft overleefd.
Blackadder-familie.
In de loop van de series en de speciale tv-afleveringen worden de belevenissen van vele Blackadders vertoond. Daarnaast zijn er ook een aantal geschreven teksten die het verhaal van de familie nog wat verder uitdiepen. De belangrijkste van deze bronnen is het boek "Blackadder: The Whole Damn Dynasty".
De familiegeschiedenis tot aan 1485.
"Blackadder: The Whole Damn Dynasty" vermeldt dat de dynastie van de Blackadders al begon toen de eerste mensen de Britse eilanden betraden rond 800 v.Chr. De vroegst bekende Blackadder zou een druïde zijn genaamd Edmun, die tegen zijn zin als opzichter werkte bij de constructie van Stonehenge. Bij de dwangarbeiders die Stonehenge bouwden en waarover Edmun het opzicht voerde, zat ook degene die bekend kwam te staan als "Bad Reek" ("Kwade Reuk") vanwege de walgelijke gassen die uit zijn lichaamsopeningen ontsnapten.
De Romeinen arriveerden in 54 v.Chr.. Ene Blaccadda werd verbannen na het beledigen van koningin Boudicca van de Iceni, met de tekst: "The Queen Obviously is a Dyke". In de special "Blackadder Back &amp; Forth" wordt grofweg in deze periode nog een andere verwant getoond, centurion Blackaddicus, die samen met legionair Baldricus gelegerd is op de Muur van Hadrianus. Na de Romeinse Tijd is het eeuwenlang stil rondom de Blackadders.
De volgende vermelding is pas uit 1066 als de hertog D'Blackadder door Willem de Veroveraar in de adelstand werd verheven vanwege zijn suggestie het Domesday Book aan te leggen. De opgave daarin voor Blackadder Castle luidt: "Absoluut niets te vinden hier." In de proloog van "Blackadder Back &amp; Forth" wordt overigens ook een Blackadder getoond op het Tapijt van Bayeux, die beschaamd wegloopt als Harold een pijl in zijn oog krijgt.
Blackadder the Chickenheart leefde onder Richard the Lionheart, maar had weinig op met alle kruistochten. De Blackadders doen in die periode opnieuw niet veel. Tijdens de Honderdjarige Oorlog hielden alle Blackadders zich ook schuil, en tijdens de Rozenoorlogen kweekten ze zo veel mogelijk rozen om makkelijk over te kunnen lopen.
1485 - 1498.
Hoewel de relatie met de voorvaders niet geheel duidelijk is, wordt in de eerste serie van Blackadder duidelijk dat prins Edmund "The Black Adder" een achterneef is van koning Richard III van Engeland. In tegenstelling tot de "vervalste" geschiedenis, won Richard III de Slag bij Bosworth in 1485, maar werd hij net naast het slagveld per ongeluk door Edmund gedood. Richard III werd opgevolgd door zijn neef Richard IV, een van de prinsjes die in de Tower zouden zijn vermoord volgens instructie van Richard III en kan de vader van Edmund "The Black Adder" dus worden geïdentificeerd als Richard van Shrewsbury.
Na de kroning van zijn vader in 1485 is Edmund "The Black Adder" zowel aartsbisschop van Canterbury geweest als - heel kort - koning van Engeland.
1498 - 1603.
Na de dood van Edmund "The Black Adder" komt de macht uiteindelijk in handen van Hendrik VII, die daarvoor Henry Tudor heette en door Edmund "The Black Adder" was gered na de Slag bij Bosworth.
Hendrik VII werd in 1509 opgevolgd door zijn zoon, Hendrik VIII. Volgens "Blackadder - The Whole Damn Dynasty" was een zekere kardinaal Blackadder een trouwe dienaar van de koning, maar vermoordde de kardinaal de koning toen deze hem erop betrapte zichzelf aan een aantal titels te helpen.
Hoewel kardinaal Blackadder pogingen deed om in de gunst te komen van Hendrik VIII's opvolger Eduard VI, mede door hem scepters te sturen met de smaak van marmite, is dat duidelijk niet gelukt. Eduard VI stierf jong en werd opgevolgd door zijn zuster Bloody Mary. In deze periode hielden kardinaal Blackadder en zijn zoon Lord Edmund zich op de achtergrond, totdat Mary in 1558 stierf en werd opgevolgd door haar halfzuster Elizabeth. Zoals uit de tweede serie van Blackadder blijkt, was Lord Edmund een vertrouweling aan het hof van "Queenie" Elizabeth.
1603 - 1914.
In 1603 komen de Stuarts op de troon. In de periode van de burgeroorlog is Sir Edmund Blackadder een van de laatste monarchisten, die de koning schuilhoudt. Uiteindelijk was hij zelf echter de beul met de verantwoordelijkheid om het hoofd van zijn koning en meester af te hakken, zoals vertoond wordt in "Blackadder - The Cavalier Years".
Na het herstel van de monarchie in 1660 is de hertog van Blackadder een generaal van koningin Anna (net zoals de hertog van Marlborough). Hij verloor echter de Slag om Shithole, wellicht omdat de koningin hem een kasteel beloofd had, dat ze zou vernoemen naar zijn eerstvolgende overwinning.
Na dit hoogtepunt zette een periode van snel verval in. Waar de leden van de dynastie ooit hertogen en Lords waren, was in de periode van de Regency een van de bekendste telgen uit dit geslacht een butler in dienst van de prins-regent, de latere George IV, hoewel de derde serie van Blackadder onthult dat hierin een persoonsverwisseling heeft plaatsgevonden en deze latere koning eigenlijk Edmund Blackadder is en er dus na 3 eeuwen weer een Blackadder op de troon van Engeland zat, zij het onder een aangenomen naam. Bovendien produceerde hij als koning geen legitieme opvolger.
Ebenezer Blackadder leefde onder koningin Victoria, en was zo gul dat de koningin hem wenste te belonen met een titel en fortuin. Daar Ebenezer de avond voor kerstmis een visioen van zijn voorouders en nazaten gezien had, besloot hij om zich net zoals hen te gedragen, waarop de beloning aan zijn neus voorbij ging.
Tijdens de preutse Victoriaanse periode besloten veel Blackadders Engeland te verlaten om hun geluk elders in het Britse rijk te beproeven. Een zekere Lt. Edmund Blackadder, VC, van de 21e/34e Lansiers, zou aanwezig zijn geweest bij de onderhandelingen over Rorke's Drift en daar de onsterfelijke laatste woorden uitsprak: "Nou, houd die verdomde plaats dan maar!"
'Elegante Eddie' Blackadder schreef in dezelfde periode diverse variété-nummers. Een zekere Isambard Kingdom Blackadder was werkzaam in de Tweede Industriële Revolutie. Tegen het einde van de negentiende eeuw ontdekte natuurkundige E.E. Blackadder niet veel meer dan een klein gaatje aan de zijkant van zijn BIC balpen.
Een Dr Blackadder zou in 1901 het overlijden van koningin Victoria hebben bijgewoond (een verwijzing naar Joseph Bell). De 8 jaar daarna gebeurde weinig, totdat Captain Blackadder in 1909 beweerde de Zuidpool te hebben bereikt - niet alleen vóór Scott, maar zelfs voor Roald Amundsen.
Edmund Blackadder, de hoofdrol in de laatste serie, ging in 1888 in het Britse leger. Hij ontving de Military Medal voor zijn onbaatzuchtige optreden bij de Slag van Mboto in 1892, toen hij een mango-depot opblies, terwijl hij onder vuur lag van een regen van blauwe bosbessen. Bij deze slag redde Blackadder ook het leven van Douglas Haig, toen deze door een vrouwelijke Pygmee werd aangevallen met een gescherpte mango. Hij werd bevorderd tot kapitein en naar Frankrijk opgeroepen. Daar start de vierde serie.
Na de Eerste Wereldoorlog.
Over de periode na de Eerste Wereldoorlog wordt in alle teksten en televisieshows weinig duidelijk. In de geneeskunde zou een zekere Dr Blackadder in feite penicilline uitgevonden hebben op de woensdag voordat Sir Alexander Fleming hetzelfde deed. Blackadder zou het weggegooid hebben omdat hij dacht dat de naam niet pakkend genoeg was. In het jaar 2000 verschenen nog enkele moderne Blackadders op de televisie.
Baldrick.
Het leven van de Blackadder-familie is direct verbonden met dat van de Baldrick-familie, waarvan eveneens meerdere nakomelingen worden gezien. Al deze nakomelingen zijn lijfeigenen/handlangers van de Blackadders.
Rolverdeling.
Rowan Atkinson speelt in alle series de hoofdrol als Blackadder, en Tony Robinson speelt zijn hulpje Baldrick.
Iedere serie heeft verder ongeveer dezelfde acteurs, maar in verschillende rollen:
Zie ook: Lijst van personages uit Blackadder
Toekomst.
In januari 2005 maakte Tony Robinson bekend dat Rowan Atkinson serieus nadacht over een vijfde reeks voor de serie. Deze zou zich af gaan spelen in de jaren 60 van de 20e eeuw, en draaien om een rockband genaamd de "Black Adder Five" (met onder andere Baldrick – alias 'Bald Rick' – als de drummer). In 2007 had hij het nogmaals over dit idee, maar nu als zijnde het idee voor een Blackadder-film. BBC heeft echter niks onthuld over plannen voor een vijfde reeks. Het maken van een vijfde reeks zou bemoeilijkt worden door het succes van Hugh Laurie in Amerika met House M.D.
Er zijn in de loop der tijd meer plannen geweest voor een vijfde reeks, zoals een reeks waarin Baldrick de ware moordenaar van John F. Kennedy zou blijken te zijn, een parodie op Batman met Baldrick als Robin (dit idee werd later de basis voor de Comic Relief-sketch "Spider-Plant Man") en "Star Adder", dat zich af zou spelen in de verre toekomst.
Humor.
De serie maakte het gebruik van de metafoor en de hyperbool voor komisch effect populair. Een aantal voorbeelden hiervan zijn:

</doc>
<doc id="9393" url="https://nl.wikipedia.org/wiki?curid=9393" title="Heterosexualiteit">
Heterosexualiteit



</doc>
<doc id="9394" url="https://nl.wikipedia.org/wiki?curid=9394" title="Heteroseksualiteit">
Heteroseksualiteit

Heteroseksualiteit is een seksualiteit die wordt gekenmerkt door een exclusieve voorkeur voor personen van de andere sekse. Enerzijds verwijst de term naar seksuele handelingen en/of verlangens tussen mensen van verschillend geslacht, anderzijds naar een seksuele identiteit, geaardheid of oriëntatie gekenmerkt door een romantisch of seksueel verlangen naar mensen van de andere sekse.
Heteroseksualiteit is een samenstelling van het Griekse woord "heteros", dat "ander (van twee)" betekent, en het uit het Latijn afgeleide "seksualiteit". De term is pas begin 20e eeuw ontstaan, toen de benaming homoseksueel al enkele decennia bestond.
Heteroseksuele gedragingen zijn verantwoordelijk voor de reproductie van de meeste dieren, inclusief mensen. Wanneer men seksualiteit beschouwt als iets wat enkel de voortplanting tot doel heeft, is heteroseksualiteit dus in feite een pleonasme, aangezien parthenogenese (voortplanting zonder bevruchting) bij de mens niet voorkomt.
Heteroseksualiteit is veruit de meest voorkomende seksuele voorkeur of oriëntatie. In de meeste culturen wordt het dan ook beschouwd als de norm, terwijl andere vormen van seksualiteit als abnormaal, afwijkend en taboe gelden. Niet-heteroseksueel gedrag wordt door velen afgekeurd op morele of religieuze gronden en in sommige landen en deelstaten ook strafrechtelijk vervolgd.
Volgens radicale groeperingen zoals Les Panthères Roses is heteroseksualiteit een politiek systeem dat niet alleen één bepaalde vorm van seksualiteit als norm verheft, maar ook één bepaalde visie op de geslachten. Deze visie verdedigt het bestaan van (slechts) twee geslachten met elk specifieke en duidelijk afgebakende identiteitskenmerken en gedragingen, alsook een specifieke machtsverhouding tussen beide. In feministische en queer literatuur noemt men dit systeem vaak heteronormativiteit.
In de verdediging van heteroseksualiteit als enige normale seksualiteit baseert men zich soms op het vermeende onnatuurlijke karakter van homoseksualiteit. Bij andere dieren dan de mens is heteroseksualiteit echter evenmin de enige bestaande vorm van seksualiteit. Tot nu toe is reeds bij meer dan 1.500 diersoorten homoseksueel gedrag vastgesteld.

</doc>
<doc id="9395" url="https://nl.wikipedia.org/wiki?curid=9395" title="Whoopi Goldberg">
Whoopi Goldberg

Whoopi Goldberg, pseudoniem van Caryn Elaine Johnson (New York, 13 november 1955) is een Amerikaanse actrice. Ze won in 1990 een Oscar voor haar bijrol in "Ghost", nadat ze in 1985 al een Oscarnominatie had behaald voor haar hoofdrol in "The Color Purple". Daarnaast werden haar meer dan 35 andere filmprijzen toegekend, waaronder een Emmy Award voor de schoolspecial "", Golden Globe voor "Ghost" en "The Color Purple", een BAFTA Award voor "Ghost" en American Comedy Awards voor "Ghost" en "Sister Act".
Carrière.
Goldberg's eerste filmrol was in "Citizen" (1982), maar haar carrière kwam in een stroomversnelling door haar rol in de film "|The Color Purple" (1985) van Steven Spielberg, een dramafilm gebaseerd op het gelijknamige boek van Alice Walker. Ze specialiseerde zich in komedies en werkt sinds 1999 tevens regelmatig als filmproducente en scriptschrijfster. Goldberg was bijvoorbeeld een van de vijftien schrijvers die van 2000 tot en met 2006 zorgden voor 130 afleveringen van de televisieserie "Strong Medicine".
Goldberg speelde gedurende haar acteerloopbaan, behalve in films, ook regelmatig in televisieseries. Dat begon met eenmalige gastrolletjes in "Moonlighting" en "A Different World", maar werd van 1990 tot en met 1991 vervolgd met een vaste plaats in de ploeg van "Bagdad Cafe" en tegelijkertijd van 1990 tot en met 1992 met een vaste aanstelling als stemactrice in de animatieserie "Captain Planet and the Planeteers". Later was Goldberg regelmatig te zien in onder meer ' en '.
Sinds september 2007 zit Goldberg iedere werkdag in het panel bij het Amerikaanse discussie-programma "The View".
Vanaf 10 augustus 2010 was ze ook te zien in de musical van "Sister Act", in het Londense Palladium Theatre als moeder-overste.
Op 2 februari 2022 werd Goldberg voor twee weken op non-actief gesteld voor het programma 'The View' vanwege haar opmerkingen over de holocaust, die volgens haar niet zou hebben plaatsgevonden vanwege ras. Kim Godwin, ABC News president zei in een statement hierover: 'Ondanks het feit dat Whoopi haar excuses aangeboden heeft, heb ik haar gevraagd tijd te nemen om te reflecteren en leren over de impact van haar opmerkingen. De gehele organisatie van ABC News staat solidair samen met onze Joodse collega's, vrienden, families en gemeenschappen'. Eind 2022 kwam Goldberg wederom in opspraak door haar standpunt over de Joden en de Holocaust te herhalen. 
Privé.
Goldberg is drie keer getrouwd geweest. Ze heeft een dochter, drie kleinkinderen en een achterkleinkind.

</doc>
<doc id="9401" url="https://nl.wikipedia.org/wiki?curid=9401" title="Geslachtscel">
Geslachtscel



</doc>
<doc id="9402" url="https://nl.wikipedia.org/wiki?curid=9402" title="Testis">
Testis



</doc>
<doc id="9403" url="https://nl.wikipedia.org/wiki?curid=9403" title="Anale sex">
Anale sex



</doc>
<doc id="9404" url="https://nl.wikipedia.org/wiki?curid=9404" title="Sekse">
Sekse

Sekse, geslacht of kunne is het onderscheid bij organismen gebaseerd op het verschil in type geslachtscellen dat ze produceren: mannetjes produceren kleine, mobiele gameten (zaadcellen, stuifmeel), vrouwtjes produceren grote, niet-mobiele gameten (eicellen). Bij de geslachtelijke voortplanting, of seksuele reproductie, smelten deze twee typen geslachtscellen samen tot een zygote, die zich ontwikkelt tot een nakomeling met eigenschappen van beide ouders.
Bij de meeste meercellige en sommige eencellige organismen zijn er twee seksen: vrouwelijk en mannelijk. De vrouwelijke sekse is gedefinieerd als de sekse met de grootste geslachtscellen. Schimmels en sommige andere organismen bestaan in meer dan twee seksen, maar zij planten zich nog steeds in paren voort in elke combinatie van twee seksen. Sommige andere soorten als grondaaltjes of wormpjes kunnen zich zowel geslachtelijk als ongeslachtelijk voortplanten. Sommige soorten zijn hermafrodiet, dat wil zeggen dat ze beide seksen tegelijk hebben.
Er zijn verschillende geslachtsbepalingssystemen, waaronder XY-geslachtsbepaling (XX vrouwelijk, XY mannelijk) zoals bij de meeste zoogdieren, ZW-geslachtsbepaling (ZW vrouwelijk, ZZ mannelijk) zoals bij vogels, X0-geslachtsbepaling (XX vrouwelijk, één X, aangeduid X0 of XO, mannelijk) zoals bij veel insecten en spinachtigen en omgevingsafhankelijke geslachtsbepaling waaronder temperatuurafhankelijke geslachtsbepaling zoals bij veel reptielen en beenvissen en op basis van fotoperiodiciteit zoals bij enkele kreeftachtigen.
Diersoorten als sommige hagedissen en wandelende takken planten zich uitsluitend ongeslachtelijk voort en vele eencelligen planten zich geslachtelijk voort door celdeling; en er zijn soorten die zowel geslachtelijke als ongeslachtelijke voortplanting kennen zoals bladluizen.
Geslachtsbepaling.
Bij gewervelde dieren is de ontwikkeling van het geslacht een complex proces van chromosomen, genen en geslachtshormonen. Een individu dat een X-chromosoom heeft van de moeder en een Y-chromosoom van de vader zal in de regel een mannelijke geslachtsontwikkeling volgen, een individu dat een X-chromosoom heeft van de moeder en een X-chromosoom van de vader volgt een vrouwelijke geslachtsontwikkeling.
Het X- en Y-chromosoom zijn de geslachtschromosomen (heterosomen). Bij genetische afwijkingen kunnen echter ook afwijkingen in de geslachtsontwikkeling optreden. Een belangrijke component van de secundaire geslachtsontwikkeling is het antimüllerseganghormoon (AMH), dat zorgt voor een afbraak van de in eerste instantie aangelegde gang van Müller, de afvoergang van de vrouwelijke geslachtsproducten.
Deze eerste vorming van geslachtshormonen is een geval van positieve terugkoppeling. Door de vorming van hetzij mannelijke, hetzij vrouwelijke geslachtshormonen wordt de vorming van die hormonen bevorderd. Een klein verschil in een gevoelige fase (door activiteit van het Y-chromosoom bijvoorbeeld) wordt dus uitvergroot. Bij reptielen als krokodillen kan dit zelfs een temperatuurverschil zijn.
Bij vissen is het vrij gemakkelijk om de geslachtsontwikkeling om te draaien door ze in de gevoelige periode te behandelen met mannelijke of vrouwelijke hormonen. Zo is het mogelijk genetisch vrouwelijke ouderdieren (XX) te maken die volledig als man kunnen functioneren. De nakomelingen zijn dan alle vrouwtjes (XX). Bij sommige vissen blijft de gonade plastisch en kan een individu op latere leeftijd een ander geslacht aannemen en zelfs snelle geslachtswisselingen zijn mogelijk.
Vogels.
Vogels vormen een uitzondering op dit systeem, omdat er geen sprake is van een indifferente gonade en een gevoelige periode. De cellen van een vogel zijn ofwel mannelijk (XX-genoom), ofwel vrouwelijk (XY) en het is in zeldzame gevallen mogelijk dat in één dier beide celtypen voorkomen, wat resulteert in een exemplaar dat half man, half vrouw is. De geslachtshormonen spelen nog wel een rol bij de ontwikkeling van de eicellen dan wel zaadcellen, maar het uiterlijk van dieren met beide celtypen is half mannelijk, half vrouwelijk.
De mens.
Vaststellen van het geslacht.
Om het geslacht vast te stellen wordt onder meer gekeken naar:
Afwijkingen in geslachtschromosomen.
Normaal gesproken bevatten cellen twee X-chromosomen bij vrouwen of een X en een Y-chromosoom bij mannen. Hierin kunnen afwijkingen bestaan. Soms is er bij vrouwen slechts één X-chromosoom aanwezig of is er juist één chromosoom extra: X of XXX. Soms is er bij mannen naast een Y-chromosoom meer dan één X-chromosoom aanwezig of is er een extra Y-chromosoom: XXY of XYY. Er zijn individuen met XY die de gevoeligheid voor testosteron missen en uiterlijk op vrouwen lijken (androgeenongevoeligheidssyndroom).
Maatschappelijke aspecten.
Bij mensen heeft het begrip geslacht naast biologische (seksuele en lichamelijke) ook psychische, sociale en juridische aspecten. Er bestaan verschillende begrippen, zoals gender (psycho-sociaal geslacht), om deze aspecten van elkaar te onderscheiden.
Psychologische aspecten.
Het geslacht (gender) is voor veel mensen een psychologisch gegeven: het gevoel mannelijk, vrouwelijk, een mengeling of geen van beide te zijn. Bij sommige mensen komt dit gevoel (hun gender-identiteit of -identificatie) niet overeen met hun biologische geslacht. Zij noemen zich soms transgender, transseksueel of androgyn. In medische termen wordt de afwijking tussen genderidentiteit en biologisch geslacht aangeduid als genderdysforie.
Sociale aspecten.
Geslacht is ook een sociaal en cultureel fenomeen. Culturen en samenlevingen hebben vrijwel altijd specifieke normen voor en verwachtingen van de eigenschappen en gedragingen waaraan de geslachten zouden (moeten) beantwoorden. Deze sociale geslachtsnormen kunnen sterk variëren per cultuur. Daarom maken sommige sociologen onderscheid tussen sekse (biologisch) en gender (psychologisch, sociaal, cultureel). Binnen het begrip gender kan dan nog onderscheid worden gemaakt tussen de reeds genoemde gender-identiteit en de gender-rol (de wijze waarop iemand zich tegenover anderen presenteert). Vanaf de jaren 1970 werd het onderscheid tussen sekse en gender door feministen sterk benadrukt. Sommige queer-theorieën zijn inmiddels tegen dit onderscheid. Zij pleiten voor het algemeen gebruik van gender en de afschaffing van sekse, omdat het biologische geslacht volgens hen een culturele interpretatie zou zijn.
Taalkundige aspecten.
In veel talen zijn er taalverschillen naar sekse.
In het Nederlands verschilt het persoonlijk voornaamwoord derde persoon enkelvoud: hij/hem tegenover zij/haar, en het bezittelijk voornaamwoord derde persoon enkelvoud: zijn tegenover haar. Er zijn ook genderneutrale voornaamwoorden, maar die zijn in het Nederlands niet algemeen.
In sommige andere talen heeft het geslacht ook gevolgen voor bijvoorbeeld de uitgangen van bijvoeglijk naamwoorden. Overigens komt het grammaticaal geslacht van een woord niet altijd overeen met de sekse van de persoon op wie het woord slaat.
Om te streven naar sekseneutraal taalgebruik wordt soms "hij of zij" of "hij/zij" enz. geschreven als de sekse er niet toe doet of als het om een onbekende persoon gaat. Omdat dit wat omslachtig is, wordt soms alleen de mannelijke vorm gebruikt, met eventueel de opmerking dat ook vrouwen bedoeld worden; dit wordt vaak in wetten en reglementen gedaan en in het voorwoord van sommige informatieve boeken. In de Aanwijzingen voor de regelgeving uit 1992 is echter bepaald dat, indien mogelijk, persoonsaanduidingen worden gebruikt die zowel mannen als vrouwen omvatten, dus niet meer "hij die" maar "degene die". De oude formuleringen worden evenwel niet speciaal gewijzigd, waardoor in een wet soms zowel oude bepalingen met "hij die" voorkomen als nieuwe met "degene die".
Ook kunnen al of niet aparte woorden worden gebruikt voor dezelfde functie, bijvoorbeeld conducteur en conductrice. Het woord broer wordt echter alleen voor een man gebruikt. Bij gebrek aan een algemene term voor broer en zus(ter) worden daarom zelfs in wetten broer en zus(ter) apart genoemd.
Anderzijds, in een context waarin er sprake is van één man en één vrouw worden "hij" of "zij" enz. soms gebruikt zonder nader te zeggen wie wordt bedoeld, omdat dat al uit dat woord blijkt.
Segregatie.
Soms is er segregatie naar sekse. De activiteiten of voorzieningen zijn dan voor beide seksen, maar wel gescheiden, bijvoorbeeld bij (semi-)openbare toiletten, douches en kleedruimten. Ook was of is er in veel landen gescheiden onderwijs (aparte meisjes- en jongensscholen).
Uitsluiting van of onderscheid in voorschriften naar sekse.
Het komt voor dat bepaalde activiteiten of voorzieningen voorbehouden zijn aan één sekse, bijvoorbeeld:
Verder zijn er bijvoorbeeld verschillen in kledingvoorschriften (juridisch of alleen sociaal), bijvoorbeeld topless zijn (vaak alleen toegestaan voor mannen), het dragen van een rok of jurk (soms alleen toegestaan voor vrouwen); ook is in formele situaties bij vrouwen veel kleuriger kleding toegestaan (zoals direct opvalt op bijvoorbeeld een groepsfoto van een ministersploeg).
Geslachtskeuze.
Bij in-vitrofertilisatie (IVF) is het technisch mogelijk toekomstige ouders het geslacht van hun kind te laten kiezen ("geslachtskeuze", "geslachtsselectie"). Hiertoe worden meerdere embryo's gevormd, en een embryo van het gewenste geslacht in de baarmoeder geïmplanteerd. Het verschilt per land of dit is toegestaan.

</doc>
<doc id="9405" url="https://nl.wikipedia.org/wiki?curid=9405" title="Paus Urbanus II">
Paus Urbanus II

Urbanus II, geboren als "Odon de Lagery" of "Odo van Châtillon" (Châtillon-sur-Marne, ca. 1035 of 1042 – Rome, 29 juli 1099) trad toe tot de Orde van Cluny, werd later bisschop van Ostia en was paus van 1088 tot 1099.
Biografie.
Hij werd omstreeks 1035 of 1042 geboren in de plaats, Châtillon-sur-Marne in de Champagne. Odo was monnik geworden en had gestudeerd aan de kathedraalschool te Reims. Hier kreeg hij onder andere les van de latere heilige Bruno van Keulen. In 1064 was hij aartsdiaken in Reims. In 1070 kwam hij onder de hoede van abt Hugo in Cluny. Paus Gregorius VII zat op dat moment verlegen om hervormingsgezinde monniken en dus werd Odo naar Rome gestuurd. In 1078 werd hij tot bisschop van Ostia en kardinaal benoemd en werd van 1084 tot 1085 de legaat van Gregorius in Duitsland.
Paus.
Nadat paus Gregorius VII was overleden, werd in 1086 Victor III tot paus verkozen. Toen deze paus in 1087 stierf, werd Odo op 12 maart 1088 tot paus verkozen en nam de naam Urbanus II aan. Urbanus kon zich echter niet meteen te Rome installeren, omdat daar tegenpaus Clemens III nog regeerde. Deze was aangesteld door toedoen van de keizer Hendrik IV en was niet gemakkelijk te verwijderen. Het kostte Urbanus II enige moeite hem te verdrijven. Hij zocht daarvoor onder meer hulp bij Normandische legers. Drie jaar na zijn benoeming kon hij toch zijn intrek nemen te Rome.
Gezien het korte pontificaat van Victor III geldt Urbanus als de echte opvolger van Gregorius VII. Urbanus II ambieerde vooral het Cluniacenzer gedachtegoed van Gregorius VII verder door te zetten. Urbanus stelde in 1091 zijn oude leermeester Bruno aan als adviseur.
Tijdens zijn pontificaat zorgden de machtige Europese vorsten voor grote moeilijkheden: keizer Hendrik IV die aan zijn tegenpaus Clemens III (Wibert van Ravenna) vasthield, Filips I van Frankrijk die koningin Bertha verstoten had (1092) en Willem II van Engeland die Anselmus van Canterbury verbannen had (1097). Aan Rogier I van Sicilië schonk hij, uit dank voor diens strijd tegen de Saracenen, enige privileges in 1098, waarop later de Siciliaanse heersers zich zouden beroepen voor hun absolutistische kerkpolitiek (Monarchia Sicula).
In maart 1095 riep Urbanus II de Synode van Piacenza bijeen, een bespreking met bisschoppen uit Frankrijk, Duitsland en Italië. Hierbij was er ook een delegatie van de Byzantijnse keizer Alexius I Comnenus aanwezig. Deze had hulp gevraagd bij het verdrijven van de Turken uit Anatolië. Gregorius VII had rond 1071 een soortgelijk verzoek gekregen, maar kon vanwege de Investituurstrijd geen hulp bieden. 
Oproep tot oorlog tegen Turken en Arabieren.
Zeven maanden na de besprekingen te Piacenze, opende Urbanus II op 18 november 1095 het Concilie van Clermont-Ferrand. Hier riep hij burgers van alle rangen en standen hun normale werk te verlaten en gezamenlijk ten strijde te trekken naar Palestina en daar oorlog te voeren tegen de Turken en Arabieren. Een grote militaire expeditie die later de Eerste Kruistocht zou worden genoemd. Hij zou zijn rede hebben besloten met de woorden: "Deus lo Volt! (God wil het!)(Latijn: Deus vult)". Deze uitspraak werd daarmee de strijdkreet van de kruisvaarders.
De volgende acht maanden reisde Urbanus II door Frankrijk om de kruistocht te prediken. De aanhang was vooral groot in Frankrijk. In Duitsland was er wegens de Investituurstrijd met de Duitse keizer weinig of geen aanhang. De Eerste kruistocht vertrok onder leiding van Adhemar van Monteil, pauselijk legaat en graaf Raymond van Toulouse, militair bevelhebber.
Op de Synode van Bari (1098) kwam het zelfs tot een (kortstondige) eenheid met de Grieken. Urbanus II correspondeerde ook met Anselmus van Canterbury, wiens werk "De Incarnatione Verbi" zijn bijval kreeg.
Urbanus II stierf op 29 juli 1099. Het wrange was dat hij nog leefde toen Jeruzalem eindelijk werd ingenomen, maar toen het bericht Rome bereikte was hij net gestorven. Hij werd later zalig verklaard.

</doc>
<doc id="9406" url="https://nl.wikipedia.org/wiki?curid=9406" title="Gameten">
Gameten



</doc>
<doc id="9410" url="https://nl.wikipedia.org/wiki?curid=9410" title="Zaadcel">
Zaadcel

Een zaadcel, antherozoïde, spermatozoïde of spermatozoön (meervoud: "spermatozoa") is de mannelijke (haploïde) geslachtscel. Afhankelijk van de levenscyclus van het soort worden de zaadcellen door haploïde organismen gevormd door mitose zoals bij mossen, varens en vele algen in antheridia, of bij diploïde organismen door meiose (reductiedeling) zoals bij dieren in de testes. Dierlijke zaadcellen werden in 1677 door Antoni van Leeuwenhoek ontdekt.
Een zaadcel kan een eicel bevruchten om een zygote te vormen, die dan, afhankelijk van de levenscyclus, tot een nieuw organisme kan uitgroeien of zich meiotisch delen.
Dieren.
Bij mannelijke dieren worden zaadcellen in grote hoeveelheden gemaakt in de teelballen en in het sperma bij de ejaculatie met miljoenen tegelijk uit het lichaam getransporteerd.
Menselijke zaadcel.
Menselijke zaadcellen hebben een kop van 0,005 bij 0,003 mm en een zweepstaartje van 0,05 mm lang. De staart wordt door de zaadcel gebruikt om zich voort te bewegen. De zaadcel bevat slechts een zeer kleine hoeveelheid cytoplasma, hij heeft de specifieke functie van het transport van het DNA. Onder normale omstandigheden bevat een zaadcel de informatie die het geslacht van een kind bepaalt.
Net voor de staart liggen erg veel mitochondriën die voor de energievoorziening dienen. In de kop van de zaadcel zit het acrosoom, dat een enzym bevat waarmee de eiwitlaag van de eicel afgebroken kan worden. Zo kan de zaadcel de eicel binnendringen.
Een zaadcel kan in het lichaam van de vrouw gemiddeld twee dagen overleven. Onder gunstige omstandigheden kunnen zaadcellen tot zes tot tien dagen na geslachtsgemeenschap in het lichaam van een vrouw overleven en soms nog langer. Hierdoor kan bij een eisprong tot zeven dagen (of meer) na geslachtsgemeenschap in sommige gevallen tot een bevruchting leiden.
Om vast te stellen of een man onvruchtbaar is kan een semenanalyse gedaan.

</doc>
<doc id="9411" url="https://nl.wikipedia.org/wiki?curid=9411" title="Zwangerschap">
Zwangerschap

Zwangerschap ("graviditeit") is de toestand waarin een vrouw een bevruchte eicel (zygote), en vervolgens embryo en foetus, in zich draagt.
Meetschalen van de zwangerschapsduur.
Om de fase in een zwangerschap uit te drukken zijn twee 'leeftijden' van belang (twee meetschalen):
Men kan de PML in eerste instantie meestal exacter vaststellen dan de conceptionele leeftijd. In een latere fase van de zwangerschap kan de conceptionele leeftijd beter worden bepaald dan in het begin, op basis van de grootte van de foetus.
Verloop.
Een zwangerschap wordt in het algemeen ingedeeld in drie kwart jaren, zwangerschapstrimesters genoemd. Een trimester komt overeen met dertien weken.
Eerste trimester.
De ovulatie (eisprong) vindt gemiddeld twee weken na de eerste dag van een menstruatie plaats, als zwangerschap volgt dus bij een PML van twee weken. Binnen een etmaal daarna vindt dan de bevruchting (conceptie) plaats, waarbij een zaadcel een eicel bevrucht, waardoor er een zygote (bevruchte eicel) wordt gevormd. De zaadcel is over het algemeen afkomstig van een ejaculatie (zaadlozing) in de vagina bij vaginale geslachtsgemeenschap, niet meer dan drie etmalen voor de bevruchting. Circa zes dagen na de bevruchting volgt de innesteling, de "nidatie" van het embryo (de morula) in het baarmoederslijmvlies van de baarmoeder. Na een bevruchting blijven daaropvolgende menstruaties uit. Een zwangerschapstest is over het algemeen zinvol vanaf de dag dat de eerstvolgende menstruatie wordt verwacht: de test is, in het geval van zwangerschap, in het algemeen positief vanaf die dag of 1 à 2 dagen later. Eerder is de kans op een fout-negatieve uitslag groot.
Voor de innesteling deelt de zygote zich in kleinere cellen, een klompje totipotente (nog ongedifferentieerde) cellen dat zich excentrisch in de blastocyste bevindt. Circa zes dagen na de bevruchting, dus bij een PML van 3 weken, zijn er 16 tot 32 cellen en volgt de innesteling (nidatie) van het embryo (de morula) in het baarmoederslijmvlies (endometrium).
Gedurende de eerste drie maanden van een zwangerschap, het eerste zwangerschapstrimester, voelt een deel van de aanstaande moeders zich vaak misselijk, en kan de geur van sommige levensmiddelen, bijvoorbeeld van koffie, als zeer onprettig worden ervaren. Het is mogelijk dat deze zwangerschapsmisselijkheid het embryo beschermt tegen stoffen die schade kunnen berokkenen.
Tweede trimester.
Tijdens de middelste drie maanden van een zwangerschap voelen de meeste aanstaande moeders zich beter. Na ongeveer zestien weken kan de zwangere vrouw de foetus voelen bewegen ("schoppen").
Derde trimester.
Gedurende de laatste drie maanden gaat het kind in de baarmoeder veel energie vragen: het groeit snel en neemt toe in gewicht. Daardoor voelen aanstaande moeders zich sneller moe. Een zwangere vrouw komt gemiddeld ongeveer twaalf kilo aan, sommigen tot 25 kilo, tijdens de zwangerschap. Slechts ongeveer een derde daarvan is het gewicht van het kind zelf.
De zwangerschap eindigt met de geboorte van het kind. De bevalling vindt plaats bij een postmenstruele leeftijd van gemiddeld 40 weken, dus een conceptionele leeftijd van gemiddeld 38 weken. Een "zwangerschapsduur" (PML bij de bevalling) tussen 37 en 42 weken wordt als normaal beschouwd. Dit wordt de ""à terme" periode" genoemd.
De foetus gaat op het eind van de zwangerschap het stresshormoon cortisol aanmaken. Dit hormoon komt via de placenta in het bloed van de zwangere vrouw. Onder invloed van dit hormoon en de hormonen oxytocine en prostaglandine worden de weeën opgewekt.
Herstel.
Na de geboorte van het kind kan het zes weken tot enkele maanden duren voordat de lichamelijke toestand van de vrouw weer enigszins is teruggekeerd tot die van vóór de zwangerschap. Deze periode heet 'ontzwangering' of "puerperium". Borstvoeding speelt een positieve rol in dit proces.
Preventie en abortus.
Wanneer zwangerschap voorkomen dient te worden en men zich niet wil onthouden van seks, dan kan gebruik worden gemaakt van voorbehoedmiddelen. Bij ongewenste zwangerschap wordt soms abortus toegepast.
Zwangerschap en afweersysteem.
Cytokine IL-10 is voor de aanleg van een gezonde zwangerschap en het voorkomen van vroeggeboortes nodig.
B-cellen hebben aan het begin van de zwangerschap een dempend effect op het afweersysteem en vergroten daarmee de tolerantie van het ‘lichaamsvreemde materiaal’ van het embryo dat voor de helft uit lichaamsvreemd materiaal van de partner bestaat.
NK-cellen in de baarmoeder zorgen daar dat het embryo, dat voor de helft 'lichaamsvreemd' niet wordt afgestoten. Ook helpen de NK-cellen mee om de bloedvaten van de moederkoek meer open te zetten, zodat voeding het embryo beter bereikt. Onderzoek liet zien dat de menstruatie van een deel van de vrouwen die miskramen hadden gehad een lager aantal NK-cellen bevatte, vergeleken met vrouwen die geen miskramen hadden gehad.
Verschijnselen bij zwangerschap.
Een vrouw in de zwangerschap is kwetsbaar. Bij alle vrouwen doen zich verschijnselen voor die een direct gevolg zijn van de zwangerschap. Dat kunnen zijn:
Innestelingsbloeding.
Een aantal zwangere vrouwen krijgt nog een bloeding op het moment dat hun volgende menstruatie had moeten komen. Deze bloeding wordt veroorzaakt door het bevruchte embryo dat zich innestelt in het baarmoederslijmvlies. Zo'n implantatiebloeding gaat doorgaans met minder bloedverlies en minder buikkrampen gepaard. Bloedverlies in het verdere verloop van de zwangerschap kan heel onschuldig zijn, maar men doet er toch goed aan in een dergelijk geval een arts te raadplegen. Het kan immers ook wijzen op een dreigende miskraam, zeker als de bloeding hevig en pijnlijk is.
Problemen, ziekten en syndromen gedurende de zwangerschap.
Naar schatting vijftien procent van de vastgestelde zwangerschappen eindigt in een miskraam. Van alle bevruchte eicellen gaat zelfs ongeveer 50% te gronde, maar meestal is dat al vóór de vrouw merkt dat ze zwanger is.
Ziekten en problemen die zich met betrekking tot de zwangerschap kunnen voordoen zijn:
Behalve bovenstaande problemen en ziekten, zijn er ook problemen die tijdens zwangerschap ontstaan of verergeren, maar die ook voorkomen zonder zwangerschap. Dat zijn bijvoorbeeld suikerziekte, schildklierziekten: hyperthyreoïdie en hypothyreoïdie, stollingsstoornissen.
Buitenbaarmoederlijke zwangerschap.
Normaal nestelt de bevruchte eicel zich in de baarmoeder of uterus. Nestelt de eicel zich ergens anders, dan spreekt men van een buitenbaarmoederlijke zwangerschap of 'extra-uteriene graviditeit'.
Begeleiding.
Roken en alcohol.
Zowel roken als het gebruik van alcohol tijdens de zwangerschap kunnen nadelige gevolgen hebben voor de gezondheid en ontwikkeling van het ongeboren kind. Toch blijft één op de vier vrouwen drinken en blijft ongeveer één op de vijf zwangere vrouwen roken.
Alcohol.
Alcohol dringt door de placenta en kan daardoor de foetus beschadigen in alle stadia van de zwangerschap. Kinderen die zijn blootgesteld aan alcohol tijdens de zwangerschap huilen meer, slapen slechter, reageren trager en kalmeren ook langzamer na opwinding. Ze hebben gemiddeld een lager IQ, meer leerstoornissen en sociale problemen. Zelfs consumptie van minder dan één glas alcohol per dag kan leiden tot een verhoogde kans op groeiafwijkingen, een miskraam en doodgeboorte.
Blootstelling aan dagelijkse hoge alcoholdoseringen tijdens de ontwikkeling van de foetus kan leiden tot het foetale-alcoholsyndroom (FAS). FAS-kinderen hebben een groeiachterstand, afwijkende gelaatskenmerken en neurologische afwijkingen. Gerelateerde aandoeningen zijn Alcohol-Related Neurodevelopmental Disorder (ARND) en Alcohol-Related Birth Defects (ARBD). ARND lijkt op FAS, maar dan zonder de uiterlijke kenmerken en ARBD betreft lichamelijke afwijkingen zoals hart-, bot- en orgaanproblemen.
Roken.
Giftige stoffen die worden geïnhaleerd door roken of meeroken, zoals nicotine, cadmium en koolmonoxide, beïnvloeden de groei van de vrucht. Nicotine leidt tot vaatvernauwing en koolmonoxide neemt in het bloed de plaats in van zuurstof. Daardoor krijgt de vrucht minder bloed, dus minder voedingsstoffen, en minder zuurstof. Mede daardoor is het geboortegewicht van de baby van rokende vrouwen gemiddeld 250 gram lager. Een lager geboortegewicht geeft ook een grotere kans op perinatale sterfte van het kind. Roken leidt ook tot verhoogde kans op onvruchtbaarheid: bij rokende vrouwen is de tijd tot de conceptie gemiddeld 30% langer dan bij niet-rokende vrouwen. Roken tijdens de zwangerschap vergroot de kans op een miskraam of vroeggeboorte. In het eerste levensjaar van de baby is de kans op luchtweginfecties en wiegendood groter.
Cadmium veroorzaakt dikkere basaalmembranen om kleine bloedvaten, in de gonaden en ook in de placenta, bijgevolg wordt de uitwisseling van voedingstoffen en het metabolisme voor de foetus bemoeilijkt. Door de schade in de gonaden zijn er minder gezonde sperma- en ei-cellen.
Zelfs de kleinkinderen van vrouwen die roken tijdens de zwangerschap kunnen hier nog schade van ondervinden, namelijk een hogere kans op astma en een slechtere longfunctie. Dit geldt vrijwel uitsluitend voor de kleinzoons, van wie de oma aan de kant van hun moeder rookte tijdens de zwangerschap. De relatie van grootmoeder via de moeder hangt samen met het feit dat eicellen in een vrouwelijk embryo al tijdens de zwangerschap worden aangelegd. Zaadcellen ontstaan pas in en na de puberteit.
Voeding.
Het Voedingscentrum heeft een lijst van voedingsmiddelen opgesteld die vrouwen tijdens de zwangerschap beter niet kunnen eten met onder andere rauw vlees, rauwmelkse kaas, roofvissen, geneeskrachtige kruiden, drop. Tijdens de zwangerschap kunnen de eetgewoonte drastisch veranderen. De drang naar zoet, en soms weer zuur voedsel wordt groter. Uit onderzoek van de Queens Mary Universiteit is gebleken dat vrouwen die tijdens hun zwangerschap veel suikerhoudende producten eten, meer kans hebben dat het kind te kampen krijgt luchtwegproblemen, zoals astma en stofallergie. Een ander gevolg van deze verandering is dat deze toename van zoete en/of zure producten een negatieve impact kan hebben op het gebit. Dit heeft als gevolg dat het tandglazuur aangetast kan worden. Dit verhoogt de risico op gaatjes en tanderosie. Experts in tandheelkunde geven dan ook aan dat het van uiterst belang is dat er extra aandacht wordt besteed aan de verzorging van het gebit tijdens de zwangerschap.
Vrijen.
Tijdens het eerste trimester van de zwangerschap kan de vrouw last hebben van misselijkheid, braakneigingen of vermoeidheid. Deze factoren kunnen ervoor zorgen dat de zin of het plezier in vrijen vermindert. Ook moeten sommige vrouwen vaker plassen, een gevoel dat tijdens geslachtsgemeenschap nog kan worden versterkt. Het feit dat de borsten gevoeliger worden, maakt dat sommige vrouwen het aanraken ervan onprettig vinden. Anderen vinden juist seksueel genot in deze verhoogde gevoeligheid.
Veel van de ongemakken uit het begin van de zwangerschap, verdwijnen in het tweede trimester. De vagina wordt breder en produceert meer vocht, dat lichtjes van geur verschilt ten opzichte van vroeger. Veel vrouwen voelen zich in deze periode sneller of vaker opgewonden.
Het is een wijdverbreid misverstand dat vrijen tijdens de laatste fase, het derde trimester van de zwangerschap aanleiding zou kunnen geven tot een te vroege geboorte. Uit onlangs verschenen rapporten blijkt dat deze veronderstelling onjuist is. In gevallen dat vrijen een oorzaak leek te zijn van een vervroegde bevalling, bleek de werkelijke oorzaak vaak een infectie in de vagina te zijn. Als er geen sprake was van ziekmakende micro-organismen in de vagina, leek eerder het tegendeel waar te zijn: meer vrijen leidde dan juist tot minder vroeggeboorten.
Het vrijen in de missionarishouding, waarbij de man op de vrouw ligt, kan echter wel door de dikke buik bemoeilijkt worden. Borststimulatie kan resulteren in de afscheiding van biestmelk of colostrum, wat volkomen normaal is maar door sommige koppels als storend wordt ervaren. Soms raadt de arts geslachtsverkeer af. Dit gebeurt meestal indien er zich ernstige problemen voordoen tijdens de zwangerschap.

</doc>
<doc id="9412" url="https://nl.wikipedia.org/wiki?curid=9412" title="Anticonceptie">
Anticonceptie

Anticonceptie is het voorkomen van zwangerschap bij geslachtsgemeenschap. Een methode is het voorkomen dat zaadcel en eicel bij elkaar kunnen komen, een andere methode is het voorkomen dat het embryo zich kan innestelen in de baarmoeder.
Geschiedenis.
Anticonceptiemiddelen werden op het einde van de 19e eeuw en in het begin van de 20e eeuw gepropageerd door neomalthusianisten. Met de uitvinding van de pil nam het gebruik van anticonceptiemiddelen in de jaren 1960 een hoge vlucht in het Westen.
Nederland.
In Nederland werd anticonceptie gepropageerd door onder meer Jan Rutgers en Aletta Jacobs en werd hiertoe in 1882 de Nieuw-Malthusiaanse Bond opgericht. Met het oog op de rasverbetering pleitte Rutgers ook voor vrijwillige en zo nodig opgelegde contraceptie of een baringsverbod voor de verpauperde bevolking.
In Nederland was de pil tot 1969 alleen op medische indicatie beschikbaar. Tot dat jaar was ook de openlijke verkoop van andere voorbehoedmiddelen nog officieel verboden.
Methoden van anticonceptie.
Hormonale anticonceptie.
Hormonale anticonceptie werkt door middel van hormonen die de ovulatie blokkeren en/of de innesteling van een embryo in de baarmoeder belemmeren.
Hormonale methoden zijn:
Definitieve operatieve methoden.
Deze operatieve methoden van sterilisatie zijn in principe definitief. Hersteloperaties zijn wel mogelijk, maar geven lang niet altijd het gewenste resultaat. Hersteloperaties bij de man leiden in circa 30-75% van de gevallen tot een herstel van de vruchtbaarheid, afhankelijk ook van hoelang geleden de sterilisatie verricht werd (hoe langer geleden, hoe minder kans op succes). Bij de vrouw is het succespercentage van de hersteloperatie na sterilisatie erg klein, afhankelijk van de methode die is toegepast.
Dat wil zeggen dat men bij de beslissing voor een operatieve sterilisatie ervan uit mag gaan, dat er geen herstel van de vruchtbaarheid op zal treden. Men moet dus heel zeker weten, dat men geen kinderen meer zal willen in de toekomst.
Betrouwbaarheid van de technieken.
Deze technieken hebben allemaal een wisselende mate van betrouwbaarheid. Geen enkele techniek garandeert 100% het voorkomen van zwangerschap. Over het algemeen geldt dat de technieken die zaadcellen proberen tegen te houden minder betrouwbaar zijn dan technieken die tegen de eicel of de zygote actief zijn. De mate van betrouwbaarheid wordt uitgedrukt in de Pearl-Index.
Wetgeving en ethische aspecten.
Het gebruik van de diverse anticonceptiemethoden heeft in westerse landen sinds de jaren 1960 een hoge vlucht genomen. Veel echtparen en koppels gebruiken tot volle tevredenheid een of meer van deze methoden om zwangerschap te voorkomen wanneer deze niet gewenst is.
Er zijn echter ook mensen die vanuit hun persoonlijke overtuiging of geloof geen gebruik wensen te maken van (sommige) anticonceptiemethoden. Voor hen is mogelijk Natuurlijke gezinsplanning ('Natural Family Planning' afgekort NFP) een uitkomst. NFP is een verzamelbegrip voor verschillende methoden voor het regelen van conceptie zonder hormonale, chemische, operatieve of mechanische ingrepen.
Met de Zedelijkheidswet van 1911 kwam er een later weer afgeschaft verbod op de propaganda, het ten toon spreiden en de verspreiding van voorbehoedmiddelen.
De Rooms-Katholieke Kerk is een voorstander van het zogenaamd verantwoord ouderschap, maar kant zich strikt tegen bepaalde mechanische (kunstmatige) vormen van anticonceptie (sterilisatie, condoomgebruik, anticonceptiepil, spiraaltje, morning-afterpil). Ook coitus interruptus kan in de ogen van de katholieke kerk geen genade vinden, dit wordt namelijk in conservatieve katholieke kringen beschouwd als een doodzonde. Men ziet in de kunstmatige anticonceptie een voorbehoud in de liefde, die volgens de Kerk onvoorwaardelijk moet zijn, omdat anders de huwelijkse daad, volgens haar leer, voortkomt uit het elkaar als pure lustobjecten zien van de partners en niet uit volkomen liefde. Dit wordt afgewezen. Daarnaast heeft de huwelijkse daad nog altijd primair de voortplanting als doel, zoals in het canoniek recht van 1917 wordt beschreven. De positie van de Rooms-Katholieke Kerk tegen kunstmatige anticonceptie vindt men als hoofdthema in de encyclieken Casti Connubii (1931) van Paus Pius XI (1922-1939) en in Humanae Vitae (1968) van Paus Paulus VI (1963-1978). In vroegere en latere encyclieken van bijvoorbeeld Paus Johannes-Paulus II (1978-2005) vindt men dezelfde afwijzing van en waarschuwing voor kunstmatige anticonceptie ook terug.
Soortgelijke overwegingen gelden ook in andere kerkgenootschappen, maar er zijn ook vrijzinniger kerkgenootschappen waar men geen enkel bezwaar heeft tegen anticonceptie.
Sommige mensen zien, soms op basis van religieuze overwegingen, ook een bevruchte eicel al als een volwaardige menselijke levensvorm, met alle recht op leven en levensbescherming. Zij verwerpen dan ook iedere vorm van anticonceptie:
Sommige christenen vinden alle vormen van anticonceptie ongeoorloofd, omdat de letterlijke interpretatie van de Bijbel de opdracht aan de mens zou bevatten om zich te vermenigvuldigen en de aarde te bevolken. Deze groep christenen kiest bewust voor gezinnen met vele kinderen.

</doc>
<doc id="9415" url="https://nl.wikipedia.org/wiki?curid=9415" title="Sociaal-Economische Raad (Nederland)">
Sociaal-Economische Raad (Nederland)

De Sociaal-Economische Raad (SER) is een Nederlands adviesorgaan van ondernemers, werknemers en onafhankelijke deskundigen. De SER adviseert de regering en het parlement over het sociaaleconomisch beleid. Ook faciliteert de SER akkoorden en convenanten. Voorbeelden zijn het Energieakkoord en diverse convenanten voor maatschappelijk verantwoord ondernemen. Daarnaast voert de organisatie bestuurlijke taken uit om bijvoorbeeld medezeggenschap te bevorderen.
In haar nu zeventigjarige bestaan heeft de SER een belangrijke rol gespeeld bij de opbouw van de verzorgingsstaat en bij de toename van de welvaart in Nederland. Maar ook in tijden van economische teruggang was de SER een voorname speler. Hoewel er soms kritiek klinkt op 'polderen' is het Nederlandse overlegmodel waarvan de SER een belangrijk onderdeel is een voorbeeld voor andere landen.
Ontstaan van de SER.
In 1934 verscheen het boek "Een andere S.D.A.P., Objectief socialisme." door W. Huygens, uitgegeven bij N.V. De Arbeiderspers. In het boek wordt een andere inrichting van het sociaal-economische bestel in Nederland ontworpen.
W. Huygens postuleerde in dit destijds invloedrijke boek "De Centraal Economiese Raad (C.E.R.) samengesteld uit Kroonleden door de Regering benoemd, leden op voordracht van de werkgevers en leden uit de kring van werknemersorganisaties". Zowel een adviserende als uitvoerende taken waren deze C.E.R. toebedeeld.
Na de oorlog vond men dat de overheid zich meer moest gaan bemoeien met economische groei, werkgelegenheid en sociale zekerheid. Werkgevers en werknemers moesten daarbij invloed krijgen op de besluitvorming. Die betrokkenheid van ondernemers en werknemers bij het sociaaleconomisch beleid werd in 1950 vastgelegd in de Wet op de bedrijfsorganisatie. Deze wet regelde formeel toepassing van enkele grondwetsartikelen, waardoor in het bedrijfsleven 'openbare lichamen' konden worden ingesteld met verordenende bevoegdheden.
Deze wet is vervangen door de Wet op de Sociaal-Economische Raad. Met deze wet werd de Sociaal-Economische Raad opgericht. Via de SER kregen werkgevers en werknemers een adviserende taak en bestuurlijke bevoegdheden.
Samenstelling.
De SER is samengesteld uit vertegenwoordigers van werkgevers- en werknemersorganisaties en uit kroonleden. Dit zijn door de regering benoemde deskundigen. De raad telt 33 leden: 11 werkgevers-, 11 werknemers- en 11 kroonleden. Kroonleden zijn vaak hoogleraren op economisch, financieel, juridisch of sociaalwetenschappelijk gebied. Ze worden door de koning benoemd. Hun taak is het behartigen van het algemeen belang. Daarnaast treden kroonleden op als bruggenbouwer wanneer werknemers en ondernemers het niet met elkaar eens zijn. De leden van de raad worden telkens voor twee jaar benoemd. Ieder lid stemt ‘zonder last of ruggespraak’ en heeft een plaatsvervanger. Het dagelijks bestuur van de SER is eveneens samengesteld uit deze drie partijen.
Drie centrale ondernemersorganisaties: 
Drie centrale werknemersorganisaties: 
Op 16 september 2022 is Kim Putters geïnstalleerd als de nieuwe voorzitter. Zijn termijn als voorzitter zal duren tot 1 april 2024, waarna herbenoeming mogelijk is.
Taken van de SER.
De bekendste taak van de SER is het adviseren aan regering en parlement over hoofdlijnen van het sociaaleconomisch beleid. Bij sociaaleconomische vraagstukken wegen de adviezen van de SER zwaar. Zeker wanneer werkgevers, werknemers en kroonleden het eens zijn in hun advies. De raad geeft zowel gevraagd als ongevraagd advies. De adviezen van de SER zijn openbaar en verschijnen op internet. Ze behandelen een grote verscheidenheid aan sociaaleconomische onderwerpen, zoals arbeidsmarkt, pensioenen en onderwijs.
De drie doelstellingen van de SER zijn:
De SER brengt verschillende organisaties binnen de samenleving samen. Een voorbeeld daarvan is het Energieakkoord. Bedrijven, maatschappelijk organisaties en de overheid maakten afspraken om de CO2-uitstoot te verminderen. Sinds 2016 faciliteert de SER de convenanten voor Internationaal Maatschappelijk Verantwoord Ondernemen. Bedrijven, maatschappelijke organisaties, vakbonden en de overheid maken binnen convenanten afspraken om misstanden in internationale productieketens aan te pakken. Er zijn onder andere convenanten in de textielsector, de bankensector en de goudsector.
De SER voert ook wettelijke en bestuurlijke taken uit. Onder andere op het gebied van medezeggenschap, gezond en veilig werken, aanstellingskeuringen en pensioenen.
Per 1 januari 2021 is Topvrouwen, een initiatief van VNO-NCW MKB, ondergebracht bij de SER en heet nu SER Topvrouwen. Voorzitter van de Raad van Advies is Marguerite Soeteman-Reijnen. SER Topvrouwen beheert een database met topvrouwen, die bedrijven, instellingen en wervingsbureaus kunnen raadplegen.
Commissies.
Adviezen, verkenningen en besluiten die in de raad van de SER worden vastgesteld, worden voorbereid in verschillende SER-commissies. Ook zijn er commissies die zich bezig houden met bestuurlijke taken. De meeste commissies bereiden adviezen voor die de raad vervolgens bespreekt en vaststelt. Sommige commissies (zogenaamde art. 43-commissies) kunnen ook rechtstreeks advies uitbrengen aan regering en parlement.
Commissies bestaan doorgaans uit een vertegenwoordiging vanuit ondernemersleden, werknemersleden en onafhankelijke deskundigen (waaronder kroonleden). In de commissies zitten niet altijd raadsleden. Organisaties kunnen namelijk ook anderen benoemen in een commissies. Commissies worden bij de SER altijd voorgezeten door een kroonlid.
Op dit moment zijn er bij de SER commissies actief op de terreinen van algemeen sociaal-economisch beleid, economische structuurbeleid, arbeidsmarkt- en onderwijsvraagstukken, arbeidsrecht en ondernemingsrecht, bevordering medezeggenschap, arbeidsomstandigheden, sociale zekerheid en gezondheidszorg, pensioenen, internationaal sociaal-economisch beleid, consumentenaangelegenheden en bestuurlijke aangelegenheden en toezicht.
Onafhankelijke organisatie.
Hoewel bij wet ingesteld, is de SER geen overheidsinstelling. Ook in financieel opzicht is de SER onafhankelijk van de overheid. Het werk van de SER kost zo’n 15 miljoen euro per jaar. De benodigde financiële middelen worden opgebracht door het bedrijfsleven. Sinds 1 januari 2013 gebeurt dit via het Algemeen Werkloosheidsfonds.
Betekenis.
Nederland staat bekend om zijn overlegeconomie, waarin de adviezen van de SER van oudsher veel gewicht in de schaal leggen bij de besluitvorming van de regering. Over de jaren zijn inmiddels ruim 1300 adviezen uitgebracht door de SER. Deze zijn alle terug te vinden op de website van de SER. 
Het kabinet is niet verplicht de adviezen van de SER op te volgen, maar het motiveert wel altijd waarom een bepaald advies niet wordt overgenomen. De argumenten kunnen zodoende toch een rol spelen in het publieke debat. De adviezen van de SER worden gepubliceerd. Daarnaast biedt de SER maatschappelijke organisaties en deskundigen gelegenheid om deel te nemen aan het debat over sociaal-economische kwesties en om daarover in contact te treden met parlement en ministeries.
Tevens speelt de SER een belangrijke rol bij het in gezamenlijkheid (overheid en bedrijfsleven) vaststellen van het sociaal-economisch beleid. Belangrijke adviezen waren er onder ander over de loonvorming (in 1962), over het wettelijk minimumloon in 1966, over de WAO (in 1982 en 1991), over de Economische en Monetaire Unie (in 1990), over het sociaal-economische beleid in de jaren 2000-2004, over een toekomstgericht ouderenbeleid op het gebied van werk, inkomen, pensioenen en zorg (in 2005), over duurzame globalisering (in 2008), het pensioenakkoord (2019), het Klimaatakkoord (2020), het middellange termijn advies voor 2021 tot 2025 over zekerheid van werk en inkomen, toekomstig verdienvermogen, sterke publieke dienstverlening en een duurzaam leefklimaat (2021) en over de positie van jongeren (2019 en 2022).

</doc>
<doc id="9416" url="https://nl.wikipedia.org/wiki?curid=9416" title="SER">
SER



</doc>
<doc id="9417" url="https://nl.wikipedia.org/wiki?curid=9417" title="Geslacht">
Geslacht



</doc>
<doc id="9419" url="https://nl.wikipedia.org/wiki?curid=9419" title="Eikel">
Eikel



</doc>
<doc id="9420" url="https://nl.wikipedia.org/wiki?curid=9420" title="Ontlasting">
Ontlasting

Ontlasting of "feces" (Latijn: "faeces") is het onverteerde restant van ingenomen voedsel, dat, met geregelde tussenpozen (als "uitwerpselen"), via de endeldarm en de anus (aars) uit het lichaam wordt verwijderd (defecatie). Alle organismen met een maag-darmstelsel produceren ontlasting.
Bij zoogdieren zoals de mens bevat de ontlasting naast onverteerbare voedselresten vooral bacteriën (ongeveer de helft van het gewicht), afgeschilferde darmwandcellen (tot 10 gram per dag) en enkele stoffen die door het lichaam in de darm worden afgescheiden, zoals galkleurstoffen: zonder die kleurstoffen zou ontlasting grijswit zijn.
Diagnostische aspecten van ontlasting.
De ontlasting levert soms medisch nuttige informatie. Ook is aangetoond dat bij wc's met een plateau, waarop de eigen ontlasting bekeken kan worden voor deze weg te spoelen, mensen met darmkanker eerder naar een arts gaan omdat ze ongewone dingen aan de ontlasting opmerken.
De ontlasting kan beoordeeld worden op volgende kenmerken:
Geur.
Ontlasting die erg stinkt, wijst vaak op een verkeerde of overvloedige voeding en een gedegenereerde darmflora. Hierdoor ontstaat gisting en rotting (het ontbinden van eiwitten) in de darm, waarbij giftige ontbindingsproducten kunnen ontstaan. Vooral rotting kan veel stinkende zwavelverbindingen opleveren.
Kleverigheid.
Wanneer de ontlasting aan de toiletwand blijft kleven kan dat wijzen op een overvloedige aanwezigheid van vet in de ontlasting. Meestal maakt de alvleesklier dan te weinig vetverterende enzymen (lipase) aan, waardoor de vetten uit de voeding onvoldoende worden verteerd. Ontlasting kan echter ook blijven kleven wanneer er kalkaanslag op de toiletpot zit, die de wrijving tussen feces en pot vergroot.
Drijfvermogen.
Ontlasting kan in water drijven of zinken. Er zijn een aantal factoren die zorgen voor meer drijfvermogen. Een daarvan is de aanwezigheid van gassen in de ontlasting. Voedingsvezels die niet verteerd kunnen worden onderworpen aan bacteriële fermentatie in het maag-darmkanaal, waarbij gassen ontstaan. Een andere factor is de aanwezigheid van vetten.
Hoeveelheid.
De hoeveelheid wordt grotendeels bepaald door de hoeveelheid water die aangetrokken kan worden in het darmkanaal. Belangrijk voor het aantrekken van water zijn voedingsvezels. Naarmate deze meer in de voeding aanwezig zijn, neemt ook het volume van de ontlasting toe.
Consistentie (hard, zacht, waterig).
De hardheid van ontlasting wordt bepaald door de hoeveelheid water die er in de darm aan onttrokken kan worden. Wanneer de ontlasting lang in de darm blijft, kan er veel vocht onttrokken worden, waardoor de ontlasting hard en keutelig wordt. Wanneer de darm weinig tijd krijgt om voldoende vocht te onttrekken, wordt de ontlasting zacht en diarreeachtig. In het vocht zitten mineralen, vitamines en andere nutriënten opgelost, maar ook gifstoffen die we via de voeding opnemen, dan wel in het darmkanaal ontstaan door bijvoorbeeld rottingsprocessen. Hoe sneller de darmpassage, hoe minder toxines (maar ook voedingsstoffen) kunnen worden opgenomen. Gezonde ontlasting hoort een aaneengesloten worst te zijn, dus niet keutelig of een serie losse worstjes. 
De Bristol-stoelgangschaal is een schaal waarbij ontlasting op basis van de consistentie in categorieën wordt verdeeld. De kaart is bedacht door K.W. Heaton van de Universiteit van Bristol en gepubliceerd in het "Scandinavian Journal of Gastroenterology" in 1997. De volgende categorieën worden onderscheiden:
Categorie 1 en 2 zijn aanwijzingen voor constipatie, categorie 3 en 4 gelden als normale stoelgang, en categorie 5, 6 en 7 als diarree.
Kleur (wit, geel, groen, bruin, zwart).
Een gezonde ontlasting heeft een lichtbruine tot donkerbruine kleur, een beetje pindakaasachtig. Naarmate de ontlasting langer in het lichaam is gebleven wordt de kleur donkerder.
De kleur van de ontlasting kan diagnostische informatie opleveren. 
Frequentie en tijdstip.
Bij baby's komt de ontlasting via de gastro-colische reflex (maag-dikkedarm) direct na de maaltijd (zuigtijd). Bij volwassenen is er zoveel vertrouwen ontstaan dat er een maaltijd zal komen, dat dit systeem niet meer functioneert. De Westerse regelmatige eetcultuur (circa driemaal daags) bevordert ook een patroon van ongeveer eenmaal daags ontlasting. Hierbij kan het eerste gedeelte wat donkerder en harder zijn dan het volgende, omdat het wat langer in de endeldarm is gebleven. De passagesnelheid is bij kinderen soms 6 tot 12 uur, bij sommige volwassenen 48 tot 72 uur.
Parasieten.
Mogelijk aanwezige parasieten zijn spoelwormen, lintwormen, larven of eitjes.
Bloed.
De aanwezigheid van bloed kan wijzen op aambeien, maar ook op ernstigere klachten.
Slijm of pus.
Doordat de ontlasting via het slijmvlies van de darm getransporteerd wordt is zij bij lozing bedekt door een glanzend laagje slijm. Bij onvoldoende slijm kan obstipatie optreden. Te veel slijm, al of niet met bloed, is een teken van ontsteking.
Onverteerde voedselresten.
Wanneer in de ontlasting nog resten van voedsel te herkennen zijn, wijst dat op een onvoldoende vertering. Dit kan komen door onvoldoende kauwen van voedsel, maar er kan ook een ernstiger verteringsstoornis aan ten grondslag liggen.
Afwezigheid.
Wanneer de ontlasting niet aanwezig is, zoals kan gebeuren bij pasgeboren baby’s, kan dat wijzen op een aangeboren stoornis.
Ontlasting bij pasgeboren baby’s.
Bij baby's is het inspecteren van de ontlasting een van de mogelijkheden om wat meer over de spijsvertering van het kind te weten te komen. Deze eerste ontlasting van een pasgeboren baby is het meconium, deze is zwart en kleverig. Indien deze meconium niet geproduceerd wordt in de eerste 24 tot 48 uur na de geboorte, kan er sprake zijn van een aangeboren stoornis als een anusatresie of een meconiumileus. Beide moeten dringend door een arts gezien worden.
Wanneer de baby borstvoeding krijgt wordt de ontlasting zacht of zelfs waterig, lichtbruin tot geel van kleur, en krijgt een kenmerkende melkachtige geur: borstvoedingspoep. Wanneer de baby uiteindelijk vaste voeding gaat eten wordt de ontlasting donkerder en harder, en gaat ook onaangenamer ruiken. 
Omdat bij een baby de spijsvertering nog niet optimaal verloopt, vindt men veel onverteerde voedingsstoffen terug in de ontlasting. Wanneer de baby spinazie eet, ziet de ontlasting groen. Eet hij tomaten, dan ziet de ontlasting rood. Dit is een normaal verschijnsel.
Benamingen en associaties.
Hoewel fecale materie in de moderne Westerse cultuur doorgaans vooral bezien wordt als een hygiënisch probleem, is het in de natuur evenals de land- en tuinbouw een waardevolle grondstof in de metabolische kringloop en wordt in essentieel rurale derdewereldculturen gebruikt als brandstof, als bouwmateriaal of zelfs om de huid mee in te smeren als bescherming of kleurmiddel.
Voor ontlasting bestaan vele termen, waarvan sommige eufemistisch en andere volks en dysfemistisch zijn. Vaak heeft ieder zelfstandig naamwoord tevens een bijbehorende uitdrukking voor het ontlasten. Hier kunnen weer krachttermen en scheldwoorden van afgeleid zijn, bijvoorbeeld de uitdrukking kakker voor een rijk, snobistisch en elitair persoon.
Diverse termen slaan op een dosis:

</doc>
<doc id="9421" url="https://nl.wikipedia.org/wiki?curid=9421" title="Defecatie">
Defecatie

Defecatie (ook "defaecatie" (Latijn: "faeces"), stoelgang, (in Nederland en Suriname ook poepen) is het via de anus ontlasten van ontlasting (faeces). Alle organismen met een maag-darmstelsel doen dit normaal gesproken met geregelde intervallen.
Defecatie bij mensen.
Mensen hebben over het algemeen een defecatiefrequentie die varieert van eenmaal per twee dagen tot enige malen per dag. Komt de defecatie minder vaak, dan spreekt men van constipatie of verstopping. Gebeurt het vaker of is de ontlasting zachter dan normaal, dan spreekt men van diarree.
Hoe?
De defecatie gebeurt meestal nadat een drang tot ontlasten wordt gevoeld. Deze aandrang ervaart men zodra er rekking van het rectum (de endeldarm) plaatsvindt doordat de feces het rectum worden ingeduwd. De musculus sphincter ani internus (binnenste kringspier van de anus) ontspant zich en de feces drukken tegen de musculus sphincter ani externus (buitenste kringspier van de anus). Een mens kan bewust controle uitoefenen over de buitenste kringspier. Wanneer een persoon besluit zich te ontlasten, ontspant hij de buitenste kringspier, waardoor de ontlasting in het anale kanaal terechtkomt. De hoek tussen het colon sigmoides en het rectum wordt dan gestrekt, waarna de ontlasting door middel van een persbeweging het lichaam uit wordt geperst.
Waar?
In de meeste westerse landen vindt de defecatie plaats op een wc en wordt het uitwendige gedeelte van de anus schoongeveegd met toiletpapier. In vele andere landen gebeurt de defecatie boven een holte in de grond (sta- of hurktoilet - vaak ook met spoelmechanisme). In een aantal oosterse landen wordt voor het schoonmaken van de anus in plaats van toiletpapier een waterslangetje gebruikt. 
Indien er geen sanitaire voorzieningen voorhanden zijn voor de defecatie, is het het beste om de ontlasting te begraven. Met de ontlasting kunnen dan echter micro-organismen en parasieten in het grondwater belanden die het water tot op grote afstand ongeschikt kunnen maken voor de winning van drinkwater. Wanneer men de ontlasting kan meenemen naar een bepaalde plaats met een geregelde riolering of andere vorm van afvoer of verwerking, verdient dit de voorkeur.
Defecatie via een stoma.
Indien door een chirurgische ingreep of een congenitale anomalie er geen endeldarm en voldoende lange dikke darm aanwezig is, wordt de ontlasting via een stoma uit het lichaam gedreven. Dit is een kunstmatige opening ter hoogte van de buikwand waar de darm rechtstreeks uitmondt. De stoelgang wordt dan in een speciaal zakje opgevangen dat rond dit stoma wordt gekleefd.
Hygiëne.
Omdat de ontlasting steeds een grote hoeveelheid micro-organismen bevat, waaronder veel schadelijke, wordt regelmatig geadviseerd om na elke defecatie voldoende hygiënemaatregelen (zoals het wassen van de handen met zeep) in acht te nemen om besmetting van de omgeving en zichzelf te voorkomen.
Ook een aantal parasieten overleeft slechts door onvoldoende hygiënemaatregelen. Zo leggen aarsmaden hun eitjes ter hoogte van de anus, waar ze hopen hun weg te vinden naar de mond. Voortdurende herbesmetting is hun manier van overleven in de darm.

</doc>
<doc id="9422" url="https://nl.wikipedia.org/wiki?curid=9422" title="Geslachtsgemeenschap">
Geslachtsgemeenschap

Geslachtsgemeenschap (Latijn: coïtus, in het Nederlands ook wel copulatie, neuken, verouderd bijslaap) is een seksuele handeling tussen twee mensen waarbij een penis in erectie een vagina of anus penetreert. Het doel van geslachtsgemeenschap kan seksueel genot zijn, geslachtelijke voortplanting of beide.
Vaginale geslachtsgemeenschap.
Vaginale geslachtsgemeenschap vindt veelal plaats tussen een man en een vrouw. De geslachtsgemeenschap wordt voorafgegaan door een fase van seksuele opwinding: de penis wordt stijf en produceert voorvocht en in de vagina ontstaat extra afscheiding waardoor deze gladder wordt en de penis gemakkelijker kan worden ingebracht. Gedurende de geslachtsgemeenschap wordt de penis naar voren gestoten en weer teruggetrokken in een ritmisch proces. Dit kan resulteren in een ejaculatie (zaaduitstorting), waarbij sperma in de vagina wordt gespoten. De spermacellen bewegen zich (indien geen gebruik wordt gemaakt van bijvoorbeeld een condoom) via de vagina en baarmoederhals naar de baarmoeder of nog dieper in het lichaam naar de eileider. Als daar een eicel aanwezig is kan deze door een spermacel bevrucht worden, waardoor mogelijk een zwangerschap ontstaat. Mensen kunnen een bevruchting voorkomen door verschillende vormen van anticonceptie te gebruiken.
Anale geslachtsgemeenschap.
Anale geslachtsgemeenschap kan zowel plaatsvinden tussen mannelijke partners als tussen een mannelijke en een vrouwelijke partner. Anaal geslachtsverkeer leidt bij vrouwen in beginsel niet tot zwangerschap, tenzij het sperma toch in de omgeving van de vagina terechtkomt.
Posities en variaties.
Geslachtsgemeenschap kan worden bedreven in een grote variëteit van seksposities. Er zijn in de geschiedenis veel boeken hierover verschenen, zoals de Kamasutra uit vermoedelijk de 2de eeuw na Christus, de I Modi uit de 16e eeuw en het 19e-eeuwse literaire werk De figuris Veneris. Geslachtsgemeenschap kan liggend plaatsvinden, met de ene partner boven de ander, in zijligging, staand of zittend. Voorbeelden zijn de "missionarishouding" of "op zijn hondjes".
Taal.
Zoals voor alle termen die met de seksualiteit te maken hebben, zijn er ook voor "geslachtsgemeenschap" vele alternatieve woorden. Er bestaan vele verschillende, meer of minder pejoratieve Nederlandse synoniemen voor het woord geslachtsgemeenschap.

</doc>
<doc id="9423" url="https://nl.wikipedia.org/wiki?curid=9423" title="Semantiek">
Semantiek

De semantiek of betekenisleer is een wetenschap die zich bezighoudt met de betekenis van symbolen, waarbij het in het bijzonder de bouwstenen van natuurlijke talen die voor de communicatie dienen ofwel woorden en zinnen betreft.
Hoofdstromingen binnen de semantiek.
De studie van woorden is het oudste onderdeel van de semantiek, en omvat onder meer de componentenanalyse en het bestuderen van semen en woordvelden en betekenis op morfologisch niveau, zoals bij verbuigingen en afleidingen, waarbij ook morfemen als de kleinste betekenisdragende eenheden nog worden bestudeerd. De zinssemantiek is later ontwikkeld en richt zich op de betekenis van grotere syntactische eenheden: zinsdelen, zinnen en op het hoogste niveau hele teksten en vertogen.
Betekenis.
Betekenis moet worden onderscheiden van de vorm waarin ze wordt uitgedrukt. Twee zinnen of woorden die dezelfde betekenis hebben, zoals: "Jan kust Marie" en "Marie wordt door Jan gekust", zijn synoniem. Als een enkele zin op twee of meer verschillende manieren kan worden geïnterpreteerd is hij meerduidig ofwel polysemantisch. Een voorbeeld van zo'n zin is "Ik zag de man met de verrekijker", waarin niet meteen duidelijk is of het gaat om een man met een verrekijker om zijn nek, of het waarnemen van een man op afstand met behulp van een verrekijker.
Historische semantiek.
Binnen de historische taalkunde speelt betekenisverandering een belangrijke rol. In combinatie met de filosofie wordt dit binnen de semantiek bestudeerd als begripsgeschiedenis. De eerste basis voor dit onderdeel van de semantiek is met name gelegd door Wilhelm Wundt en Antoine Meillet en later Stephen Ullmann. Sinds het eind van de 20e eeuw wordt geprobeerd de historische semantiek meer in overeenstemming te brengen met de cognitieve taalkunde.
Etymologie en betekenisverandering worden wel (gedeeltelijk) als subvelden binnen de historische semantiek beschouwd.
Interculturele semantiek.
Bij communicatie op cultuuroverstijgend niveau gelden dezelfde regels als bij communicatie binnen de eigen cultuur, bijvoorbeeld wanneer het gaat om terminologie en het opstellen van wetenschappelijke modellen. Een van de voorwaarden is daarbij dat men het gezamenlijk eens is over zowel bepaalde concepten als over de bijbehorende (woord)betekenissen. Om misverstanden en conflicten te voorkomen is het noodzakelijk dat de semantiek een cultuuroverstijgende rol gaat spelen, wat concreet betekent dat er een brug wordt geslagen tussen de uiteenlopende manieren waarop als gevolg van de cultuurgebonden semantiek woorden en concepten door verschillende culturen worden geïnterpreteerd.
Semantiek en waarneming.
In de semantiek kan men onderscheid maken tussen de kern van een begrip en de "grijze zone" eromheen. Die grijze zone is geheelomvattend, maar bevat meerdere grijze zones. Die zijn op hun beurt ook weer geheelomvattend. Essentieel is voor elke afzonderlijke zone wel de 'invoer': de door middel van waarnemingen opgedane informatie. Ook bij de mens kan het goed waarnemen tot nieuwe inzichten (begrip) leiden, door het bewustzijn te focussen op zo veel mogelijk verschillende invalshoeken (benaderingen). Door er bewust meerdere omschrijvingen aan te geven wordt in het onderbewustzijn een 'veelzijdig begrip' verkregen, dat naargelang veelomvattend kan zijn. Het bewust toespitsen op zintuiglijke waarnemingen (extravert zijn) vergroot zo de totale begrippen, die ieder afzonderlijk het bewuste begrip weer vergroten. Vervolgens worden bewust bepaalde 'herkenningspunten' verkregen door intuïtie. Deze moeten bewust onthouden worden en dus de input zijn voor het te vormen potentieel. Door te proberen het potentieel altijd te vergroten in vooruitstrevende zin, wordt op den duur ongetwijfeld de essentie duidelijk. Zo ook die van de mens, ten aanzien van zijn (het?) 'bestaan'. Wat vloeit voort uit de karakterisering van een levend wezen als een mens? Welke ethische posities omtrent abortus en euthanasie zijn er? Of nog trivialer, wat is de betekenis van stoel? Hoewel niet iedereen erbij stil staat, kunnen gegeven definities van een stoel erg stereotiep zijn. Ook in een aantal gezaghebbende woordenboeken krijgt hij vier poten. Echter in alle gevallen is het wel het menselijke bewustzijn (afzonderlijk of beter nog tezamen) wat er 'een bepaalde draai' aan kan geven. In de semantiek worden in dit verband begrippen "opgesplitst" in semen, sememen en semantemen om de bijbehorende concepten in de werkelijkheid op overzichtelijke wijze te rangschikken.
Waarheidsfunctionele semantiek.
De waarheidsfunctionele semantiek is in 1944 uitgewerkt door Alfred Tarski. Hierin wordt de betekenis van een zin teruggevoerd op de waarheid, aangezien het concept van waarheid gemakkelijker is te bevatten dan het concept van zinsbetekenis. Op deze manier wordt het begrip betekenis een functie tussen taaluitingen en de buitentalige werkelijkheid, en vormt het waarheidsgehalte van taaluitingen een rechtstreeks criterium voor hun betekenis. In de modeltheoretische semantiek wordt deze theorie verder uitgewerkt.
Semantiek en aanverwante disciplines.
Semantiek versus pragmatiek.
Daarnaast moet de betekenis van een taaluiting worden onderscheiden van de communicatieve lading die ze meedraagt. Veel zinnen betekenen letterlijk iets anders dan wat ermee bedoeld wordt: iemand die vraagt "Kun je me het zout aangeven?" is niet geïnteresseerd of je fysiek in staat bent het zout door te geven - dit feit wordt namelijk als vanzelfsprekend beschouwd - , maar wil gewoon het zout hebben en geeft dit te kennen met behulp van het hulpwerkwoord "kunnen" dat een verzoek uitdrukt. Betekenisleer richt zich op de letterlijke betekenis van zinnen, pragmatiek op de achterliggende communicatieve waarde.
Semantiek versus semiotiek.
De studie van de betekenis van tekens en symbolen is een sterk aan de semantiek verwante wetenschap: de semiotiek.
Semantiek kan als een onderdeel van de semiotiek worden beschouwd.
Semasiologie/Onomasiologie.
De semasiologie vormt een subdiscipline binnen de semantiek en beschrijft betekenissen op basis van symbolen. De studie in omgekeerde richting - dus die van woorden of symbolen waarbij de betekenis als uitgangspunt wordt genomen - staat bekend als onomasiologie.
Een beeldwoordenboek of een woordenboek waarin lemma's naar betekenis zijn geordend is in wezen onomasiologisch van aard. Ook de woordveldtheorie heeft een onomasiologische component.
Binnen de semiotiek is het begrip semantiek geïntroduceerd door Charles W. Morris. Sindsdien wordt in de semiotiek onderscheid gemaakt tussen pragmatiek en semiotische syntaxis ofwel syntactiek, al is het onderscheid tussen dit laatste begrip en syntaxis in het algemeen enigszins omstreden.
Formele semantiek.
Een belangrijke zusterdiscipline van de taalkundige semantiek is de formele semantiek, waarin de betekenis van formele talen zoals de propositielogica, de predicatenlogica en de modale logica wordt bestudeerd. Intentie en de hiermee verbonden intensionele semantiek, de semantiek van de mogelijke werelden, spelen een belangrijke rol in de modale logica.
De betekenis van een formele zin kan worden uitgedrukt in logische expressies. De relatie tussen de betekenis en de werkelijkheid wordt met de waarheidswaarden van de booleaanse algebra gelegd: de betekenis van een zin wordt gekenmerkt door alle omstandigheden waarin die zin waar is. De logische expressies laten daarnaast (geldige) redeneringen ofwel presupposities toe, waarin alle logische gevolgen van een zin kunnen worden afgeleid. Als bijvoorbeeld de propositie "Ik ben geen man" waar is, heeft dit automatisch tot gevolg dat de propositie "Niet iedereen is een man" ook waar is. De hedendaagse formele semantiek is grotendeels terug te voeren op Gottlob Frege en Ludwig Wittgenstein.
In bredere zin heeft de formele semantiek niet alleen betrekking op de logica, maar op alles wat met de definitie en het gebruik van formele talen binnen uiteenlopende vakgebieden te maken heeft. Voorbeeld daarvan is een modelleertaal die wordt gebruikt voor het vastleggen van informatie in computers, in een declaratieve taal of bij het programmeren van computers. Formele semantiek wordt op grote schaal toegepast in de computationele complexiteitstheorie. Bij nog verdere uitbreiding wordt het begrip formele semantiek zelfs gebruikt als hyperoniem voor alles wat met de semantiek van natuurlijke en formele talen te maken heeft.
Toepassing van de semantiek in niet-talige contexten.
Informatietheorie.
In de informatietheorie wordt onder semantiek de betekenis van geordende opeenvolgingen van informatie verstaan. Een reeks toevallige gebeurtenissen kan in dit verband zeer veel informatie bevatten en in semantisch opzicht toch onbeduidend zijn.
Systeemtheorie.
In de sociologische systeemtheorie wordt onder semantiek de gezamenlijke kennis die een maatschappelijk systeem tot zijn beschikking heeft verstaan. Hierbij gaat het in het algemeen om in sociaal opzicht betekenisvolle representaties die zijn voortgekomen uit de standaardisering van ervaringen, gedachten, handelingen en redenaties.
Filosofie.
Betekenisleer is een oude stroming in de filosofie. In de filosofie richt betekenisleer zich traditioneel op begrippen en concepten, maar in meer recentelijke filosofie ook op zinnen of hele teksten. In het merendeel van de theorieën wordt de betekenis van een zin of woord verankerd dan wel in de waarneming, dan wel in waarheidscondities.
Een belangrijke wending in de conceptuele semantiek is het inzicht van Ludwig Wittgenstein dat de elementen die onder een concept vallen niet moeten worden gezien als een coherente verzameling, maar als een complexe verzameling van objecten met "familiegelijkenissen": er is niets dat alle dingen die we "spel" noemen gelijk hebben, maar er zijn verscheidene kenmerken die veel van de spelen hebben, maar niet alle.
Enkele kernbegrippen in de semantiek:
Sinds het belangrijke onderscheid tussen signficant/significaat ("signifiant"/"signifié") enerzijds en referent anderzijds is gemaakt door Ferdinand de Saussure, en het onderscheid tussen connotatie en denotatie is uitgewerkt door Gottlob Frege, is de filosofische semantiek sterk verweven geraakt met zowel de taalkundige semantiek als de semiotiek. Binnen dit deelgebied van de semantiek worden tegenwoordig verder cognitieve significantie, informationele significantie en pragmatische significantie onderscheiden.
De semantiek neemt verder een centrale plaats in binnen de analytische filosofie. Onder taalfilosofie werd een tijdlang alleen maar semantiek verstaan, totdat de gebruikstheorie en taalkundigen zoals Ludwig Wittgenstein het onderscheid met de pragmatiek verduidelijkten.
Industriële vormgeving.
Binnen de industriële vormgeving wordt gesproken over de semantiek van vormen. Hiermee wordt bedoeld dat (een deel van) een voorwerp door zijn vorm aan de gebruiker kan laten weten welke functie het vervult of wat de gebruiker ermee kan doen. Zo wordt een cilindervormige knop met groeven aan de zijkant begrepen als draaiknop, terwijl andere knoppen door hun vorm laten zien dat men hem kan indrukken of verschuiven.
Semantisch Web.
Het Semantisch web heeft betrekking op de uitbreiding van het World Wide Web via inbedding toegevoegd semantische metadata, 
het gebruik van semantische data modellering technieken, 
zoals Resource Description Framework (RDF) en Web Ontology Language (OWL).

</doc>
