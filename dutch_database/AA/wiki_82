<doc id="28781" url="https://nl.wikipedia.org/wiki?curid=28781" title="Stabiliteits- en Groeipact">
Stabiliteits- en Groeipact

Het Stabiliteits- en Groeipact (SGP) is een reeks afspraken tussen landen van de Economische en Monetaire Unie (de 'eurozone') die de waardevastheid van de euro moeten garanderen.
Doelstelling.
Het pact is in 1997 tot stand gekomen met als doel de stabiliteit van de nieuwe Europese munt, de euro, te garanderen. De gedachte was en is als in veel landen de tekorten uit de hand lopen, dat leidt tot opdrijving van de rente en tot een verzwakking van de munt door hogere inflatie. Een oplopende schuld kan in extreme gevallen zelfs leiden tot het faillissement van overheden. Dat leek voor Europa wellicht ondenkbaar, maar de kosten van vergrijzing zouden in bijna alle landen van de EU tot exploderende schuldquotes kunnen leiden. Regeringen maakten al in het Verdrag van Maastricht afspraken over een maximaal begrotingstekort van 3% van het bruto binnenlands product (bbp) en een maximale overheidsschuld van 60% van het bbp. In het Stabiliteitspact werden die afspraken nader ingevuld en werd afgesproken wat moet gebeuren als landen toch een hoger tekort hebben. Landen als Nederland en Duitsland wilden hier harde afspraken over voordat ze hun eigen, sterke munt zouden inruilen voor de euro.
Begrotingstekort.
Belangrijk in het pact zijn de afspraken met betrekking tot het begrotingstekort: wanneer lidstaten te veel geld zouden uitgeven, dreigt namelijk inflatie. Deze regel houdt concreet in dat het financieringstekort niet meer dan 3 procent van het bbp mag bedragen.
In tijden van een economische recessie zijn met name de regels met betrekking tot het begrotingstekort hinderlijk, wat voor sommige landen (Duitsland, Frankrijk) in 2003 reden was deze regels te overtreden. De Nederlandse minister van Financiën Gerrit Zalm maakte zich hier erg kwaad over en eiste sancties, hoewel het Centraal Planbureau later berekende dat Nederland deze grens ook dreigde te overschrijden. De Europese Commissie vroeg daarop het Europees Hof van Justitie naar een oordeel over het overtreden van het stabiliteitspact. Het Hof oordeelde op 13 juli 2004 dat landen een boete kunnen krijgen als ze het pact schenden.
Toezicht.
In 2011 zijn de afspraken verscherpt en is het toezicht uitgerust met een "correctieve arm" en een "preventieve arm".
Correctieve arm.
De correctieve arm geldt voor lidstaten die een overheidstekort hebben van meer dan 3 procent van het bbp.. Als deze situatie zich voordoet dan doet de Europese Commissie een aanbeveling om het tekort te reduceren. Maatregelen kunnen ook worden genomen op basis van de schuldenregel. Deze regel toetst of de staatsschuld van een lidstaat in voldoende mate daalt. Lidstaten met een schuld hoger dan 60% van het bbp moeten, op basis van de schuldenregel, het deel van de overheidsschuld boven de 60% jaarlijks met gemiddeld een twintigste deel terugbrengen.
Preventieve arm.
Hierbij gelden als begrotingsregels de middellangetermijndoelstelling (Engels: "Medium Term Objective", ook wel afgekort als MTO) en de uitgavenregel. Het doel hierbij is gericht op houdbare overheidsfinanciën en bevatten een veiligheidsmarge ten opzichte van het maximaal toegestane begrotingstekort en maken een anticyclische begrotingspolitiek mogelijk. De uitgavenregel bepaalt dat overheidsuitgaven niet harder mogen stijgen dan de potentiële economische groei. Hierbij wordt ook rekening gehouden wordt met de afstand tot de MTO.
De Europese Commissie stelt de MTO iedere drie jaar vast in de vorm van een minimaal structureel saldo. Het structureel saldo is het feitelijke overheidstekort geschoond voor invloeden van de economische conjunctuur en incidentele budgettaire baten en kosten. Zolang de MTO nog niet is bereikt, dienen lidstaten hun begroting aan te passen zodat het saldo naar het gewenste niveau tendeert.
Sancties.
Het pact kent als uitgangspunt de regel dat als de Raad van de Europese Unie (kortweg: de Raad) bij een lidstaat een buitensporig tekort vaststelt, deze lidstaat dit in het volgende jaar dient te hebben gecorrigeerd.
Met de inwerkingtreding van het versterkte Stabiliteits- en Groeipact in december 2011 zijn de regels aangescherpt. Dit betekent met name dat er eerder dan in het verleden een boete kan worden gegeven. Nu kan dat al direct worden voorgesteld door de Commissie indien een lidstaat naar het oordeel van de Commissie en de Raad geen effectieve actie heeft ondernomen.
Een eventuele boete zal de grootte hebben van 0,2% van het bbp van het voorgaande jaar in de betreffende lidstaat. De boete is een echte boete, en geen deposito dat na correctie van het buitensporig tekort weer vrijvalt aan de lidstaat, zoals het rentedragende deposito dat bijvoorbeeld kan worden opgelegd wanneer lidstaten zich niet aan de afspraken in de preventieve arm van het pact houden. Wanneer een euroland blijvend niet voldoet aan deze aanbevelingen kan door de Raad, op voordracht van de Commissie jaarlijks een nieuwe boete worden opgelegd. De totale jaarlijkse boete is gemaximeerd op 0,5% van het bbp.
België.
In België werd dit sanctiemechanisme voorgelegd aan het Belgische Grondwettelijk Hof. Dit Hof oordeelde op 28 april 2016 in het arrest 62/2016 dat er geen sprake was van schending van de Belgische Grondwet. Het oordeelde echter ook voor de eerste keer dat het wel toezicht mag houden op de Europese mechanismes, en dat deze geen afbreuk mogen doen aan de grondwettelijke rechten en de soevereiniteit van de Belgische natie. Het is nog niet duidelijk in welke mate deze uitspraak uitzonderingen gaat inhouden in de richting van een voorrang van Belgische grondwetsbepalingen. Want hoewel de Raad van State aangeeft dat België bij de omzetting van Europees recht in overeenstemming met de grondwet moet handelen, gaat zij in adviezen en arresten uit van de voorrang van de Europese verdragen boven de Grondwet.
 Daarvoor wordt gesteund op artikel 34 van de Grondwet. 
Nederland.
Op 2 december 2009 besloot de Ecofin Raad voor Nederland in het kader van de correctieve arm van het pact officieel de buitensporigtekortprocedure te starten. Vanwege de economische en financiële crisis werd voor Nederland, net als voor veel andere lidstaten, een deadline voor het corrigeren van het buitensporige vastgesteld die verder weg lag dan het uitgangspunt van correctie binnen een enkel jaar.
Een eventuele boete van 0,2% van het bbp zou voor Nederland neerkomen op zo’n 1,2 miljard euro. De maximale jaarlijkse boete van 0,5% van het bbp zou voor Nederland circa 3 miljard euro zijn.
Naleving.
De naleving van het pact is erg verschillend: terwijl de correctieve arm doorgaans goed wordt opgevolgd, is dat veel minder of niet het geval met de preventieve arm.
Naar aanleiding van de coronapandemie onderschreef de Europese Raad van ministers van financiën in maart 2020 het inroepen door de Europese Commissie van de algemene ontsnappingsclausule van het Pact, als gevolg van de ernstige economische neergang. De Franse regering kantte zich in september 2020 tegen een terugkeer naar de regels van het Pact, na de coronacrisis. 
De Europese Commissie stelde in april 2023 een nieuwe reeks wetgeving voor om de bestaande regels te moderniseren, en op 20 december 2023 bereikten de ministers van financiën een akkoord over een aanpassing van de begrotingsregels: de referentiewaarden van een maximale schuldgraad van 60 procent en een maximaal begrotingstekort van 3 procent blijven behouden. wel kunnen landen met een te hoge staatsschuld (meer dan 60 procent van het bbp) – België, met een schuld van 105 procent, zit in die situatie – geleidelijker afbouwen. In plaats van jaarlijks 5 procent vermindering van de schuld, zou minimaal 1 procentpunt volstaan. Landen met een hoge staatsschuld moeten ook hun begrotingstekort onder controle brengen: maximaal 1,5 procent. “Het verschil tussen de oude begrotingsregels, waarvan de toepassing sinds het uitbreken van de coronacrisis opgeschort is, en de nieuwe, is dat die laatste geloofwaardig zijn”, aldus de Duitse minister Lindner; “de oude regels waren strikt op papier, maar niet in realiteit.” Begin 2024 volgde succesvol overleg met het Europees Parlement, in afwachting van definitieve goedkeuring. 
Kritiek.
Het IMF oordeelde in 2014 dat het Pact te ingewikkeld was geworden, dat door zwakke handhaving de begrotingsdoelstellingen slecht waren nagekomen, en dat het SGP mogelijk overheidsinvesteringen ontmoedigt. 
Een aantal economen, onder meer van de Verenigde Naties en de Belgische econoom Paul De Grauwe, twijfelt sowieso aan de grondslag van het Pact, namelijk de wenselijkheid van een begrotingsevenwicht. Integendeel, volgens die economen dreigt de besparingsparadox, en verhindert een strikt begrotingsevenwicht het noodzakelijk expansief beleid in perioden van recessie en massawerkloosheid, en zou dit soort begrotingsregels in de praktijk leiden tot een quasi-permanente bezuinigingspolitiek.

</doc>
<doc id="28783" url="https://nl.wikipedia.org/wiki?curid=28783" title="Jaagpad">
Jaagpad

Een jaagpad of trekpad (ook jaagweg of 
trekweg) is een pad langs een kanaal of rivier dat werd gebruikt om schepen vooruit te trekken. Dit voorttrekken werd jagen genoemd en geschiedde bij ongunstige wind en tegenstroom. Gewoonlijk werd gejaagd door een paard met begeleider (het jagertje), maar soms gebeurde het ook met menskracht. Grote vrachtschepen werden door meerdere paarden gejaagd. Tegenwoordig vervullen jaagpaden een rol als dienstweg voor transport en onderhoudslogistiek van de verschillende faciliteiten naast en op de waterweg.
Geschiedenis.
Het jagen van schepen was al bij de Romeinen bekend. Verplichtingen aan Hollandse landeigenaren om stroken grond langs een rivier als jaagpad vrij te houden, werden reeds op gezag van Karel de Grote opgelegd. Vanaf de vijftiende eeuw werden her en der jaagpaden aangelegd, bijvoorbeeld langs de Rijn tussen Lobith en Emmerich en langs de Vecht (1626 tot 1628). Het verschijnsel nam een hoge vlucht met de komst van de trekschuit, waarvoor speciale trekvaarten werden aangelegd. Dit type schip kon niet anders voortbewegen dan door het jagen ervan en alle trekvaarten hadden daarom een jaagpad. Een van de oudste jaagpaden in Holland was dat langs de Haarlemmertrekvaart, aangelegd in 1632. Hieruit is de Haarlemmerweg voortgekomen.
Bij een gunstige wind was het gebruik van het zeil voor de voortstuwing gebruikelijk. Niet alle schepen hadden zeilen en zelfs zeilschepen konden moeilijk vooruitkomen bij windstilte of tegenwind. Voor het jagen werden paarden gebruikt, maar ook mensen als de arbeidslonen laag waren. Het was zwaar werk en het loon was gering. De jaagpaden werden niet altijd goed onderhouden en bij hoog water waren ze onbruikbaar omdat ze onder water lagen. Verder wisselden de jaagpaden van oever, waardoor paarden of mensen overgezet moesten worden alvorens de reis verder kon gaan. Voor de rivieren was het stroomopwaarts zwaar werk voor mens of paard, zo waren er op de Rijn naar Keulen 10 tot 14 paarden nodig om een volbeladen binnenschip van 350 tot 500 ton tegen de stroom te bewegen. 
Na de terugval van de trekschuit in de negentiende eeuw en de komst van de stoommachine verloren jaagpaden aan betekenis, maar ze verdwenen niet meteen overal. Nog in 1831 werden voor de Akte van Mainz onder meer internationale afspraken gemaakt over het onderhouden van jaagpaden langs de Waal. Het Kanaal Roeselare-Leie en het Kanaal door Walcheren, beide gereedgekomen begin jaren 1870, werden nog voorzien van jaagpaden.
Aanwezigheid in het landschap.
Jaagpaden zijn vaak nog openbaar toegankelijk, ook als ze pal achter woningen langs lopen of over het land van boeren. Soms zijn ze omgevormd tot verhard fietspad of wandelpad. Daarnaast bieden ze toegang aan openbare diensten die aan dijken en waterwegen werken. Zo zijn veel jaagpaden nog altijd herkenbaar.
Een jaagpad wordt in Nederland bijvoorbeeld nog aangetroffen langs de Oude Rijn, langs de Kromme Rijn en langs de Vecht het Zandpad. Langs de Schinkel en Nieuwe Meer in Amsterdam ligt nog een wandel- en fietspad met de naam Jaagpad, maar het jagen van schepen is hier niet meer mogelijk door de aanwezigheid van bomen en woonarken.
In Vlaanderen worden de jaagpaden beheerd door de Vlaamse Waterweg, in de eerste plaats om onderhoud te kunnen verrichten aan de waterwegen. Daarnaast zijn veel jaagpaden ook opengesteld voor fietsers en voetgangers. Gemotoriseerd verkeer mag er slechts uitzonderlijk of met een vergunning op. Alle weggebruikers moeten zich aan een maximale snelheid van 30 km/h houden. Onder het motto "Het jaagpad is er voor iedereen" worden alle gebruikers gesensibiliseerd tot wederzijds respect. Er zijn nog jaagpaden te vinden langs quasi elke artificiële waterweg, zoals langs het Albertkanaal, het kanaal Dessel-Turnhout-Schoten, het Netekanaal, het Kanaal Roeselare-Leie, het kanaal Ieper-IJzer, de Lieve en het Schipdonkkanaal. Eveneens langs meerdere (delen van) rivieren zoals de Dender, de Leie, de Schelde en de Zenne.
Obstakels.
Omdat er een touw zat tussen de trekkers of het paard en de boot, moest ervoor gezorgd worden dat er geen obstakels zaten tussen het jaagpad en het water. Er stonden dus geen bomen langs de waterkant van een jaagpad en geen dukdalven in het water. Bruggetjes over zijkanalen en -sloten werden aan de waterkant voorzien van een lagere en gladde leuning, waarover het sleeptouw makkelijk kon glijden. Om te voorkomen dat de schuit bij bochten in de oever werd getrokken stonden hier vaak rolpalen. Onder andere in de provincie Groningen zijn nog enkele exemplaren (als monument) bewaard gebleven. In Zuid-Holland staat nog een rolpaal langs de Delftse Vliet.

</doc>
<doc id="28784" url="https://nl.wikipedia.org/wiki?curid=28784" title="Gerard Philips">
Gerard Philips

Gerard Leonard Frederik Philips (Zaltbommel, 9 oktober 1858 – Den Haag, 26 januari 1942) was een Nederlands industrieel. Hij was directeur van de "NV Philips' Gloeilampenfabrieken" (Philips).
Biografie.
Jeugd en studententijd.
Philips werd geboren in een Nederlands-Joodse familie als oudste zoon van de bankier Frederik Philips en Maria (Betsy) Heyligers. Hij volgde de HBS in Zaltbommel en Arnhem. In 1876 schrijft hij zich in als student aan de Polytechnische School te Delft, waar hij in 1883 afstudeerde als werktuigbouwkundig ingenieur.
Hij begint te werken op scheepswerven in Vlissingen en Glasgow. Een reeks artikelen van James Swinburne in het toenmalige vakblad 'The Electrician' over de elektrische gloeilamp wekte zijn belangstelling. In zijn werk- en leefomgeving ziet hij ook de praktijk: gloeilampinstallaties werden in die tijd in Glasgow al op vrij grote schaal toegepast voor scheepsverlichting, verlichting in fabrieken, winkels, theaters, straatverlichting enzovoorts. Philips gaat zich in deze nieuwe ontwikkelingen verdiepen. In het najaar van 1886 begint hij met een avondstudie in elektrisch licht en krachtoverbrenging aan het Glasgow College of Science and Arts. Bovendien laat hij zich inschrijven bij de Universiteit van Glasgow voor een onderzoeksgroep onder leiding van de grote natuurkundige Sir William Thomson (de latere Lord Kelvin). Een examen leverde hem een zilveren medaille op en de prijs voor het hoogst behaalde cijfer.
Buitenland en bedrijfsleven.
Philips verlaat Schotland en werkt enige jaren in verschillende functies in Londen en Berlijn, onder andere voor de "Anglo-American Brush Electric Light Corporation Ltd". Hij doet ervaring op in productie, installatiewerk, bedrijfsvoering en internationale handelspolitiek. In 1889 wordt hij door Emil Rathenau – oprichter van de Deutsche Edison Gesellschaft – uitgenodigd om in Amsterdam tijdelijk de vertegenwoordiging van zijn firma op zich te nemen. Gerard is dan 31 jaar. Daar worden, in de periode van zomer 1890 tot einde februari 1891, min of meer de fundamenten van de latere Philips gloeilampenfabrieken gelegd. Philips is tot het besef gekomen dat hij zijn toekomst niet zozeer moet zoeken in handels- of installatiewerk. Hij wordt meer aangetrokken door het werk als fabrikant. Gloeilampen lijken een haalbare uitdaging. Hij vindt in een van zijn vrienden, Jan Jacob Reesse, een partner voor het idee om langs wetenschappelijke weg een eigen methode te ontwikkelen voor de fabricage van gloeilampen.
Gloeilampen.
Jan Reesse (1853-1910) is scheikundig technoloog, net teruggekeerd uit Java. In de plannen van Gerard ziet hij mogelijkheden om zijn laboratoriumervaring, met name in experimenten bij zeer hoge temperaturen, toe te passen. Tegen de tijd dat de tijdelijke opdracht bij AEG ten einde loopt, beginnen Gerard en Jan in diens woning aan de Herengracht 220 — systematisch experimenterend — uit te zoeken hoe betrouwbaar kooldraden kunnen worden gemaakt. Onder vacuüm en elektrische spanning worden die getest als lichtgevende gloeidraden. Hun eerste gloeidraden worden gespoten uit een vloeistof die gemaakt wordt door cellulose (chemisch gezuiverde watten) op te lossen in geconcentreerde zinkchloride. Om het vereiste geleidingsvermogen voor elektrische stroom te verkrijgen wordt de cellulosedraad verkoold (gecarboniseerd). Daarmee volgen de beide onderzoekers een andere weg dan bijvoorbeeld Edison, die uitgaat van bamboe, waarvan de kwaliteit wisselvallig is en de bewerking veel ambachtelijke arbeid vraagt. Ook de Engelsman Swan gebruikt organisch materiaal: katoen, dat hij in zwavelzuur perkamenteert. In de opvatting van Philips en Reesse is het de kunst om een gelijkmatige draad van precies de gewenste samenstelling te verkrijgen en een proces te ontwikkelen waarmee de kwaliteit ook bij industriële fabricage beheerst kan worden, tegen aanvaardbare kosten. Voor de toepassing in gloeilampen dienen ze bovendien goede oplossingen te vinden voor de montage van de gloeidraden in de glasballon, het vacuümpompen en de elektrische aansluitingen met de doorvoerdraden naar de lampvoet. De levensduur vormt een kritiek probleem. De eerste experimentele gloeilampen (1802–1860, Davy, Jobard, De Moleyns, Starr, Swan) brandden al snel door. De lamp van Edison uit 1879 hield het al langer uit en brandde enige honderden uren. Een lange levensduur was een belangrijk punt bij de concurrentiestrijd.
Fabriek.
In enkele maanden krijgen Philips en Reesse genoeg vertrouwen dat de mogelijkheid van een gloeilampfabriek erin zit. Wel is duidelijk dat door de sterke concurrentie het geen makkelijke taak zal zijn. Duitsland beheerst de markt en de prijzen van gloeilampen gaan omlaag. Philips wil bewust kleinschalig beginnen om eerst het vak te leren zonder al te grote risico's te lopen. Een directie met twee (dure) ingenieurs past hier niet bij. Eind 1890 zag Reesse dan ook van samenwerking af. Philips kocht samen met zijn vader, die als geldschieter fungeerde, in Eindhoven een oud fabriekje aan de Emmasingel. Op 15 mei 1891 richtten vader en zoon Philips te Eindhoven de firma "Philips &amp; Co" op, die kooldraadgloeilampen "en andere elektro-technische artikelen" ging maken. Vanaf 1895 werkte ook zijn jongere broer Anton Philips in het bedrijf; per 1 april 1899 als medefirmant. Op 9 oktober 1907 werd de "NV Philips' Metaalgloeilampenfabriek" opgericht, die gloeilampen met een metaaldraad ging maken, en per 29 augustus 1912 brachten de broers alle activiteiten onder in de "NV Philips' Gloeilampenfabrieken".
Laatste jaren.
Gerard Philips stichtte in 1914 het Natuurkundig Laboratorium van Philips, en op 1 juli 1916 samen met zijn echtgenote het Philips-van der Willigen Studiefonds, een fonds dat tot en met 2015 kinderen, stiefkinderen of pleegkinderen van (oud-)Philipsmedewerkers financiële bijstand gaf voor het volgen van een erkende MBO, HBO of universitaire opleiding in dagtijd. 
Op 8 januari 1917 ontving hij een eredoctoraat van de Technische Hoogeschool te Delft. Gerard Philips trad op 1 april 1922 af als directeur van Philips, en werd opgevolgd door zijn broer Anton. Gerard Philips werd commissaris bij enkele bedrijven, en vestigde zich in Parijs en later in Cannes. In 1931 keerde hij terug naar Nederland, en vestigde hij zich in Den Haag, waar hij op 83-jarige leeftijd overleed.
Persoonlijk leven.
Gerard Leonard Frederik Philips trouwde op 19 maart 1896 met Johanna van der Willigen (30 september 1862 – 22 januari 1942). Het paar had geen kinderen.

</doc>
<doc id="28786" url="https://nl.wikipedia.org/wiki?curid=28786" title="Codicil">
Codicil

Een codicil (ontleend aan het Frans, "codicille") is een door een persoon zelf met de hand geschreven, gedagtekend en door de schrijver zelf ondertekend document waarin bepaalde wensen worden vastgelegd die werking krijgen na overlijden. In Nederland kan een codicil gebruikt worden voor bepaalde uiterste wilsbeschikkingen, waarin de opsteller (erflater) zonder tussenkomst van de notaris de vererving van bepaalde roerende zaken regelt, artikel 4:97 Burgerlijk Wetboek (erfrecht). Ook kan een codicil worden gebruikt voor het vastleggen van wensen rond de eigen uitvaart, of voor een regeling van auteursrechten en naburige rechten. 
Omdat een codicil veranderbaar is zonder het inschakelen van een notaris en dus zonder verdere kosten, kan de inhoud eenvoudiger worden aangepast wanneer de omstandigheden wijzigen dan een testament. Dat is ook een nadeel, omdat het voor anderen eenvoudiger is de inhoud ongeoorloofd te wijzigen. Ook kan (zachte) dwang of bedreiging op een persoon worden uitgeoefend om een codicil op te maken of te wijzigen in het voordeel van de persoon die de dwang of dreiging uitoefent. Bij een notaris is dat over het algemeen niet mogelijk. Een codicil kan in bewaring worden gegeven bij een notaris, of er kan een kopie in een gesloten envelop aan enkele mensen in de naaste omgeving worden gegeven, zodat de inhoud niet eenvoudig door anderen dan erflater kan worden veranderd.
Vorm van een codicil.
Een getypte of gedrukte tekst is niet rechtsgeldig als codicil, zoiets kan in juridische zin niet als codicil worden aangemerkt. Als het codicil uit meerdere bladzijden bestaat, is verstandig dat de bladzijden doorlopend een nummer krijgen en op elke pagina een handtekening of paraaf wordt gezet.
Een getypte of gedrukte tekst kan wel gebruikt worden om wensen vast te houden voor het handelen na overlijden, maar dat document heeft niet de rechtskracht van een codicil en kan niet gezien worden als uiterste wilsbeschikking. Het zal alleen gebruikt kunnen worden als voor alle betrokkenen vast staat, dat dit de wensen van de overledene zelf zijn.
Wordt een door erflater ondertekende getypte of met printer gedrukte tekst in bewaring gegeven bij een notaris, geldt dat onder omstandigheden als onderhands testament (artt. 4:94 en 4:95 BW).
Inhoud van een codicil.
Door middel van een codicil kan iemand bij leven vastleggen dat bepaalde zaken als sieraden, boeken, (digitale) documenten, kledingstukken, meubels, mobiele telefoon, laptop of andere voorwerpen die behoren tot de eigen inboedel, na overlijden toekomen aan met naam en toenaam genoemde personen en/of instellingen, dit heet juridisch legateren. De goederen gaan bij overlijden niet direct in eigendom over op de begunstigde, zoals de nalatenschapsgoederen bij een testament, een begunstigde krijgt een vordering op de erfgenamen. In het codicil kan de wens worden opgenomen dat een goed in het privévermogen valt van degene aan wie wordt vermaakt, zodat het bij scheiding niet naar het schoonkind kan gaan ('privéclausule'). Een verzameling sieraden, boeken, media of inboedelstukken kan niet als algemeenheid worden beschreven in het codicil, bijvoorbeeld "mijn sieraden", de stukken moeten afzonderlijk worden beschreven. 
Ook kan via een codicil geregeld worden op wie auteursrecht en naburige rechten bij overlijden overgaan, in afwijking van de algemene wettelijke regels.
Tevens kan een codicil wensen bevatten met betrekking tot verzorging van het eigen lichaam na overlijden, opbaring, de eigen uitvaart en de asbestemming. Ook indien de persoon niet bekwaam is een uiterste wil te maken, artikel 19, lid 1 Wet op de Lijkbezorging. De opdrachtgever van begrafenis of crematie is verplicht de uitvaartwensen van overledene te volgen, ook als diegeen een zogenaamde "begrafenisexecuteur" is (art.18 lid 2 Wet op de Lijkbezorging).
In een gedagtekend en persoonlijk ondertekend document kunnen aanwijzingen voor de erfgenamen worden gegeven als hulp bij beheer en afwikkeling van de nalatenschap, maar er bestaat geen regeling die het volgen van zulke aanwijzingen verplicht stelt. Erfgenamen zijn bij overlijden de nieuwe eigenaren van de nalatenschap en hebben het samen voor het zeggen. Wel kan het in en codicil bepaalde door een rechter worden meegenomen in het kader van een toetsing of de erfgenamen tegenover elkaar naar redelijkheid en billijkheid handelen; in het kader van de uitleg van een testament of bij toetsing van het gedrag van een bij testament benoemd executeur of bewindvoerder. 
Rechtsgeldigheid.
Een codicil heeft dezelfde rechtsgeldigheid als een testament, maar er is geen vormvereiste dat het door een notaris moet worden opgemaakt of bij een notaris in bewaring moet worden gegeven, zoals bij een testament. Wel kan het document bij een notaris in bewaring worden gegeven; maar wettelijk vereist is dat niet. Een codicil heeft niet dezelfde wettelijke bewijskracht als een notariële akte, ligt het bij een notaris is de authenticiteit eenvoudiger aan te tonen. Codicils worden niet centraal geregistreerd zoals een testament. Veilig opbergen van het document is een vereiste, maar ook dat een vertrouwenspersoon van de bergplaats op de hoogte is en er in geval van overlijden bij kan komen. Alleen het originele exemplaar is rechtsgeldig. Nadeel van een codicil dat thuis wordt bewaard, is dat erfgenamen en niet-begunstigden de geldigheid ervan kunnen aanvechten.
Wijziging van een codicil.
Wijziging van een codicil is mogelijk door een nieuw te maken en het oude te vernietigen (inclusief een eventuele kopie). Opzettelijke vernietiging van een codicil door anderen, zonder uitdrukkelijke toestemming van de erflater is een misdrijf; het maakt een erfgenaam die zich hieraan schuldig maakt onwaardig te erven: hij verliest dus zijn erfgenaamschap.
Een codicil kan ook herroepen worden met een bepaling in een testament.
Geschiedenis.
Tegenwoordig is het codicil van beperkt belang; in de negentiende eeuw vormden echter de zo te legateren goederen voor het leeuwendeel van de bevolking het enige dat ze ooit zouden nalaten. De wetgever heeft daarom dit speciale "testament voor de armen" mogelijk gemaakt omdat de meesten geen geld hadden voor een echt testament.
Het begrip codicil is al eeuwenoud, in de Nederlandse taal is het in een document uit 1339 aangetroffen. Het komt oorspronkelijk van het Latijnse woord "cōdicillus", wat plankje, brief, korte tekst, betekent.
Niet mogelijk in codicil.
Nalaten van geld (zowel contant geld als een banktegoed) en onroerende goederen kan niet via een codicil. Dit is alleen mogelijk door middel van een testament via de notaris of een onderhandse akte die in bewaring wordt gegeven bij de notaris. Hetzelfde geldt voor waardevolle spullen zoals een auto, antiek of duurdere schilderijen. Tot invoering van het nieuwe erfrecht in 2003 was het mogelijk bij codicil een testamentuitvoerder te benoemen, dat is sindsdien niet meer mogelijk. Men kan nu bij testament een executeur benoemen, deze persoon heeft een wettelijk takenpakket. Wel blijven benoemingen in een codicil van vóór 2003 geldig.
Donorcodicil.
Een bijzondere vorm van het codicil is het donorcodicil. Hiermee geeft een persoon toestemming om na zijn of haar overlijden organen of weefsels te transplanteren naar een levende persoon. In Nederland wordt het donorcodicil wel centraal geregistreerd.

</doc>
<doc id="28787" url="https://nl.wikipedia.org/wiki?curid=28787" title="Poppingawier">
Poppingawier

Poppingawier (officieel, Fries: Poppenwier) is een dorp in de gemeente Súdwest-Fryslân, in de Nederlandse provincie Friesland. Poppenwier ligt ten noorden van Sneek, tussen Bozum en Irnsum aan het eind van de Sneeker Oudvaart.
Tussen Terzool en Poppingawier ligt de voormalige buurtschap Marshorne. Ten noorden ligt de buurtschap Engwerd. In telde het dorp inwoners. Aan de Sneeker Oudvaart heeft het dorp een kleine jachthaven met een aantal vakantiehuizen.
Geschiedenis.
Het dorp is ontstaan op een terp, in , de streek de Lege Geaen, de lage landen, oostelijk van de voormalige Middelzee. De terp waarop de plaats is ontstaan was rechthoekig en werd, zo blijkt uit vondsten die gedaan zijn, al bewoond rond de start van de christelijke jaartelling. In de late middeleeuwen is er kort sprake geweest van een klein klooster op de plek van de buurtschap Engwerd. Het klooster werd in 1580 opgeheven.
Nadat het Poppingawierstermeer was drooggelegd werd er een kop-hals-rompboerderij gebouwd, die eerst in bezit was van een klooster en later van een weeshuis. Deze vormde de basis voor de buurt Marshorne, ook wel Meerhoek, gezien het feit dat de boerderij in de hoek van drooggelegde meer was gelegen.
Poppingawier zelf werd in 1401 als "Popengwere" vermeld, in 1446 "tho poppingawyr", in 1505 als "Poppingawyer" en in 1579 als "Poppingwier". De plaatsnaam verwijst naar een opgeworpen hoogte voor bewoning (wier), bewoond door de familie Poppinga. In 1989 werd de officiële naam gewijzigd in het Friestalige "Poppenwier".
Tot de gemeentelijke herindeling in 1984 maakte Poppingawier deel uit van de voormalige gemeente Rauwerderhem, genoemd naar een van de Friese Hempolders van de oude Middelzee. Rauwerderhem was tevens de naam van de grietenij waartoe Poppingawier behoorde. Tussen 1984 en 2014 maakte Poppingawier deel uit van de voormalige gemeente Boornsterhem.
Beschermd dorpsgezicht.
Een deel van Poppingawier is een beschermd dorpsgezicht, een van de beschermde stads- en dorpsgezichten in Friesland. Verder zijn er in het dorp een aantal rijksmonumenten.
Kerken.
Poppingawier heeft twee kerkgebouwen, te weten de doopsgezinde en de hervormde kerk, die beide geen dienst meer doen als kerk. De voormalige Doopsgezinde Vermaning was een schuilkerk uit 1848. De kerk is in 1996 gerestaureerd. In de kerk zit het Verzamelmuseum Poppenwier.
De voormalige Hervormde kerk is gebouwd in 1860. De driezijdig gesloten zaalkerk was de vervanger van de bouwvallige middeleeuwse kerk, de Nicolaaskerk die gewijd was aan Nicolaas van Myra. De toren van de kerk is een houten geveltoren met ingesnoerde spits. Erin bevindt zich een torenuurwerk uit 1578.
De kerk is in bezit van de "stichting ten behoud van de tsjerke van Poppenwier" en is gebruikt als aula en wordt voor exposities en zanggroepen gebruikt.
Sport.
Het dorp heeft een eigen variant op de korfbalsport. De Poppenwierster korfbal wordt op een veld van 32 vakken van 4 bij 4 meter door twee ploegen van zestien spelers, bestaand uit elk 8 mannen en 8 vrouwen. Het wordt gespeeld met een twintigtal ballen.
Verder is in een Poppingawier een kaatsgroep, ijsclub, biljarclub, touwtrekvereniging en dartclub en voorheen een tafeltennisvereniging.
Op oudjaarsdag vindt de Silvesterloop plaats in en rond het dorp.
Cultuur.
Na de sluiting van het dorpshuis annex café "De Herberch" heeft de dorpsgemeenschap een dorpshuis gebouwd. Dit dorpshuis, De Trilker is sinds 1998 het hart van het culturele en sociale leven. Het dorp heeft eigen toneelvereniging, genaamd Foarút, een eigen dorpskrant en een eigen dorpslied.
Bekende (ex-)inwoners.
Tijdens de winter van 1890-1891 waren de zusjes Lysbeth en Akke Swierstra uit Poppingawier de eerste vrouwen die de Elfstedentocht geheel hebben afgelegd.

</doc>
<doc id="28788" url="https://nl.wikipedia.org/wiki?curid=28788" title="Vreeland">
Vreeland

Vreeland is een dorp in de gemeente Stichtse Vecht, gelegen in het noordwesten van de Nederlandse provincie Utrecht op de kruising van de rivier Vecht en de provinciale weg Zandvoort - Hilversum (N201). Vreeland had in inwoners en is van oorsprong een stad. De plaats kreeg in 1265 stadsrechten. Vreeland was tot 31 maart 1964 een zelfstandige gemeente, maar verloor op 1 april 1964 de zelfstandige status toen het werd opgenomen in de gemeente Loenen. Op 1 januari 2011 ging de gemeente Loenen (en dus ook het dorp Vreeland) op in de nieuw gevormde gemeente Stichtse Vecht.
Geschiedenis.
Op de plek van het huidige Vreeland lag waarschijnlijk al rond de 7e/8e eeuw de nederzetting 'Dorssen' (of Dorsken/Dursken). Archeologische bewijzen zijn hiervan nog niet gevonden, maar in de literatuur wordt hier wel van uitgegaan, hierbij onder meer verwijzend naar oude naamgevingen als de Dorssewaardse polder, die tegen Vreeland aanligt. Sinds het jaar 1265 had Vreeland stadsrechten.
Kasteel Vredelant.
Rond 1253 werd het slot 'Vredelant' gebouwd in opdracht van de Utrechtse bisschop Hendrik van Vianden. Op de grens van het bisdom Utrecht en het graafschap Holland liet de bisschop dit slot bouwen op een verhoogde plek in het landschap langs de Vecht, aan de huidige kleizuwe. Met de bouw van het kasteel wilde de bisschop aan de ene kant de leenmannen van Holland (de Heren van Amstel) in bedwang houden, aan de andere kant wilde hij voorkomen dat er een tol zou worden geheven op de Vecht. Dit was van belang, want veel handel werd gedreven via de Vecht die voor Utrecht de verbinding vormde met de Zuiderzee (huidig IJsselmeer) en Oostzee.
De bouw van het kasteel bracht veel bedrijvigheid met zich mee en al gauw groeide er een kleine nederzetting met ambachtslieden, een smid, een herbergier, etc. De bisschop was hiermee erg tevreden en gaf deze nederzetting al in 1265 stadsrechten. Tegelijk met de bouw van de Dom van Utrecht, liet de bisschop ook te Vreeland een kerk bouwen. Deze oude stad 'Vredelant' groeide om diverse redenen nooit uit tot een grote stad.
Het slot Vredelant kent een roerig verleden en heeft een rol gespeeld in de Nederlandse geschiedenis. Het is meermalen belegerd, onder meer door Graaf Floris V, om de gebroeders van Aemstel uit het slot te krijgen. Het kasteel wordt ook wel het 'pandslot' genoemd, omdat het zo vaak werd verpand om aan geldelijke middelen te komen. Veel onenigheid ontstond ook - vroeg of laat - na het weer in onderpand geven van het kasteel.
De muren van het slot zijn in 1528/1529 geslecht. Met de stenen werd de dwangburcht Vredenburg te Utrecht gebouwd. In de 17e eeuw waren er plannen om Vreeland tot Ridderhofstad te maken. Hiertoe zou het oude slot weer worden opgebouwd. Hoewel een opgravingsplattegrond van de fundamenten uit 1653 bekend is, kwam het er echter niet van. Er werd een aanzet gegeven in de vorm van een klein huisje op de opgegraven fundamenten, maar dit had een politiek motief: slechts diegene met een Ridderhofstad kwam in aanmerking zitting te nemen in de Raad van Staten.
Tegenwoordig ligt het archeologische monument onder een grastapijt, in de jaren 70 nog in gebruik als voetbalveld van de club Sperwer. Op dit moment kent het terrein een functie als 'speelveld', en is van het oorspronkelijke slot en zijn geschiedenis niets meer herkenbaar.
De hofstede Groenevelt stond achter het terrein van Brugzicht, nu kantoor van de fabriek Greif. Vermoedelijk is het huis in de 15e eeuw ontstaan.
Toerisme en economie.
Vreeland ligt in de Vechtstreek, die is genoemd naar de rivier de Vecht. Vreeland is omringd door diverse plassen, zoals de Loosdrechtse en de Kortenhoefse Plassen. De rivier en de plassen worden gebruikt voor waterrecreatie. Ook lopen diverse fietsroutes door het dorp, waardoor het bij mooi weer een toeristische trekpleister is. Er voeren twee belangrijke wandelpaden door het dorp, het Floris de Vijfde-pad en sinds 2004 het Waterliniepad.
In de zomer heerst er op het water en op het land een toeristische drukte. Bijna ieder seizoen kent wel een feest of partij, zoals een "Herfstmarkt", een "Kerstmarkt" en Koningsdag. Sinds het begin van de 21ste eeuw is er een polo-centrum vlak buiten het dorp, waar polo-paarden worden getraind en verzorgd. Een aantal keer per jaar vinden er ook polo-wedstrijden plaats.
Tot de horeca van Vreeland behoort het restaurant De Nederlanden, dat voorzien is van een michelinster. Buitenplaats Plantagehuis (Vreeland) ligt ten oosten van een oude Vechtarm, het staat in een park uit de 19de en 20ste eeuw, in het westelijk deel van het park lag het voormalige Kasteel Vredelant.
In Vreeland is een fabriek gevestigd van de multinational Greif (voorheen Van Leer), die metalen en kunststof vaten maakt.
Monumenten.
Molens.
In Vreeland staat de korenmolen De Ruiter uit 1910 (oorspronkelijk uit 1776) en ten noorden van het dorp de poldermolen Hoekermolen uit 1874.
Museum.
Het Healey Museum in Vreeland is op 24 november 2010 geopend. In de collectie zijn veel bijzondere Healey's opgenomen en verder heeft het museum de beschikking over historisch materiaal van de Healey automobielen in de race en rallysport.

</doc>
<doc id="28789" url="https://nl.wikipedia.org/wiki?curid=28789" title="Testament (akte)">
Testament (akte)

Een testament, officiële begrip in Nederland uiterste wil, is een hoogstpersoonlijk, niet openbaar document waarin iemand (de testateur) schriftelijk vastlegt, of door een notaris laat vastleggen, wat er na overlijden met zijn/haar nalatenschap gebeurt in afwijking van de algemene wettelijke bepalingen van het erfrecht. Er kunnen ook andere zaken geregeld worden als voogdij, verzorging van de huisdieren of beheer van het vakantiehuisje. 
Het woord "testament" is ontleend aan het Latijn "testāmentum", dat uit "testāri" ‘getuige zijn’ is afgeleid en wordt al eeuwenlang gebruikt in de Lage Landen. De huidige Nederlandse wet erfrecht gebruikt het woord testament niet, alleen het begrip uiterste wil voor de akte en het begrip uiterste wilsbeschikking voor de rechtshandelingen die in de akte worden vastgelegd.
De regels voor het opstellen, de werking en uitvoer van een testament zijn in België voornamelijk opgenomen in Titel 1 van Boek 4 van het Belgisch Burgerlijk Wetboek en in Nederland in Boek 4 van het Nederlands Burgerlijk Wetboek
In België en Nederland wordt het begrip "levenstestament" gebruikt voor een persoonlijk document met instructies en volmachten voor de situatie dat men bij leven (tijdelijk) niet in staat is zelf te handelen en/of te beslissen. Dit document heeft niets te maken met een testament of het erfrecht, er wijzigt niets in de vermogens- en zakenrechtelijke situatie, men blijft gebonden aan alle verplichtingen en het document verliest werking bij overlijden. In België wordt daarom inmiddels veelal het beter passende begrip verzorgingsvolmacht gebruikt.
In Nederland werden in 2021 ruim 300.000 testamentaire akten opgesteld en ruim 370.000 documenten met uiterste wilsbeschikkingen geregistreerd bij het Centraal Testamentenregister.
Geschiedenis.
Het maken van testamenten is duizenden jaren oud. Het recht in België en Nederland is gebaseerd op regels die teruggaan tot het antieke Rome en middeleeuws rooms-katholiek kerkrecht. In de middeleeuwen stelden men in de Lage Landen testamenten op met behulp van een schrijver, vaak een notaris of schepen. Soms maakte men zelf een testament, in tweevoud, dat men door de schepenbank liet zegelen en registreren, deze behield een exemplaar, het andere exemplaar werd gesloten en verzegeld thuis bewaard. De rechtbank schreef op de achterzijde van het dichtgevouwen en verzegelde testament, of op een afzonderlijke omslag, dat het andere exemplaar in bewaring was gegeven. Als er na overlijden thuis een ongeopend exemplaar lag en de inhoud werd niet betwist, was het niet nodig het bij het gerecht gedeponeerde exemplaar te openen.
Het Katholiek kerkrecht voorzag er in dat men bij leven, in de praktijk gebeurde dat vaak op het sterfbed, een mis kon laten opdragen of een schenking aan de kerk kon doen, men had zo een grotere kans in de hemel te komen, aldus de kerkelijke doctrine (aflaat). Men gaf dan een geestelijke het recht de laatste wil na overlijden in orde te maken, ofwel de mondeling toegezegde schenking, waarvan vaak alleen de geestelijke getuige was, aan de kerk uit te keren. Men noemde deze persoon exécuteur testamentaire. 
Nederland.
De uiterste wil is in het Nederlands erfrecht de voorgeschreven vorm waarin uiterste wilsbeschikkingen rechtsgeldig kunnen worden vastgelegd (art. 4:42 lid 3 BW). Deze wetgeving is er ter bescherming van de testateur. Een uiterste wil kan uiterste wilsbeschikkingen bevatten en bepalingen die dat niet zijn. De inhoud moet eenzijdig worden bepaald en werkt pas na overlijden (art. 4:42 BW), deze mag alleen dan bekend worden gemaakt aan mensen die daar een rechtstreeks belang bij hebben. Het testament kan zelf geschreven worden, een onderhandse akte die in bewaring moet worden gegeven bij een notaris, maar meestal worden de wensen door een notaris vastgelegd in een notariële akte. Het kan alleen veranderd of ingetrokken worden door een nieuwe akte. Een concepttestament is niet geldig en heeft geen erfrechtelijke werking. Is hiervoor een testament gemaakt geldt dat, is er geen testament, gelden de algemene wettelijke regels. Met testament doelt men meestal op de akte met de uiterste wilsbeschikkingen, maar als de notaris over bijvoorbeeld een tweetrapstestament spreekt, gaat het over de uiterste wilsbeschikking.
In Nederland geldt een algemene wettelijke regeling voor de erfopvolging na overlijden, het "versterferfrecht." Hier is vastgelegd op welke persoon of personen de nalatenschap bij overlijden overgaat als door de erflater zelf niets bij testament is bepaald. Zijn er een partner uit huwelijk of registratie en officiële kinderen uit een staand en/of vorig huwelijk, verkrijgt volgens de algemene wettelijk regeling deze partner de hele nalatenschap. De kinderen krijgen een vordering op de langstlevende die opeisbaar is bij overlijden van de langstlevende, voor wat er van over is (art. 4:13 BW). Is er een partner zonder huwelijk of registratie, verkrijgt deze partner niets en erven de kinderen, zijn er geen kinderen, erven andere familieleden als ouders, zussen, broers. Sinds 2018 valt de nalatenschap op grond van het vernieuwde huwelijksvermogensrecht niet meer van rechtswege in een huwelijksgemeenschap van goederen van een getrouwde erfgenaam.
Met het vastleggen van uiterste wilsbeschikkingen in een testament of codicil kan naar de persoonlijke wil van de testateur binnen de wettelijke grenzen worden afgeweken van de algemene regels. Nederland kent een gesloten stelsel van uiterste wilsbeschikkingen wat betekent dat alleen op de bij de wet bepaalde manieren kan worden geregeld hoe de goederenrechtelijke en verbintenisrechtelijke situatie na overlijden zal zijn. Men kan naar vrije keus een of meer (rechts)personen aanwijzen die na overlijden gezamenlijk eigenaar worden van de nalatenschap, daaronder bijvoorbeeld ook vrienden, patchwork-kinderen, ex-partners of goede doelen, elk voor een door erflater te bepalen deel. Deze personen worden erfgenamen genoemd en men kan opvolgend erfgenamen benoemen (tweetrapsmaking). Ook kan men bepaalde (rechts)personen het recht geven na overlijden bij de erfgenamen een bepaald goed of een geldsom op te vorderen (legaat). Verder kan een testamentair bewind worden ingesteld, bijvoorbeeld ter bescherming van het vermogen bij minderjarige erfgenamen en er kan een executeur worden benoemd die na overlijden de nalatenschap inventariseert, het beheer over (delen van) de nalatenschap voert en in de eerste fase van de afwikkeling voor of met de erfgenamen moet zorgen dat vorderingen worden geïnd, aangiften erfbelasting gedaan, direct opeisbare schulden worden betaald en testamentaire lasten worden uitgevoerd. 
Bij notariële akte of bij codicil kunnen wensen rondom de uitvaart worden vastgelegd waar de nabestaanden zich aan moeten houden, dat kan niet bij testament (art. 18 lid 2 Wet op de Lijkbezorging).
Het maken van een (concept)testament en het bepalen van de uiterste wilsbeschikkingen is een eenzijdige rechtshandeling die alleen de testateur hoogstpersoonlijk kan uitvoeren en door niemand anders mag worden waargenomen, ook niet de echtgenoot, kinderen, belastingadviseur, pastoor, nalatenschapsplanner, bewindvoerder, vertrouwenspersoon e.d. (art. 4:42 BW). Een notaris heeft hier in beginsel alleen de rol de persoonlijke wensen in de passende erfrechtelijke formuleringen in een akte vast te houden. Daarom kan in een testament ook niet aan een erfgenaam of een ander opdracht worden gegeven na overlijden zaken naar eigen inzicht te regelen, dat heet verboden wilsdelegatie omdat het dan niet meer volgens de wil van de testateur gaat. Een beroepsmatig adviseur mag erflater niet aanraden zichzelf in het testament te laten opnemen als executeur of bewindvoerder met een door de adviseur voorgesteld taken- en beloningspakket. Dat wordt gezien als een verboden afspraak onder levenden betreffende de beschikking over een nog niet opengevallen nalatenschap (art. 4:4 lid 2 BW). Professionele zorgverleners als verpleegkundige of arts mogen geen voordeel trekken uit een testament, ook de notaris niet (art. 4:59, 4:60, 4:61 BW), met uitzondering van een benoeming als executeur. Een testament kan door erflater altijd worden herroepen of ongedaan gemaakt, daarvoor is een nieuwe uiterste wil vereist (art. 4:42 BW).
Een zelfgeschreven testament moet bij een notaris in bewaring worden gegeven, zie ook uiterste willen.
Codicil.
Bepaalde roerende zaken kunnen buiten de notaris om worden nagelaten via een door erflater zelf handgeschreven, gedateerd en ondertekend document, codicil genaamd. In een codicil kunnen kleren, lijfstoebehoren, lijfsieraden, tot de inboedel behorende zaken en boeken worden gelegateerd. Ook kunnen in een codicil de uitvaartwensen worden vastgelegd, bijvoorbeeld of men begraven of gecremeerd wil worden. De Wet op de Lijkbezorging verplicht nabestaanden deze wensen te volgen. 
Voor 1 januari 2003 kon ook een executeur bij codicil worden benoemd. Deze mogelijkheid bestaat sindsdien niet meer: een executeur moet in een testament benoemd worden. Benoemingen in een codicil van vóór 2003 blijven wel geldig.
Testeervrijheid en wilsbekwaamheid.
Iedereen van zestien jaar en ouder die handelingsbekwaam is, heeft de vrijheid naar eigen inzicht en wensen een testament op te stellen en te bepalen wat er na overlijden met de eigendommen, bezittingen rechten en schulden gebeurt. Het is een hoogstpersoonlijk document en kan geen wilsbeschikkingen van meerdere personen bevatten. De testeervrijheid is een afgeleide van de eigendomsvrijheid die is gegarandeerd in internationale verdragen en in de grondwet.
Er zijn voor erflater wel grenzen aan deze vrijheid, in de eerste plaats moeten de wensen onder de reikwijdte vallen van de bepalingen voor de uiterste wilsbeschikkingen in Boek 4 of elders in de wet (art.4:42 lid 1 BW). Verder mogen testamentaire bepalingen niet in strijd zijn met nationale regels van dwingend recht, met de goede zeden en openbare orde of met regels uit internationale verdragen met directe werking. Het spiegelbeeld van de testeervrijheid van de erflater is de vrijheid van erfgenamen, hetgeen hen krachtens wettelijke of testamentaire regels van erfopvolging toekomt, daadwerkelijk in eigendom te kunnen verkrijgen, er vrij over te kunnen beschikken en het te kunnen behouden. Regels in een testament die eigendomsbevoegdheden na overlijden in handen van één erfgenaam of een derde leggen, zoals bij een afwikkelingsbewindvoerder of driesterrenexecuteur zijn hiermee in strijd.
De testeervrijheid brengt mee dat een persoon in staat is gebruik te maken van die vrijheid en vrij en onafhankelijk zijn wil moet kunnen vormen. Mensen die bij een erflater aan de keukentafel komen zitten om te helpen bij het opstellen van een testament horen daar niet thuis. Als familieleden, mantelzorgers of hulpverleners druk uitoefenen en bijvoorbeeld dreigen niet meer langs te komen als bepaalde punten niet in het testament komen, is geen sprake van het vrijwillig opmaken van een testament. Als onder druk een testamentaire making ten voordele van een persoon tot stand is gekomen, en dat bewijsbaar is, kan sprake zijn van wettelijke onwaardigheid van de betreffende erfgenaam. De persoon in kwestie mag dan niet erven (art. 4:3 lid 1 BW). Verder moet de persoon die een testament opstelt of door een notaris laat opstellen, op dat moment wilsbekwaam zijn. Er mogen geen overeenkomsten worden gesloten of afspraken worden gemaakt over bepalingen die een in een testament zullen worden opgenomen en iemand mag niet gedwongen of beïnvloed worden bij het opmaken van een testament (art. 4:4 lid 1 BW). Als door een notaris onvoldoende zorgvuldig is vastgesteld dat bij het vormen van de wil geen sprake was van beïnvloeding, kan het testament later door een erfgenaam of legataris worden aangetast. Bij het opstellen van een concepttestament via een online-dienst waarbij een notaris niet weet wie een formulier heeft ingevuld en of dat alleen is gedaan, of de erflater op afstand laat ondertekenen, kan geen sprake zijn van een zorgvuldige toetsing.
Geheimhoudingsplicht - openbaarmaking.
Een testateur heeft het recht de inhoud van een testament geheim te houden, de betrokken notaris heeft een geheimhoudingsplicht. Waren andere adviseurs bij de totstandkoming betrokken is geheimhouding niet gegarandeerd omdat niet iedereen een wettelijke of beroepsmatige geheimhoudingsplicht heeft. Na overlijden hebben belanghebbenden recht op inzage in het testament waarbij niet-erfgenamen alleen het deel mogen lezen dat hen betreft. Een testateur kan bepalen dat het testament pas na de uitvaart openbaar wordt gemaakt. Iedereen die denkt belanghebbende te zijn kan bij een notaris of het Centraal Testamentenregister navragen of er van een overleden persoon een testament is, de inhoud kan alleen door een notaris ter beschikking worden gesteld nadat deze een aantal dingen officieel heeft gecontroleerd en de inhoud kan alleen aan direct-belanghebbenden ter beschikking worden gesteld, voor zover voor diegenen van belang.
Werking testament.
Een testament geldt direct na overlijden. Er zijn geen bijzondere handelingen of formaliteiten nodig om het rechtskracht te geven, ook niet het openen en voorlezen door een notaris. De door erflater aangewezen erfgenamen worden direct na overlijden gezamenlijk de nieuwe eigenaren van de (onverdeelde) nalatenschap, ook als ze nog niet weten dat ze erfgenaam zijn, dat volgt uit de saisine regel van artikel 4:182 BW. Ze treden in alle rechten en plichten van de overledene, moeten dus ook de huur of hypotheeklasten betalen en zorgdragen voor voldoening van de schulden. In Nederland kunnen het bezit of de eigendomsrechten bij uiterste wilsbeschikking niet tijdelijk aan iemand anders worden overgedragen, bijvoorbeeld om de nalatenschap af te wikkelen en te verdelen. In de praktijk worden wel regelmatig in een testament bepalingen opgenomen die één erfgenaam of een derde bevoegdheden toekennen die volgens het vermogensrecht uitsluitend de erfgenamen gezamenlijk toekomen, men noemt dit een "langstlevendetestament", "quasi-wettelijke verdeling", "driesterrenexecuteur" of "executeur-afwikkelingsbewindvoerder". Een erfgenaam hoeft zich daar niet bij neer te leggen en kan de nietigheid of vernietigbaarheid inroepen, zo nodig de rechter om een oordeel over de rechtsgeldigheid te vragen. Wel kan iemand bij uiterste wilsbeschikking worden aangesteld om de nalatenschap te beheren en openstaande vorderingen en opeisbare schulden af te wikkelen, de executeur, of er kan bij uiterste wilsbeschikking een testamentair bewind over nalatenschapsgoederen worden ingesteld, de bewindvoerder mag echter niet zelfstandig verdelen zonder toestemming en medewerking van de erfgenamen. In bijvoorbeeld Engeland, Amerika of Canada is dit anders, daar kan de eigendom eerst overgaan op een tussenpersoon, de "executor". Deze functie is een heel andere dan de Nederlandse executeur of afwikkelingsbewindvoerder.
Niemand is verplicht bepalingen uit een testament te aanvaarden, men mag de erfenis verwerpen, eventueel onder het tegelijkertijd inroepen van de legitieme portie, of aanvaarden onder voorrecht van boedelbeschrijving ("beneficiaire aanvaarding"), men is dan niet met het privévermogen aansprakelijk te stellen voor schulden en verplichtingen van de nalatenschap. De erfkeus heeft terugwerkende kracht tot overlijden. Dat geldt ook voor de successierechten, die worden in principe vastgesteld gebaseerd op de waarde van de nalatenschap ten tijde van overlijden. De erfgenamen die hebben aanvaard kunnen in beginsel doen met de nalatenschap wat hen goeddunkt, ze zijn de nieuwe eigenaren en hebben op grond daarvan de meest vergaande rechten (en verplichtingen), er bestaan geen handhavingsregels en in Nederland kan niet rechtsgeldig bij testament worden bepaald hoe erfgenamen zich na overlijden hebben te gedragen (art. 4:4 en 44 BW). Zolang de erfenis niet is verdeeld kunnen erfgenamen daarover alleen gezamenlijk, in unanimiteit, beslissen. Er kan door de gezamenlijke erfgenamen aan een persoon een volmacht worden gegeven de afwikkeling af te handelen, in de volmacht worden de bevoegdheden en verplichtingen van deze persoon vastgelegd. 
Om er achter te komen of een testament is gemaakt, kan contact worden opgenomen met een notaris of met het Centraal Testament Register.
Uiterste wilsbeschikkingen.
De Nederlandse wet spreekt niet van 'testament' maar van "uiterste wil" en "uiterste wil"sbeschikking. Het woord testament komt in de wet wel voor in "testamentaire last", "testamentair bewind" en "testamentenregister". Met het begrip uiterste wil wordt de (meestal notariële) akte of het onderhands document bedoeld waarin de wensen van erflater zijn vastgehouden, soms is het ook een verwijzing naar de wensen zelf. Door het maken van een uiterste wil, met daarin een of meer uiterste wilsbeschikkingen, kan men over het eigen vermogen beschikken met gelding na overlijden en kunnen nadere rechten, verplichtingen en beperkingen voor de erfgenamen en vorderingsrechten voor legatarissen worden geregeld. Alleen bij een uiterste wilsbeschikking die een erfstelling of een onterving inhoudt kan worden afgeweken van het wettelijk erfrecht (art. 4:1 lid 2 BW). Erfstellingen zijn uiterste wilsbeschikkingen waarmee de erflater aan een of meer personen zijn hele nalatenschap of een aandeel daarin nalaat, deze personen zijn na overlijden de erfgenamen (art. 4:115 BW). Er geldt een gesloten stelsel van uiterste wilsbeschikkingen, bepalingen in een testament die geen uiterste wilsbeschikking zijn worden door de rechter voor nietig gehouden. Ook buiten het erfrecht bestaan er uiterste wilsbeschikkingen, zoals de uitsluitingsclausule in Boek 1 BW en het vastleggen van uitvaartwensen in de Wet op de Lijkbezorging. Een "making" is een erfstelling of een legaat. Op beide kan een testamentaire last rusten.
Erfstelling.
De bepalingen in een testament waarbij aan een of meer natuurlijke personen of rechtspersonen de nalatenschap of een deel daarvan wordt nagelaten (art. 4:115 BW). Daarbij worden de delen of fracties vermeld die samen 1 zijn, of er wordt vermeld "voor gelijke delen". Er kan bijstaan "met inachtneming van plaatsvervulling, zoals geregeld in het Burgerlijk Wetboek voor erfopvolging bij versterf".
Legaat.
Een legaat is een schenking of andere gift die bij overlijden door de erfgenamen aan de legataris moet worden uitgekeerd. Dat kan een geldsom zijn, maar ook goederen of een zaak. Het legaat kan aan natuurlijke personen of aan rechtspersonen worden vermaakt, bijvoorbeeld een "Goed doel". Een legaat gaat niet direct bij overlijden van de erflater over op de legataris, deze krijgt een vorderingsrecht op de nalatenschap. Een legaat hoeft niet aanvaard te worden en kan (gedeeltelijk) worden verworpen. Er zijn ook schenkingen of giften bij leven vastgelegd, ingaand bij overlijden, de zogenaamde quasi-legaten (art. 4:126-129 BW).
Testamentaire last.
Bij testament kan een testamentaire last worden opgelegd, een verplichting voor een of meer erfgenamen, legatarissen of executeur (art. 4:130 lid 1 BW). Een last kan opgelegd worden in het belang van de testateur, erfgenaam of een derde. Het verschil tussen een last en een legaat is dat een legataris een vorderingsrecht heeft en de lastbevoordeelde niet (art. 4:117 lid 1 BW). Zolang de verplichting niet is nagekomen, geldt het erfdeel of legaat van de lastbezwaarde als voorwaardelijk (art. 4:131 BW), wordt de last niet uitgevoerd kan het erfdeel of legaat op verzoek van belanghebbenden door de Kantonrechter voor vervallen worden verklaard.
Stichtingen.
Bij uiterste wil kan ook een stichting worden opgericht die als erfgenaam of legataris wordt aangewezen (art. 4:135 BW). Daarbij zijn ook de artikeltekst 2:4 lid 1 BW en 2:286 BW van belang. 
Executeurs.
Voor een verstandig beheer van de nalatenschap en de afwikkeling van opeisbare schulden kan bij testament een executeur worden aangewezen die volgens door de testateur gegeven aanwijzingen en bevoegdheden werkt binnen de door de wet gegeven kaders (art. 4:142 - 152 BW). Een executeur moet er als eerste voor zorgen dat een inventarisatie van de nalatenschap wordt gemaakt en een boedelbeschrijving wordt opgesteld. Zijn er onvoldoende liquide middelen mogen goederen uit de nalatenschap te gelde worden gemaakt. Bij testament kan worden bepaald of de erfgenamen daarbij zeggenschap hebben of niet. Zijn de opeisbare schulden voldaan, of hebben de erfgenamen zich garant gesteld voor voldoening ervan, komt de taak en de bevoegdheid van de executeur van rechtswege ten einde en valt de bevoegdheid (en verplichting) tot beheer toe aan de erfgenamen. Deze moeten samen voor de verdere afwikkeling en voor de verdeling zorgen, beslissingen gelden alleen als iedereen het ermee eens is, unaniem, dus niet meerderheid van stemmen.
Er kunnen bij testament ook meerdere executeurs worden benoemd met deeltaken zoals zorg voor de dieren, afhandelen van de administratie of beheer van het vakantiehuis, een deeltaak-executeur kan vergaande of beperkte bevoegdheden krijgen. Bij testament kan sinds 2003 geen "begrafenisexecuteur" meer worden benoemd, wel kan een executeur de last opgelegd krijgen de uitvaart te regelen. Een last op een executeur rust in beginsel ook op alle erfgenamen, iedereen moet zich richten naar de wensen of vermoedelijke wensen van een overledene (art. 18 lid 2 Wet op de Lijkbezorging). Wensen en aanwijzingen rondom de verzorging na overlijden, wake en uitvaart kunnen worden vastgelegd in een gewone notariële akte en bij codicil.
Wordt in een testament een executeur benoemd zonder nadere bepalingen, dan gelden de wettelijke taken en bevoegdheden. Worden bevoegdheden genoemd die niet binnen de wettelijke regels voor de executeur vallen, maar wel binnen de wettelijke regeling voor testamentair bewind, dan mag ervan worden uitgegaan dat erflater heeft bedoeld een bewind in te stellen en krijgt de bewindvoerder de wettelijke bevoegdheden. Executeurs gaan vaak hun bevoegdheden te buiten door onwetendheid of onjuiste voorlichting, vaak ook met een beroep op ongeldige bepalingen in een testament. Als het gedrag niet verandert door een goed gesprek en/of het inroepen van de nietigheid van buitenwettelijke bepalingen, dan kunnen erfgenamen ofwel ontslag aanvragen bij de kantonrechter, ofwel de rechtbank de rechtsgeldige bevoegdheden laten vaststellen.
Testamentair bewind.
Bij testament kan een testamentair bewind over een erfdeel, legaat of bepaalde goederen in de nalatenschap worden ingesteld, hier wordt geen persoon onder bewind gesteld, maar vermogen en de rechthebbende behoudt het bezit en de volle eigendom. Alleen het recht op zelfstandig beheer wordt de rechthebbende(n) deels ontnomen. Hier wordt in de uiterste wilsbeschikking geen persoon benoemd, zoals bij de executeur, men kan wel een persoon bij testament als bewindvoerder aanwijzen die binnen de ingestelde bewindsvorm functioneert. Is bij testament een bewind ingesteld, maar geen bewindvoerder aangewezen, kan de Kantonrechter iemand benoemen (art.4:157-4:181 BW).
De wet kent drie vormen van testamentair bewind: bewind in het belang van een rechthebbende (beschermingsbewind), in het belang van een ander dan rechthebbende (conflictbewind) en in een gemeenschappelijk belang. De rechtsgevolgen, bevoegdheden en verplichtingen voor bewindvoerder en rechthebbende(n) verschillen per ingestelde bewindsvorm. Op grond van art. 4:171 lid 1 BW kunnen in een uiterste wil waarin de uiterste wilsbeschikking testamentair bewind is opgenomen, aan de binnen dat bewind dienstdoende bewindvoerder variaties voor de wettelijke bevoegdheden en verplichtingen worden bepaald. Deze bepaling heeft in tegenstelling tot het ingestelde bewind geen goederenrechtelijke werking bij de erfopvolging. Zijn bepalingen op de voet van art. 4:171 BW in strijd met eigendomsrechten van erfgenamen, staat het hen vrij deze te accepteren of te verwerpen door de nietigheid er van in te roepen.
Het beschermingsbewind wordt gebruikt voor het geval een erfgenaam niet in staat is het vermogen verantwoord te beheren, bijvoorbeeld als ze jonger zijn dan 23 jaar of bij verslavingsgedrag. Deze vorm van bewind moet worden onderscheiden van het ouderlijk bewind in artikel 1:253i lid 4 aanhef en sub c Burgerlijk Wetboek en het testamentair bewind kan ouderlijke rechten doorkruisen. Het conflictbewind wordt ingezet als erflater verwacht dat de rechthebbende misbruik kan maken van zijn rechten tegenover iemand die bijvoorbeeld het vruchtgebruik krijgt. Het bewind in een gemeenschappelijk belang wordt gebruikt om voor langere duur een beheerder over een gemeenschap van goederen of een gemeenschappelijk goed aan te stellen, bijvoorbeeld een vakantiehuis, of de nalatenschap. Zodra het gemeenschappelijk belang wegvalt, bijvoorbeeld omdat erfgenamen verschillende wensen en belangen hebben of willen verdelen, kan de bewindvoerder geen handelingen meer verrichten in het gemeenschappelijk belang.
Afwikkelingsbewind.
In een testament kan een bewind in een gemeenschappelijk belang voor de duur van de afwikkeling worden opgenomen, een zogenaamd om tot een goede afwikkeling en verdeling van de nalatenschap te komen, het zogenaamde afwikkelingsbewind. Een testamentair bewindvoerder heeft de wettelijke bevoegdheid zelfstandig een vordering tot verdeling bij de rechter in te stellen dus op deze manier kan een nalatenschap ook worden afgewikkeld als de erfgenamen niet tot unanieme besluiten kunnen komen. Vaak wordt de testateur geadviseerd aan een afwikkelingsbewindvoerder de bevoegdheid te geven zelfstandig verdelingshandelingen te verrichten met uitsluiting van de erfgenamen als onenigheid wordt verwacht. De afwikkelingspraktijk leert dat een overheersende bewindvoerder in de regel onenigheid aanwakkert. Sommige rechtsgeleerden menen dat art. 4:171 BW op deze manier kan worden gebruikt. Dat is omstreden want het staat niet in de wet en was ook niet de bedoeling van de wetgever. Voorts bestaat er geen uiterste wilsbeschikking waarmee aanwijzingen voor de verdeling kunnen worden gegeven, of aan een derde worden opgedragen.
Het is op grond van het vermogensrecht niet toegestaan, eigendomsrechten en zeggenschap die erfgenamen door erfopvolging krachtens artikel 4:182 BW (saisine regel) op de onverdeelde nalatenschap hebben verkregen, met de eventuele beperkingen zoals opgenomen in de uiterste wilsbeschikkingen executeurs en testamentair bewind, te beknotten.
Als afwikkelingsbewindvoerder wordt vaak dezelfde persoon benoemd die ook de functie van executeur krijgt. Notarissen noemen dit een driesterrenexecuteur, maar een bewindvoerder heeft andere bevoegdheden en verplichtingen dan een executeur. Stelt de notaris of andere adviseur (estate planning, belastingkantoor) voor iemand van hetzelfde kantoor als executeur-afwikkelingsbewindvoerder met vergaande bevoegdheden te benoemen, is voorzichtigheid geboden. De persoon krijgt zo op papier veel bevoegdheden en vrijheden terwijl de wet geen regels bevat om de nalatenschap adequaat tegen leeghalen of buitensporige loonkosten te beschermen. Evenmin staan erfgenamen effectieve controlemogelijkheden ter beschikking. Denkt een erfgenaam dat de uitbreiding van bevoegdheden in een testament niet rechtsgeldig is, moet in een vroeg stadium van de afwikkeling de nietigheid of vernietigbaarheid van de betreffende bepalingen worden ingeroepen en zo nodig de rechter om een oordeel worden gevraagd.
De rechtsfiguur is bedoeld voor grote of ingewikkelde erfenissen, met een onderneming of met veel erfgenamen, in dat geval is goede kennis van erfrecht en ondernemingsrecht een vereiste.
Onterving.
Als aan iemand bij testament minder wordt vermaakt dan waarop deze persoon recht zou hebben volgens de wettelijke erfopvolging, of een wettelijk erfgenaam bij testament wordt uitgesloten of er niet in wordt opgenomen, wordt dat "onterving" genoemd. Eventuele kinderen van de onterfde erven door plaatsvervulling, tenzij die ook zijn onterfd. Als bijvoorbeeld A, B en C volgens de wettelijke regeling elk een derde erven, betekent onterven van A zonder plaatsvervulling dat B en C elk de helft erven. Hetzelfde kan bij erfstelling bepaald worden. Omgekeerd houdt een erfstelling materieel altijd onder meer een minstens gedeeltelijke onterving in. Wanneer een testateur iemand indirect onterft door het benoemen van een ander tot erfgenaam, treedt geen plaatsvervulling op.
Legitieme portie.
Met het begrip legitimaris worden de afstammelingen van erflater bedoeld die zonder testament door de wet als erfgenamen tot zijn nalatenschap worden geroepen, hetzij uit eigen hoofde, hetzij bij plaatsvervulling met betrekking tot personen die op het ogenblik van het openvallen der nalatenschap niet meer bestaan of die onwaardig zijn. Zij zijn wettelijk gerechtigd tot een bepaald deel van de nalatenschap, ongeacht wat er in het testament staat. Indien een legitimaris volgens het testament niets erft en deze daar geen genoegen mee neemt, kan een beroep worden gedaan op de legitieme portie. Dat is een aanspraak tegenover de erfgenamen op een vordering in geld ter waarde van de helft van het aandeel in de nalatenschap dat hij zou hebben gekregen volgens de regels van erfrecht bij versterf (art. 4:63 jo. 4:64 lid 1 BW). Een legitimaris die volgens een testament wel erft kan de erfenis verwerpen en in plaats daarvan ook een beroep doen op de legitieme portie. Na verwerping is men geen erfgenaam meer. Is een executeur benoemd, wordt bij verwerping nog een bepaald bedrag in mindering gebracht op de legitieme porte (artt. 4:72 en 73 BW). 
Schulden.
Naast goederen en vermogen kan een nalatenschap ook schulden bevatten, alles gaat direct bij overlijden over van overledene op de erfgenamen. Door het testament kunnen er schulden bijkomen door bijvoorbeeld legaten. Zijn er meer schulden dan baten, dan moeten erfgenamen die niets doen tekorten aanvullen uit het eigen vermogen. Iedere erfgenaam heeft echter het recht een keus te maken tussen aanvaarden, verwerpen of aanvaarden onder voorrecht van boedelbeschrijving. Bij de laatste keus is er geen persoonlijke aansprakelijkheid voor de schulden, maar moet de erfenis door de erfgenamen vereffend worden, tenzij er een executeur is benoemd en deze aantoont dat er voor de duur van de afwikkeling voldoende batig saldo is. Als het voor een erfgenaam zeer bezwaarlijk is zo snel aan zijn verplichtingen te moeten voldoen kan de rechter worden gevraagd te bepalen dat een geldsom die in verband met de (verdeling van een) nalatenschap verschuldigd is, pas na verloop van tijd hoeft te worden voldaan (art. 4:5 BW).
Rechtskeuze.
In bijna elke uiterste wil wordt een rechtskeuze opgenomen. Dat wordt gedaan om problemen met buitenlands recht te voorkomen. Maar vaak werkt een rechtskeuze slechts "tot de grens". Iemand kan bij een Nederlandse uiterste wil voor Nederlands recht kiezen, maar indien ze een vakantiehuis in Frankrijk nalaat, bepalen regels van internationaal recht dat, omdat het vakantiehuis in Frankrijk ligt, het Franse erfrecht van toepassing is. Een belangrijke internationaalrechtelijke regeling is de Europese Erfrechtverordening. In landen met een Angelsaksisch rechtssysteem gelden volstrekt andere regels, daar gaat een erfenis bijvoorbeeld vaak niet direct over op de erfgenamen maar op een tussenpersoon.
Herroepen, aanvullen.
De levenssituatie kan in een paar jaar tijd zoveel veranderen, dat een opgemaakt testament verouderd is. Een testament is altijd herroepbaar door degeen die het heeft opgesteld of door een notaris heeft laten opstellen. Als iemand een uiterste wil ongedaan wil maken, dient de eerder opgemaakte uiterste wil geheel of gedeeltelijk te worden herroepen door een akte bij de notaris. Het vorige testament of codicil vervalt daarmee geheel of gedeeltelijk. Het verscheuren of weggooien van afschriften van een notarieel testament is juridisch gezien zinloos, de inhoud blijft geldig tot erflater via een notaris het eigen door de notaris opgemaakt testament vervallen verklaart. In een nieuwe uiterste wil kunnen ook aanvullende beschikkingen of wijzigingen worden aangebracht ten opzichte van de vorige uiterste wil, waarbij de vorige uiterste wil deels in stand blijft. Als na de vervallenverklaring geen nieuw testament wordt gemaakt gelden de wettelijke erfregels.
Uitvaart.
Wensen met betrekking tot de uitvaart in een testament zijn niet rechtsgeldig omdat het lichaam van de overledene niet tot de nalatenschap hoort, en zulke aanwijzingen niet als onderdeel van de uiterste wilsbeschikkingen vallen. Wel kan iemand bij testament de last krijgen de uitvaart te regelen, daarvoor gelden dan de regels van de Wet op de lijkbezorging (Wlb) die voorschrijven dat de wensen van overledene moeten worden gevolgd (art. 18 Wlb). Deze last kan ook aan een executeur worden gegeven, maar geldt dan automatisch ook voor de (andere) erfgenamen, erfgenamen en nabestaanden moeten het met de werkwijze van de executeur eens zijn (art. 4:130 lid 2). Een beheersexecuteur is bevoegd de kosten van de uitvaart met voorrang uit de nalatenschap te voldoen en daarvoor zo nodig goederen te gelde te maken (art. 4:7 onder b en d BW jo art. 4:144 lid 1 BW). Een zogenaamde "begrafenisexecuteur" bestaat niet in het huidige erfrecht.
Het is verstandig wensen rond opbaring, uitvaart en asbestemming niet in een testament op te nemen, maar in een aparte notariële akte, codicil, of levenstestament, of daarvoor zelf een draaiboek of scenarium op te stellen en naasten daarover te informeren. Een testament wordt namelijk vaak niet direct geopend en een uitvaart dient binnen zes werkdagen na overlijden plaats te vinden (art. 16 Wlb). Ook kan een erflater bepalen dat een notaris pas na de uitvaart inzage in het testament mag geven (Wet op het Notarisambt, artikel 49a). De Wet op de Lijkbezorging geeft iedereen ouder dan 16 jaar het recht de wensen rond de uitvaart vast te leggen in een handgeschreven, gedagtekend en ondertekend document (codicil), ook als diegene niet bekwaam is een uiterste wil te maken (art. 19 Wlb).
Centraal Testamentenregister.
Het Centraal Testamentenregister (CTR) is een database waarin wordt bijgehouden wie, wanneer en bij welke notaris een testament heeft laten (op)maken. Aan de hand van dit register kan een notaris of belanghebbende zien wat het laatste testament van een overledene is, alleen het laatste testament heeft rechtskracht.
Rol van notaris.
De rol van de notaris is meervoudig, zowel bij de voorbereiding van een testament als bij de afwikkeling er van.
Voorbereiding testament en passeren akte.
Veel notarissen zijn deskundig in het erfrecht en kunnen adviseren over zaken die in een specifieke situatie in een testament kunnen worden geregeld en kan voorlichten over wat onder de gegeven omstandigheden verstandig is te regelen. Er zijn verschillende juridische en fiscale mogelijkheden en meerdere manieren om een nalatenschap op de erfgenamen over te laten gaan en om deze af te wikkelen. Afhankelijk van de specifieke omstandigheden en wensen van de testateur worden keuzes gemaakt en zorgt de notaris voor de juridisch best passende vertaling van de wensen naar formuleringen in het testament. Veel notariskantoren werken met standaardmodellen en ingewikkelde erfrechtelijke constructies om een bepaald doel te bereiken, dat gaat gepaard met onbegrijpelijke juridische formuleringen. Deze hoeven door een erflater niet gevolgd te worden. Ook maakt de notaris gebruik van modelregelingen die niet zijn gebaseerd op geldend recht, maar waarvan de notaris denkt dat de rechter deze voor rechtsgeldig zal kunnen houden. Vanuit de wetenschap bestaat daarop kritiek.
De notaris heeft een absolute geheimhoudingsplicht zodat een testateur ervan op aan kan dat niets van wat de notaris is toevertrouwd, gedeeld wordt met anderen, ook niet na overlijden ook niet in een gerechtelijke procedure. Op grond van de Notariswet, beroeps- en gedragsregels en jurisprudentie moet een notaris er op toezien dat een erflater zijn/haar wil vrij en onafhankelijk kan bepalen en moet worden nagaan of hetgeen in de (concept)akte is opgenomen op dat moment de uiterste wil van erflater is. Daarom mag niemand bij besprekingen voor het (concept)testament aanwezig zijn en kan een (concept)testament niet op aanvraag of aanwijzingen van een derde worden opgesteld. Bestaat gerede twijfel over de wilsbekwaamheid, dient de notaris een medisch deskundige in te schakelen. De notaris heeft een openbare functie en is als enige bevoegd tot het passeren van de akte en inschrijving daarvan in het Centraal Testamentenregister. Een notaris die door de erfgenamen of de executeur met de afwikkeling van een opengevallen nalatenschap is belast noemt men de boedelnotaris.
Afwikkeling erfenis.
Het is niet verplicht na overlijden een notaris in te schakelen, maar het is soms wel nodig, bijvoorbeeld als men tegenover instanties moet bewijzen wie erfgenaam is, of is aanvaard, of een executeur is benoemd en/of een bewind is ingesteld, of sprake is van een tweetrapsmaking en/of erfgenamen een beroep doen op de nietigheid van bepalingen in een testament, of een vordering willen instellen tot nietigheid of vernietiging van het testament. De notaris onderzoekt de kwestie en geeft een verklaring van erfrecht af. Zijn er registergoederen in de nalatenschap, kan de akte worden ingeschreven in het kadaster.
Een notaris die door de erfgenamen of de executeur met de afwikkeling van een opengevallen nalatenschap is belast noemt men de boedelnotaris. Er zijn maar weinig notariskantoren die regelmatig nalatenschappen en boedels afwikkelen, daarover is dus vaak onvoldoende kennis aanwezig binnen het notariaat.
Levenstestament.
In Nederland wordt ook het begrip "levenstestament" gebruikt. Daarmee wordt gedoeld op een persoonlijk document met bepalingen, instructies en volmachten voor de situatie dat men bij leven (tijdelijk) niet in staat is zelf te handelen, de eigen belangen naar behoren te behartigen en/of te beslissen. Er bestaat geen verband tussen dit document en een testament, uiterste wil, uiterste wilsbeschikking of het erfrecht. De verklaring krijgt werking bij de in het document beschreven situatie tijdens het leven en verliest rechtskracht bij overlijden. Belangrijkste verschil met een normaal testament is, dat er niets wijzigt in de vermogensrechtelijke en de eigendomssituatie van degene die het levenstestament opstelde en deze persoon ook normaal gebonden blijft aan alle verplichtingen.
België.
Een testament kan niet in eenzelfde akte door twee of meer personen worden gemaakt, hetzij ten voordele van een derde, hetzij als wederkerige en onderlinge beschikking (art. 4.179 BW). Ze moeten voldoen aan bepaalde in de wet genoemde formaliteiten op straffe van nietigheid (art. 4.190 BW).
Er bestaan drie soorten testamenten (art. 4.180 e.v. BW):
Na overlijden moet ieder eigenhandig en internationaal testament worden aangeboden aan een notaris, voordat het ten uitvoer wordt gelegd.
Eigenhandig (onderhands) testament.
Bij het eigenhandige testament schrijft de testamentmaker de wensen met de hand, volledig van de eerste tot de laatste letter. Laten schrijven of typen maakt het ongeldig. Toevoegingen, woorden over andere heen geschreven en/of postscripta zijn toegelaten. De andere twee vereisten zijn dat de testator het testament dateert en het testament zelf ondertekent. Verder zijn er geen vormvereisten. Een eigenhandig testament kan aan een notaris ter bewaring worden afgegeven, ook zonder dat een akte van bewaring wordt opgemaakt (art. 4.182 BW).
Notarieel testament.
Het notarieel testament is het testament dat ofwel voor een notaris in tegenwoordigheid van twee getuigen, ofwel voor twee notarissen wordt opgesteld (art. 4.183 BW).
Internationaal testament.
Een internationaal testament is elk geschrift, waarvan de erflater verklaart en erkent, in de tegenwoordigheid van de notaris, dat dit zijn testament is en dat hij de inhoud ervan kent. De notaris maakt hiervan een akte op en bewaart het testament. Het geschrift mag getypt of met de hand geschreven zijn door de erflater zelf of door iemand anders.
Internationale testamenten worden vaak gebruikt voor nalatenschappen waar er internationale bestanddelen aanwezig zijn.
Regeling voor onbekwame personen.
Een persoon die onbekwaam is verklaard om te beschikken, hetzij bij schenking, hetzij bij testament, kan toch beschikken na machtiging, op zijn verzoek, door de vrederechter. De vrederechter oordeelt over de wilsbekwaamheid van de beschermde persoon. Als de vrederechter de beschermde persoon toestaat bij testament te beschikken, kan deze alleen bij authentieke akte een testament maken, zonder dat hij het ontwerp ervan aan de vrederechter moet voorleggen (art. 4.139 e.v. BW).
Erfovereenkomst.
In sommige landen (niet in Nederland) is een erfovereenkomst mogelijk als alternatief voor een testament. Beperkingen verschillen per land, maar in zijn algemeenheid is het een overeenkomst tussen een of meer potentiële erflaters en een of meer potentiële erfgenamen over wie wat erft. Een verschil met een testament is om te beginnen dat de potentiële erflaters de overeenkomst niet eenzijdig kunnen herroepen, en uiteraard dat de potentiële erfgenamen de inhoud van de overeenkomst kennen, dus in twee opzichten beter weten waar ze aan toe zijn. De potentiële erflaters houden wel de vrijheid hun geld zelf uit te geven.
Potentiële erflaters kunnen tevens potentiële erfgenamen zijn, bijvoorbeeld als twee personen wederzijds afspreken dat de langstlevende erft van degene die het eerst overlijdt.
Een erfovereenkomst in België is alleen mogelijk met alle kinderen en op voorwaarde dat een subjectief evenwicht wordt bereikt.
De reserve.
In België is het onmogelijk om de kinderen bij testament volledig te onterven. Dit stamt nog uit de Napoleontische wetgeving. Sinds 1 september 2018 bestaat de reserve voor de afstammelingen uit de helft van het vermogen. De reserve wordt onderling verdeeld tussen de afstammelingen om tot de individuele reserve te komen (1/2 van het vermogen in geval van één kind, 1/4 in geval van twee kinderen enz.). Voor de hervorming van de wet in 2018 varieerde de reserve naargelang het aantal kinderen. Er is ook een reserve voor de langstlevende echtgenoot (art. 4.147 BW).
Europese Unie.
Op 17 augustus 2015 is de Europese Erfrechtverordening in werking getreden die in alle lidstaten van de Europese Unie geldt, behalve in Denemarken en Ierland. In deze verordening staan regels om te bepalen welk erfrecht van toepassing is bij een zogenaamde "grensoverschrijdende" erfenis. Hoofdregel is, dat het rechtssysteem geldt van het land waar de overledene zijn hoofdverblijf had. Het is echter mogelijk in een testament of erfovereenkomst het erfrecht te kiezen van de nationaliteit van de erflater als deze afwijkt van het land van hoofdverblijf. Als een notaris handelingen verricht met betrekking tot de afwikkeling van een erfenis, kan zij in alle Europese landen optreden.

</doc>
<doc id="28792" url="https://nl.wikipedia.org/wiki?curid=28792" title="De Beers">
De Beers

De Beers S.A. is een groot diamantbedrijf dat tot het begin van de 21e eeuw vrijwel een wereldmonopolie op diamant bezat. Sindsdien is dit monopolie afgebroken. 
Activiteiten.
In de jaren 2019 tot en met 2023 produceerde De Beers jaarlijks gemiddeld zo'n 31 miljoen karaat aan diamanten. Met circa 35% marktaandeel is het bedrijf nog steeds een van de grootste spelers in de diamanthandel. De mijnen liggen in Botswana, Canada, Namibië en Zuid-Afrika, waarbij Botswana veruit de belangrijkste is met een aandeel van zo'n 75% in de totale productie. 85% van de aandelen De Beers zijn in handen van het mijnbedrijf Anglo American en de overige 15% in handen van Botswana.
In Botswana is het bedrijf actief in de joint venture Debswana. In Debswana hebben Anglo American en Botswana elk 50% van de aandelen. Er zijn twee mijnen waarvan Jwaneng veruit het belangrijkst is. In Namibia werkt De Beers op een gelijk manier maar dan samen met Namibië. Hier worden diamanten op land gewonnen (Namdeb), maar de meeste diamanten komen uit zee (Debmarine Namibia). Venetia is een mijn in Zuid-Afrika en in Canada heeft het een belang van 51% in de Gahcho Kué mijn.
De diamanten worden gecontroleerd op de markt gebracht. De Beers bepaalt zelf in hoge mate de hoeveelheid en kwaliteit van de diamanten die het verkoopt. De verkopen vinden vooral plaats op tien zogenaamde "sight sales" waar een selecte groep kopers voor worden uitgenodigd. De Beers hanteert deze methode om de prijs van diamanten te sturen. In 2023 bood De Beers 24,7 miljoen karaat aan (2022: 30,4 miljoen) en de gemiddelde prijs was US$ 147/karaat (2022: US$ 197).
Resultaten.
In de tabel staan de productie- en verkoopcijfers van diamanten en enkele financiële gegevens van De Beers. De verkopen van diamanten fluctueren meer dan de productie. Ondanks de intentie om de diamantprijzen constant en hoog te houden, slaagt De Beers hier niet altijd in. De prijs per karaat heeft betrekking op ruwe diamanten, de kwaliteit van de aangeboden ruwe diamanten is geen constante en dat heeft ook een invloed op de gemiddelde prijs.
Geschiedenis.
Het bedrijf is ontstaan door een fusie tussen de diamantmijnen van Cecil Rhodes en die van Barney Barnato in 1888. De naam is afkomstig van de Afrikaner broers Diedrich Arnoldus en Johannes Nicolaas de Beer, eigenaars van de boerderij Vooruitzicht, waar in 1871 diamanten werden ontdekt. De broers verkochten hun land voor £ 6000.
In 1917 richtte Ernest Oppenheimer het mijnbouwbedrijf Anglo American Corporation op om goud te winnen in Zuid-Afrika. In 1926 kwam hij in het bestuur van De Beers nadat Anglo American een flink aandelenbelang had genomen in De Beers. In 1934 kwam zijn zoon, Harry Oppenheimer, ook in het bestuur en hij richt zich vooral op de marketing. Harry Oppenheimer werd in 1957 bestuursvoorzitter na het overlijden van zijn vader. In 1966 werd in het noorden van Botswana diamant aangetoond, wat in 1969 leidde tot de oprichting van Debtswana. In 2011 kocht Anglo American nog eens 40% van de aandelen voor US$ 5,9 miljard en vergrootte hiermee haar belang tot 85%. De resterende 15% van de aandelen zijn in handen van Botswana.
Het kartel van De Beers heeft zijn monopolie gebruikt om een kunstmatige diamantschaarste op te wekken, om zo de prijzen hoog te houden. 
De in veel culturen moderne traditie om diamant te geven bij een verloving is grotendeels gecreëerd door De Beers met behulp van een effectieve reclamecampagne, gestart in 1939.

</doc>
<doc id="28793" url="https://nl.wikipedia.org/wiki?curid=28793" title="Gemini 8">
Gemini 8

Gemini 8 was de zesde van tien bemande ruimtevluchten in het kader van het Amerikaanse Geminiprogramma. De Gemini 8 voerde de eerste koppeling met een ander ruimtevaartuig uit.
Doel.
Een doel van de vlucht was meer ervaring op te doen met het uitvoeren van een wandeling in de ruimte. Tot dan toe had alleen Edward White tijdens de vlucht Gemini 4 een ruimtewandeling van 20 minuten uitgevoerd. David Scott zou tijdens de Gemini 8-vlucht een ruimtewandeling van 2 uur uitvoeren.
Het voornaamste doel van de Gemini 8 was echter met het onbemande Agena-ruimtevaartuig te koppelen, de eerste koppeling tussen twee ruimtevaartuigen in de geschiedenis. Dit was een belangrijke oefening voor het latere Apollo-programma.
Verloop.
Vanaf de Cape Canaveral Air Force Station werd een Atlasraket met de Agena gelanceerd. Ruim anderhalf uur later vond de lancering van de Gemini 8 plaats, met aan boord gezagvoerder Neil Armstrong en piloot David Scott, die beiden voor het eerst in de ruimte vlogen. Beide lanceringen verliepen zonder problemen.
De nadering van de Gemini 8 tot de Agena en de koppeling tussen beide verliep vlekkeloos. Vervolgens konden de bemanningsleden vanuit de Gemini 8 de raketmotoren van de Agena bedienen, en zodoende de twee gekoppelde ruimtevaartuigen manoeuvreren.
Maar toen Scott de opdracht gaf 90° naar rechts te draaien, merkte hij dat ze aan het rondtollen waren. Armstrong kon het draaien tegengaan met behulp van de raketmotoren van de Gemini 8, maar zodra hij daarmee stopte begon het tollen opnieuw. Ze schakelden de Agena uit, en dat verhielp het probleem voor een paar minuten. Daarna begon het tollen weer. Het vermoeden rees dat de Agena het tollen veroorzaakte. De bemanning droeg de besturing van de Agena over aan het grondstation, koppelde los, en vloog weg van de Agena.
De Gemini begon echter steeds sneller te tollen, tot een tempo van één omwenteling per seconde. Het lukte niet om met de stuurraketten het tollen te stoppen. Het enige wat er nog opzat, was het systeem van stuurraketten uit te zetten, en met behulp van de raketten van het terugkeersysteem het ruimtevaartuig te stabiliseren. Dat lukte. Toen het systeem van stuurraketten weer even werd aangezet, en de stuurraketten een voor een werden getest, bleek dat één stuurraket (nummer 8) niet meer kon worden uitgeschakeld nadat hij werd aangezet. Dat was dus de oorzaak van het rondtollen.
Dit betekende dat de rest van de missie niet meer kon worden uitgevoerd (dus ook niet de geplande ruimtewandeling), en dat de landing bij de eerstvolgende mogelijkheid moest worden ingezet. Het oorspronkelijke plan was na een vlucht van drie dagen in de Atlantische Oceaan te landen. Ze vlogen echter nog eenmaal rond de aarde, en ondertussen voer in allerijl een marineschip naar de gewijzigde landingsplaats, dat inmiddels volgens berekening in de Grote Oceaan bleek te zijn. De Gemini 8 landde 800 kilometer ten oosten van Okinawa, en 1000 ten zuiden van Yokosuka (Japan).
De capsule van de Gemini 8 wordt tentoongesteld in het Neil Armstrong Museum in Wapakoneta, Ohio, Verenigde Staten.

</doc>
<doc id="28794" url="https://nl.wikipedia.org/wiki?curid=28794" title="1291">
1291

Het jaar 1291 is het 91e jaar in de 13e eeuw volgens de christelijke jaartelling.

</doc>
<doc id="28795" url="https://nl.wikipedia.org/wiki?curid=28795" title="Testament">
Testament



</doc>
<doc id="28796" url="https://nl.wikipedia.org/wiki?curid=28796" title="Testament (band)">
Testament (band)

Testament is een Amerikaanse thrashmetalband die in 1983 werd opgericht als Legacy door Eric Peterson, Derrick Ramirez en Louie Clemente. Ook Steve "Zetro" Souza en Greg Christian maakten deel uit van Legacy.
Wonderkind Alex Skolnick kwam later in de plaats van Derrick Ramirez. Ook Steve Souza verliet Legacy en ging naar Exodus nadat hij eerst zanger Chuck Billy als vervanger had voorgesteld.
Bandgeschiedenis.
De klassieke jaren (1986-1992).
In 1987 bracht Testament haar debuutalbum "The Legacy" uit, een ode aan "Legacy". Legacy was de naam waaronder Testament ooit begonnen was. In datzelfde jaar trad Testament al op in Europa, namelijk als co-headliner op Dynamo Open Air, toen nog in binnenstad van Eindhoven. Van dit concert verscheen een maxisingle "Live at Eindhoven". Een jaar later, in 1988, bracht de band reeds een nieuw album uit: The New Order. The New Order wordt door veel fans nog steeds gezien als een van de beste albums die Testament ooit uitbracht. Op deze cd staan onder andere de klassiekers "Trial by Fire", "Into the Pit" en "Disciples of the Watch". In 1989 nam de band hun derde studioalbum op, Practice what you Preach. Dit album werd live opgenomen in de studio, zonder dat de instrumenten afzonderlijk van elkaar werden opgenomen, wat tot een unieke sound leidde. Na Practice what you Preach toerde de band een jaar lang door Europa en de Verenigde Staten, waarna de band terugkeerde naar de studio voor de opnames van het album Souls of Black, dat in 1990 uitkwam. Er was kritiek van fans en critici over de productie van het album, wat te maken had met de opkomende tournee met Megadeth. In 1992 speelde Testament op het wereldberoemde festival Rock in Rio. Kort daarna nam de band het alternatieve album The Ritual op, wat in 1992 verscheen. The Ritual was een veel melodischer en rustiger album dan haar voorgangers.
Wisselingen in de bezetting (1993-2001).
Kort nadat The Ritual uitkwam, verlieten gitarist Alex Skolnick en drummer Louie Clemente de band. Skolnick wilde zich muzikaal ontwikkelen terwijl Clemente de muziek geheel verliet. Chuck Billy, Eric Peterson en Greg Christian gingen met een nieuwe bezetting door en brachten samen met John Tempesta en James Murphy in 1994 het album Low uit, een zwaar album waar Billy voor het eerst invloeden van Death Metal invoegt in zijn stemgeluid in het nummer "Dog Faced Gods". In 1996 verliet ook bassist Greg Christian de band, waarna de band in 1997 het album Demonic opnam met drummer Gene Hoglan, een album dat meer weg had van Death Metal dan van thrashmetal. In deze periode leek de band ook uit elkaar te vallen nadat vocalist Chuck Billy auditie had gedaan voor de vocalistrol in de Braziliaanse metalband Sepultura. De band besloot echter bij elkaar te blijven en terug te keren naar haar muzikale wortels. Na Demonic versterkte Testament zich met de legendarische artiesten Dave Lombardo (ex-Slayer) en bassist Steve DiGiorgio. Met deze twee muzikanten bracht Testament in 1999 het door fans en critici geroemde album The Gathering op, een terugkeer naar thrashmetal zoals de band dat in haar eerste jaren had gespeeld. Spoedig daarna zou de band echter een ruige periode ondergaan, waar het opnieuw dicht bij het opheffen van Testament kwam.
Kanker en herstel (2001-2005).
In 2000 kreeg Chuck Billy te horen dat hij prostaatkanker in zijn hartstreek had. Terwijl Billy de strijd tegen kanker aanbond, organiseerde Eric Peterson in zijn naam een benefietconcert waarbij Testament samen met ex-vocalist Steve Souza (die met de band had gespeeld toen ze nog bekendstonden als Legacy) als "The Legacy" optrad. Onder andere oud-leden Alex Skolnick en Greg Christian verschenen voor het eerst sinds jaren weer met Peterson en Billy op het podium. Spoedig daarna werd een reeks klassieke nummers van de albums "The Legacy" en "The New Order" opnieuw in de studio opgenomen onder de naam First Strike Still Deadly. Tijdens de opnames kregen Billy en Peterson versterking van oud-gitarist Alex Skolnick, bassist Steve DiGiorgio en drummer John Tempesta. Billy herstelde van zijn kanker, en in 2002 begon de band opnieuw met een tournee. Tot 2004 gebeurde er vrij weinig bij Testament. In 2004 keerde oude bassist Greg Christian terug naar Testament. Tevens lagen er plannen voor een concert waarbij de klassieke bezetting van Testament weer bij elkaar zou komen.
Terugkeer van de klassieke bezetting (2005-2014).
In 2005 speelde Testament een aantal shows in Europa waarbij Alex Skolnick, Greg Christian en Louie Clemente samen met drummer John Tempesta optraden. Van de show in Londen werd een dvd uitgebracht die meteen een klassieker werd onder de fans van Testament. Na 2005 besloot de klassieke bezetting door te gaan, echter zonder Louie Clemente. Uiteindelijk werd ex-Slayer drummer Paul Bostaph in 2007 aangewonnen door Testament. In 2008 kwam het album The Formation of Damnation uit, wat onder fans en critici een grote hit werd. De band toerde over de gehele wereld en keerde in 2011 terug naar de studio voor de opnames van het nieuwste album, The Dark Roots of Earth. In december 2011 verklaarde Paul Bostaph te vertrekken van Testament. In zijn plaats maakte drummer John Tempesta de tournee met Testament af. Uiteindelijk werd een permanente vervanger gevonden in Gene Hoglan, bekend als "The Atomic Clock". Hoglan had al eerder op het album Demonic (1997) gespeeld. Op 27 juli 2012 kwam het album The Dark Roots of Earth in Europa en in vele andere landen buiten Europa op of rond 1 augustus 2012. Het idee voor het nieuwe album kwam van Eric Peterson, die zich (vooral vanaf de 21e eeuw) van ritmische gitaarspeler tot leidende gitaarspeler heeft ontwikkeld. Het album is wat minder hard dan zijn twee voorgangers.
Vernieuwing van de formatie &amp; Brotherhood of the Snake (2014-2019).
In 2014 maakte bassist Greg Christian bekend dat hij Testament voor de tweede keer verliet. Volgens Christian weigerde de band hem een eerlijke prijs te betalen voor zijn inspanningen. In zijn plaats werd bassist Steve DiGiorgio aangetrokken, die al eerder (1998-2005) voor Testament had gespeeld. In deze nieuwe formatie bracht de band op 28 oktober 2016 het album Brotherhood of the Snake uit. Volgens vocalist Chuck Billy was het album vrijwel geheel geschreven door gitarist Eric Peterson, en had de band onder veel druk en spanning gestaan tijdens het opnameproces. Desondanks scoorde Brotherhood hoog bij critici en fans, en maakte het album een nieuwe wereldtournee mogelijk.
COVID-19 &amp; Titans of Creation (2019-heden).
In het voorjaar van 2020 toerde Testament door Europa. Tijdens deze toernee raakten zowel zanger Chuck Billy als bassist Steve DiGiorgio besmet met het coronavirus. Billy en DiGiorgio behoorden tot de eerste metalartiesten die de ziekte opliepen. Als gevolg van de pandemie werd de toernee stilgelegd. De band bracht echter op 3 april 2020 het nieuwe album Titans of Creation uit. Ook dit album kreeg veel lof van critici en fans, en bevatte op sommige nummers duidelijke invloeden van black metal.
In januari 2022 maakte drummer Gene Hoglan bekend dat hij Testament verliet. De band trok als nieuwe drummer Dave Lombardo aan, die eerder op het album The Gathering (1999) had gespeeld. Met de nieuwe bezetting begon de band aan de "The Bay Strikes Back Tour" in de Verenigde Staten. Gitarist Eric Peterson bevestigde ook dat hij materiaal aan het verzamelen was voor een nieuw album, waarbij zanger Chuck Billy de hoop uitsprak dat Dave Lombardo deel zou uitmaken van de opnames. Alex Skolnick schreef op diverse sociale media "If the new guy is your favorite drummer". (als de 'nieuwe', je favoriete drummer is) Dave Lombardo wordt gerekend tot de topdrummers in de heavy metal.
In 2023 verliet Dave Lombardo Testament omdat zijn drukke touringschema onvoldoende ruimte liet voor een tournee met de band. In zijn plaats werd drummer Chris Dovas van de band Seven Spires aangetrokken. Dovas werd in 2023 tot nieuwe fulltime drummer van Testament gepromoveerd. Met Dovas in de band werd begonnen met schrijven van muziek voor een nieuw album dat in 2024 uit moet komen.
Muziek.
Testament is een van de vele thrashmetalbands die medio jaren 80 van de 20e eeuw ontstonden in de Bay Area van San Francisco. Andere bands zijn onder meer Heathen, Vio-lence, Forbidden, Exodus en Death Angel.
Testament werd beïnvloed door Judas Priest, Motörhead, Venom en Iron Maiden. Deze invloeden zijn ook duidelijk terug te vinden in de muziek van Testament, bijvoorbeeld in de zeer melodieuze solo's van Alex Skolnick.
Belangrijke genre- en tijdgenoten zijn Slayer en Metallica.

</doc>
<doc id="28797" url="https://nl.wikipedia.org/wiki?curid=28797" title="Pair programming">
Pair programming

Pair programming is het programmeren van broncode in duo's.
Pair programming gaat ervan uit dat twee programmeurs samen achter één computer zitten te werken aan hetzelfde stuk code. Er is sprake van een duidelijke rolverdeling. 
De eerste programmeur is degene die het toetsenbord bedient en de code daadwerkelijk schrijft, in principe is zijn rol dus gelijk aan die van een solo-programmeur. De tweede programmeur heeft een controlerende en vooruitdenkende taak. Terwijl de code geschreven wordt, denkt hij dus al na over de te nemen stappen. Bovendien worden fouten snel opgemerkt en verwijderd. Regelmatig wisselen de 2 programmeurs van rol, zodat sterke punten van beide programmeurs benut kunnen worden. Een bijkomend voordeel is dat kennis over bepaalde (onderdelen van) programma's bij meer dan 1 persoon aanwezig is.
Deze werkwijze wordt vaak gebruikt bij de Agile-softwareontwikkeling zoals eXtreme Programming of scrum.
Volgens sommige onderzoeken is het productiever om gebruik te maken van pair programming in plaats van een solo-programmeur, omdat er minder fouten gemaakt worden en men sneller een goed product heeft. 

</doc>
<doc id="28799" url="https://nl.wikipedia.org/wiki?curid=28799" title="Donorcodicil">
Donorcodicil

Een donorcodicil was in Nederland een kaartje of pasje waarop een donor heeft aangegeven bereid te zijn na overlijden organen en weefsels af te staan voor transplantatie. 
Sinds het mogelijk is geworden om deze keuze centraal te laten vastleggen in het donorregister wordt het oude donorcodicil eigenlijk niet meer gebruikt. Na 1 juli 2020 krijgt iedereen in Nederland boven de 18 jaar die nog geen keuze heeft ingevuld in het Donorregister een brief. Begin 2021 zal iedereen met een keuze in het Donorregister staan. Het donorcodicil is dan niet meer geldig. De keuze in het Donorregister kunnen artsen raadplegen wanneer iemand gaat overlijden. 

</doc>
<doc id="28801" url="https://nl.wikipedia.org/wiki?curid=28801" title="Spanningsbron">
Spanningsbron

Een spanningsbron is een elektrische of elektronische schakeling die een elektrische spanning afgeeft waarvan de grootte bij het aansluiten van een elektrische belasting niet afneemt. Met andere woorden, als er een stroom gaat lopen blijft de spanning tussen de twee aansluitpunten van de spanningsbron gelijk. De stroomsterkte die de spanningsbron levert, wordt bepaald door de aangesloten belasting. 
In de praktijk noemt men een aansluiting of apparaat dat de ideale spanningsbron min of meer benadert, ook wel spanningsbron. Voorbeelden daarvan zijn het lichtnet, een batterij, een accu, een dynamo en een gestabiliseerde voeding voor een elektronisch apparaat.
Onderscheiden worden wisselspanning en gelijkspanning. Bij wisselspanning wordt met gelijk blijven van de spanning in dit verband bedoeld dat de amplitude gelijk blijft.
Interne weerstand en klemspanning.
Een spanningsbron is vooral bedoeld om elektrische spanning te leveren, maar omdat er door een aangesloten apparaat stroom loopt, zal er door de spanningsbron ook stroom lopen. De spanningsbron heeft zelf een interne weerstand "R"i. De spanning die over deze interne weerstand staat is volgens de wet van Ohm gelijk aan "U" = "I" × "R"i. Van de totale spanning (bronspanning) die de spanningsbron kan leveren wordt dus een (klein) deel gebruikt om de inwendige weerstand van de spanningsbron te overwinnen. Het potentiaalverschil dat men meet op de aansluitpolen van de belaste spanningsbron wordt de klemspanning genoemd. De klemspanning is altijd kleiner dan de bronspanning:

</doc>
<doc id="28802" url="https://nl.wikipedia.org/wiki?curid=28802" title="Koera (rivier in Transkaukasië)">
Koera (rivier in Transkaukasië)

De Koera of Kura, dan wel Mtkvari (Turks: "Kura"; Georgisch: მტკვარი, "Mtkvari"; Azerbeidzjaans: "Kür") is een rivier in Turkije, Georgië en Azerbeidzjan en de belangrijkste rivier in de Zuidelijke Kaukasus. Met haar lengte van 1515 km verzorgt de rivier de afwatering van het grootste deel van de zuidkant van de Grote Kaukasus.
De Koera ontspringt in Oost-Anatolië. In Georgië, hier Mtkvari genoemd, breekt de rivier bij de Bordzjomikloof door de Kleine Kaukasus met het Meschetigebergte aan de westkant en het Trialetigebergte aan de oostkant van de kloof. Hier begint de middenloop en stroomt de rivier via de Sjida Kartli Vlakte langs de voet van het Trialetigebergte naar het oosten, door de hoofdstad Tbilisi en zuidwaarts door de vlakte van Kvemo Kartli om de Azerbeidzjaanse grens te bereiken.
Bij het Azerbeidzjaanse stuwmeer van Mingəçevir (1953) voegt de Alazani zich vanuit het noordwesten bij de Koera. Vanaf de stad Mingəçevir, waar de benedenloop begint, vormt de Koera de Koera-Arasvlakte, een grote vlakte, die voor een groot deel beneden NAP ligt. Net ver voor de monding in de Kaspische Zee neemt de Koera haar grootste zijrivier op: de Aras.
In de oudheid heette de Koera "Cyrus" naar de naam van de Perzische koning Cyrus II de Grote. De Georgische naam Mtkvari betekent "de rivier die z'n weg eet door de bergen".

</doc>
<doc id="28803" url="https://nl.wikipedia.org/wiki?curid=28803" title="Mtkvari">
Mtkvari



</doc>
<doc id="28804" url="https://nl.wikipedia.org/wiki?curid=28804" title="The Rolling Stones">
The Rolling Stones

The Rolling Stones, vaak kortweg aangeduid als "The Stones", is een Britse rockband die actief is sinds 1962. De band speelt in de eerste plaats een combinatie van rock en rhythm-and-blues. Daarnaast vertolken ze ook andere stijlen als blues, country, hardrock, reggae, funk en punk.
Sinds The Rolling Stones in 1962 werden opgericht, hebben zij vele grote hits gehad, zoals "(I Can't Get No) Satisfaction", "Sympathy for the Devil", "Angie", "Paint It Black" en "Start Me Up". Zij hebben meer dan vijfentwintig studioalbums uitgebracht, waaronder de klassiekers "Exile on Main St.", "Goats Head Soup", "Beggars Banquet", "Let It Bleed" en "Sticky Fingers". In 2016 bracht de band het album "Blue &amp; Lonesome" uit.
De band bestaat sinds 2021 nog uit drie vaste leden: Mick Jagger (zang), Keith Richards (gitaar) en Ron Wood (gitaar). De bekendste oud-leden zijn multi-instrumentalist Brian Jones (uit de band gezet op 8 juni 1969 en op 3 juli 1969 overleden), gitarist Mick Taylor (opgestapt in 1974), bassist Bill Wyman (opgestapt in 1993), drummer Charlie Watts (overleden op 24 augustus 2021) en – hoewel alleen in de beginjaren officieel – toetsenist Ian Stewart.
De bijnaam van de band is 'The Greatest Rock and Roll band in the World', zoals zij geïntroduceerd werden op het gratis Hyde Parkconcert en op hun tournee in 1969.
Geschiedenis.
Oprichting van de band (1962).
Michael Philip Jagger en Keith Richards hadden al bij elkaar op de Wenworth Primary School in Dartford, Kent gezeten. Later, op 17 oktober 1961, kwam Richards Jagger weer tegen met een plaat van Chuck Berry en Muddy Waters onder zijn arm, op perron 2 van het treinstation in Dartford in Kent. Jagger en Richards deelden een gezamenlijke interesse in de muziek en waren beiden ook verwoede platenverzamelaars. 
Zij begonnen een bandje, Little Boy Blue and the Blue Boys, genoemd naar Richards eerste gitaar 'Blue Boy'. Dick Taylor, een vriend van Jagger en net als Jagger en Richards afkomstig uit Dartford, ging meedoen als bassist. Zij ontmoetten Brian Jones in de Ealing Jazz Club tijdens een optreden van de Blues Incorporated, waar Brian Jones onder de naam Elmo Lewis als gastmuzikant bottleneck-gitaar speelde. Jones had een rhythm-and-bluesband in oprichting en vroeg Jagger als zanger. Jagger wilde wel, onder de voorwaarde dat ook Richards als gitarist mee zou doen. De andere kandidaten weigerden dit en verlieten met uitzondering van Stewart de groep in oprichting. Richards, die toen alleen nog maar riffs van Chuck Berry speelde, kreeg dankzij Jones rhythm-and-bluesschema's onder de knie. Dick Taylor (die later The Pretty Things zou oprichten) werd bassist en Tony Chapman drummer.
Het eerste optreden van de groep was een invalbeurt voor Blues Incorporated, die een BBC-optreden hadden. De aankondiging in "Jazz News" van 11 juli 1962 luidde (vertaald): 
Brian Jones noemde zijn band The Rollin' Stones, naar het nummer "Rollin' Stone" van Muddy Waters. In deze opstelling met Tony Chapman in plaats van Mick Avory op drums begonnen de Stones in 1962 in clubs te spelen, waarna ze al snel meer publiek trokken dan de Blues Incorporated.
Eind 1962 stapte Dick Taylor uit de band. Tony Chapman stelde Bill Wyman als vervanger voor; met Wyman had hij in de band The Cliftons gespeeld. Wyman werd aangenomen, naar verluidt vanwege zijn goede versterker, een Vox AC30. Begin 1963 verliet Chapman de groep en werd op 11 januari 1963 vervangen door Charlie Watts, oorspronkelijk een jazzdrummer. De Rollin' Stones werden in maart 1963 het vaste huisorkest van de Crawdaddy Club van Giorgio Gomelsky, die in die tijd onofficieel fungeerde als manager van de band. Gomelsky zorgde voor persartikelen, de eerste studio-opnames en nodigde insiders en bekende musici uit naar zijn club, waaronder The Beatles, Andrew Loog Oldham en Eric Easton. Deze laatste twee richtten het bedrijf Impact Sound op, dat zich bezig ging houden met het imago en het promoten van de Stones. Op 8 (of 9) mei tekende Brian Jones als bandleider een 3-jarig contract met Impact Sound.
Oldham hield zich bezig met het imago van de band, dat ruiger moest zijn dan de keurige Beatles. Hij vond Stewart niet passen bij dat ruige imago en degradeerde hem uit de band tot roadie. Stewart bleef echter wel trouw aan de groep en verscheen live regelmatig bij de Stones op het podium tot aan zijn dood in 1985. Oldham veranderde ook de naam Rollin' Stones in Rolling Stones en liet de 's' van Richards vallen.
Eerste platencontract (1963).
Dick Rowe, de A&amp;R-man bij Decca Records, die (negatieve) bekendheid kreeg door de Beatles af te wijzen voor een platencontract bij Decca, werd door Oldham in mei 1963 uitgenodigd voor een optreden van de Stones in de Crawdaddy Club in Richmond. Op advies van George Harrison sloot hij een platencontract met de Stones. Op 10 mei vond er een opnamesessie plaats in de Olympic Sound Studio in Londen, waarvan door Oldham "Come On" van Chuck Berry met als B-kant "I Want To Be Loved" van Willie Dixon als eerste single gekozen werd. De single bereikte een 21ste plaats in de UK Singles Chart. De tweede single werd "I Wanna Be Your Man", een nummer dat John Lennon en Paul McCartney geschreven hadden voor hun tweede album "With the Beatles", dat ze in diezelfde tijd in Londen aan het opnemen waren, maar waar Lennon en McCartney zelf niet tevreden over waren. De B-kant van de single werd de instrumental 'Stoned', een eigen compositie van de band. De muziekrechten van Stoned werden onder de naam "Nanker Phelge" door Easton ondergebracht bij muziekuitgeverij Southern Music. 'I Wanna Be Your Man' bereikte een 12e plaats in de Britse hitlijst.
Eerste album en eerste tournees (1964).
Het eerste album van de Stones werd in de periode 3 januari tot 25 februari 1964 opgenomen in de Regent Sound Studios, een kleine studio in Denmark Street, Londen. De Stones hadden inmiddels in het clubcircuit een grote populariteit opgebouwd, getuige het feit dat er voor dit album 10.000 reserveringen geplaatst werden.
Het album bevatte 9 covers, de eerste Jagger/Richards-compositie ('Tell Me'), een groepscompositie en een compositie van de groep samen met Phil Spector. Het album werd uitgebracht op 17 april 1964 en bereikte de nummer 1-positie in de Britse albumtop. 'Tell Me' was niet de eerste compositie van Jagger/Richards. Eerder hadden zij al de ballad "As Tears Go By" geschreven, een nummer dat Oldham door Marianne Faithfull op single liet uitbrengen. Van het album werd geen single getrokken, wel werd 'Little by Little' (met Gene Pitney op piano) gebruikt als B-kant van de derde Stones-single "Not Fade Away". "Not Fade Away", uitgebracht in februari 1964, bereikte een derde plaats in de Britse hitlijsten. In de Verenigde Staten werd "I Wanna Be Your Man" de B-kant, en bereikte een 48e plaats in de Billboard Hot 100.
"Not Fade Away" was een cover van Buddy Holly, toen Radio Caroline op 199 meter tijdens Pasen op 29 maart 1964 om 12 uur Engelse tijd als eerste zeezender 3 mijl voor de Engelse zuidoostkust vanaf een zendschip startte met de officiële uitzendingen, werd dit nummer als eerste gedraaid.
De eerste tournee van de Stones door het Verenigd Koninkrijk vond plaats in de herfst van 1963, met The Everly Brothers, Bo Diddley, Little Richard en Micky Most. Een van de eerste concerten op het Europese vasteland – als onderdeel van hun derde Britse tournee – was in het Kurhaus in Scheveningen op 8 augustus 1964. Het werd een legendarisch concert, de kranten schreven over "een veldslag". De uitzinnige fans en de hard optredende politie leidden ertoe dat de Stones al tijdens het vijfde nummer het zeer tumultueus verlopen optreden moesten staken. Van de slotminuten en het commentaar van impresario Paul Acket ("Van m'n leven niet meer") maakte de toenmalige diskjockey Willem van Kooten geluidsopnamen. Het tv-programma "Andere Tijden" maakte in september 2011 een verslag van ruim 27 minuten. De schade aan het Kurhaus zou 20.000 gulden hebben bedragen. De toegangsprijs voor de 1500 bezoekers was destijds 7 gulden en de gage voor de Stones 1300 gulden.
In juni 1964 vlogen de Stones op JFK Airport voor hun eerste Amerikaanse tournee, die uitliep op een teleurstelling. De optredens waren voor halflege zalen en de band werd belachelijk gemaakt door gastpresentator Dean Martin in het tv-programma "Hollywood Palace". Martin, die geen hoge pet van The Rolling Stones op had, introduceerde de band met de woorden: "I've been rolled when I was stoned myself". Ter afsluiting van de tournee vlogen de Stones naar Chicago, waar zij in de studio's van Chess Records een ontmoeting hadden met hun grote bluesvoorbeelden als Muddy Waters en Willie Dixon. In deze studio namen de Stones weer een aantal nummers op, waaronder hun nieuwe single "It's All Over Now".
"It's All Over Now" kwam uit op 26 juni 1964 en werd de eerste nummer 1-hit in de UK-charts, en de eerste nummer 1 in Nederland. De B-kant was "Good Times Bad Times", een compositie van Jagger en Richards. De overige Chess-opnames werden op 14 augustus 1964 uitgebracht op een EP, "Five By Five", met de nummers "If You Need Me", "Empty Heart", "2120 South Michigan Avenue", "Confessin' The Blues" en "Around And Around". "2120 South Michigan Avenue", een eigen compositie van de groep, verwijst naar het adres in Chicago waar de Chess studio's gevestigd zijn.
"Little Red Rooster", een compositie van Dixon voor Howlin' Wolf, is weer opgenomen in de Regent Studio's en kwam uit op 13 november 1964. De single bereikte de 1e plaats in de UK-charts. In Nederland bereikte deze single in de tweede week van 1965 de 4e plaats in de Nederlandse Top 40. De Top 40 was 1 week eerder van start gegaan, en in die eerste week hadden de Stones naast 'Little Red Rooster', ook 'Tell Me' en 'Time Is On My Side' in de Top 40.
Vanaf half oktober tot half november toerden de Stones voor de tweede keer door de VS. Dit keer hadden ze meer succes, ze deden een geslaagd optreden in de The Ed Sullivan Show en scoorden met "Time is on my side" een toptienhit in de Billboard Top 100. In de RCA studio's werd "Everybody Needs Somebody to Love" opgenomen, en in de Chess Sudio's "Time is on my side". Het alleen in de VS uitgebrachte album "Twelve by Five" bereikte een derde positie in de BillBoard album Top 200.
Voor de opnames van het tweede studio-album investeerden de Stones in nieuwe instrumenten. Zo kocht Brian Jones zijn karakteristieke Vox MK III Teardrop.
In januari 1965 kwam in het Verenigd Koninkrijk dit tweede album uit : "The Rolling Stones No. 2". Een maand later kwam in de VS "The Rolling Stones, Now!" uit, een qua inhoud vrijwel gelijk album.
"Satisfaction" (1965).
"Satisfaction", volledige titel "(I Can't Get No) Satisfaction", is wellicht de beroemdste single van de Stones. Dit nummer leverde de Stones wereldwijd bekendheid op, en bereikte vrijwel overal de nummer 1-positie in de hitlijsten. Kenmerkend zijn de dubbele ontkenning in de titel en de gitaarriff vervormd door een fuzzbox. De riff werd door Richards bedacht, en na meerdere opnamesessies door Jagger en Richards samen tot het eindresultaat gebracht. De fuzzbox, destijds nog weinig in gebruik in de popmuziek, was een idee van Ian Stewart.
"Satisfaction" kwam op 6 juni 1965 uit in de VS en pas op 20 augustus, na afloop van de Amerikaanse tournee in het thuisland.
"Satisfaction" was ook een keerpunt in de gezagsverhoudingen binnen de Stones. Het succes van de componisten ondermijnde het leiderschap van Jones, die zich verdronk in alcohol en ging experimenteren met LSD. Het tweede slachtoffer was Oldham, hij besefte dat er een professional nodig was voor de financiële relatie met Decca. Easton werd aan de kant gezet, zijn plaats werd ingenomen door Allen Klein, die via zijn bedrijf ABKCO Records (Allen &amp; Betty Klein Company) voor de Stones een lucratieve platendeal met Decca sloot.
'Satisfaction' werd vele malen gecoverd, met als meest bekende versie die van Otis Redding. Satisfaction werd gebruikt in de tv-serie "Mad Men", waarin hoofdpersoon Don Draper in elke aflevering een wit overhemd uit een nieuwe verpakking aantrekt. Nadat hij voor zijn kinderen een kaartje voor een Beatles-concert gekocht heeft, klinkt 'Satisfaction' met de tekst: "When I 'm watchin' my TV/And a man comes on to tell me/How white my shirts can be".
"Out of our Heads" (1965).
Op 30 juli 1965 kwam het nieuwe album "Out of our Heads" uit in de VS, en pas op 24 september in het Verenigd Koninkrijk. De tracklist is verschillend. In de rest van de wereld werd voor de Amerikaans tracklist gekozen met de hits 'Satisfaction' en 'The Last Time'. Op de Britse versie kwam 'Heart of Stone', dat in Nederland al op EP verschenen was. De EP bereikte een 6e plaats in de single Top 40.
Op "Out of our Heads" stonden de eerste vrouw-onvriendelijke nummers, 'Gotta Get Away', over een leugenachtige vriendin en vooral 'Heart of Stone'.
Terwijl 'Satisfaction' nog in de hitlijsten stond, werd als volgende single 'Get Off of My Cloud' uitgebracht. Voor de Amerikaanse markt verscheen ter gelegenheid van Kerstmis "December's children (and everybody's)", een album met werk uit de begintijd tot en met 'Get Off of My Cloud', met ook een eigen versie van Marianne Faithfulls hit 'As Tears Go By'.
"Aftermath" (1966).
Op 15 april 1966 kwam "Aftermath" in het Verenigd Koninkrijk uit, wat een van hun succesvolste albums werd. Dit album betekende ook een keerpunt: het coveren van r&amp;b-nummers werd losgelaten, alles was eigen werk.
Naast vrouwonvriendelijke nummers als 'Out of Time' bevat "Aftermath" ook nummers als 'Mothers Little Helper', een nummer met mededogen voor de drukbezette moeders en met kritiek op de maatschappij. Brian Jones profileerde zich door meerdere voor de Stones buitenissige instrumenten te bespelen, zoals dulcimer ('Lady Jane','I'm Waiting'), marimba ('Under My Thumb', 'Out of Time'), klavecimbel en vibrafoon ('Take It or Leave It').
Het album kwam in de VS een maand later uit, met slechts 10 gelijke tracks en aangevuld met 'Paint It Black', dat inmiddels als single uitgekomen was.
De versie van 'Out of Time' door Chris Farlowe met Jimmy Page op gitaar, geproduceerd door Mick Jagger en uitgebracht op Oldhams label Immediate Records werd in deze periode een nummer 1-hit in het Verenigd Koninkrijk.
Paint It Black (1966).
'Paint It Black' (ook geschreven als Paint It, Black) is een van de beroemdste singles van de Stones (naast 'Satisfaction' en 'Angie'). 'Paint It Black' werd tijdense dezelfde studiosessies als voor "Aftermath" opgenomen. Brian Jones speelt hier de melodielijn op sitar en Bill Wyman speelt naast zijn normale baspartij in de overdub op Hammondorgel. 'Paint It Black' bereikte in de Britse, Amerikaanse, Nederlandse hitlijsten en in vele andere landen de eerste plaats, in Vlaanderen de derde.
Het nummer is nadien gecoverd door talloze rockbands, zoals Blondie, R.E.M., U2, Led Zeppelin en Deep Purple. De associatie van het nummer met de Vietnamoorlog is ontstaan door het gebruik in Stanley Kubricks film "Full Metal Jacket" (eindtune) en de tv-serie "Tour of Duty" (titelsong). Toen Veronica de serie op het scherm bracht, werd de single opnieuw uitgebracht en bereikte wederom de eerste plaats in de hitlijsten.
'Paint It Black' kreeg als B-kant 'Long Long While'. Het was tevens de laatste productie van Oldham, de daaropvolgende producties kwamen op naam van de Rolling Stones als groep. In de tijd dat Oldham de productie deed, was in de studio's de leiding in handen van de technici. Dit waren bijvoorbeeld David Hassinger, Glyn Johns of arrangeur Jack Nitzsche.
'Let's Spend the Night Together/Ruby Tuesday' (1967).
'Let's Spend the Night Together/Ruby Tuesday' is een single met een dubbele A-kant. De twee nummers werden apart genoteerd in de Verenigde Staten; 'Ruby Tuesday' bereikte de nummer 1-positie, terwijl 'Let's Spend the Night Together' niet verder kwam dan de 55e plaats.
'Let's Spend the Night Together' werd door vele Amerikaanse radiostations vanwege de tekst niet gedraaid. In de The Ed Sullivan Show verving Mick Jagger "the Night" door "some time". 'Ruby Tuesday' is een ballad, die Keith Richards schreef, nadat zijn vriendin Linda Keith hem verlaten had.
Een tussenperiode (1967).
Rond deze tijd werd het gebruik van lsd en andere drugs als cocaïne populair in de kringen van popmuzikanten. Het hele jaar (en daarna) werden Jones, Jagger en Richards met drugsprocessen vervolgd, waarbij de politie-inval op het feest van Keith Richards op zijn landgoed Redlands (in 1966 gekocht), waar verschillende drugs en een naakte Marianne Faithfull werden aangetroffen, wel het beruchtste incident was. De politie vond uiteindelijk slechts wat hasj en peppillen. De drugsdealer kwam weg met het verhaal van onbelichte films. Alleen bij een kunsthandelaar, Robert Fraser, werden heroïnepillen aangetroffen
Op 17 en 18 juni kwamen Jagger en Richards voor de rechter. Jagger werd tot 3 maanden gevangenisstraf veroordeeld voor het bezit van vier amfetaminepillen, Richards tot een jaar gevangenisstraf voor het gelegenheid geven van het roken van hasj. Beiden werden geboeid afgevoerd naar verschillende gevangenissen, waarin zij exact één dag vastzaten. Het in de zomer van 1967 uitgebrachte "We Love You", met John Lennon en Paul McCartney in het achtergrondkoor, begint met in het slot klappende ijzeren gevangenisdeuren en werd een nummer 1-hit in Nederland. De piano werd bespeeld door Nicky Hopkins, die de rol van Ian Stewart in de studio had overgenomen.
Richards zei later over deze periode: "Wij hebben nooit problemen met drugs gehad, alleen met de politie."
In het najaar verscheen het album "Their Satanic Majesties Request", door de Stonesfans beoordeeld als een slap aftreksel van "Sgt. Pepper's Lonely Hearts Club Band" van The Beatles. Ook de muziekkritiek was eensgezind negatief. Ondanks dat, werd het album in de VS al goud op de dag van de uitgave en bracht alleen al in de VS binnen de eerste tien dagen 2 miljoen dollar op. Het nummer '2000 Light Years from Home' schreef Richards in de gevangenis, als de afstand van zijn cel naar huis. Het album bevat ook een compositie van Wyman, het door hemzelf gezongen 'In Another Land'. Het nummer '2000 Man' werd in 1979 door de Amerikaanse glamrockband Kiss gecoverd op hun album "Dynasty". Een andere band die door dit Stonesalbum werd geïnspireerd, is de Amerikaanse neopsychedelische rockband The Brian Jonestown Massacre, die als eerbetoon aan deze plaat hun eigen tweede album uit 1996 "Their Satanic Majesties' Second Request" noemde.
Eerder in 1967 was het eveneens psychedelisch getinte album "Between the Buttons" verschenen, met in de Amerikaanse versie de hits 'Ruby Tuesday' en 'Let's Spend the Night Together'. 'Ruby Tuesday' werd in 1970 door Melanie gecoverd en werd een hit voor haar. Het nummer 'Connection' van het album heeft Richards gebruikt op een solotournee met de "X-Pensive Winos" in 1989.
De lentetournee door Europa in 1967 werd gekenmerkt door vele relletjes en werd door Bill Wyman omschreven als de wildste Stonestournee ooit.
"Beggars Banquet" (1968).
"Beggars Banquet" betekende weer een radicale breuk met de vorige twee albums. De Summer of Love was voorbij, er waren studentenprotesten, de Sovjet-Unie onderdrukte de Praagse Lente en de Vietnamoorlog sleepte zich voort. Het vond zijn neerslag in de nummers als 'Sympathy for the Devil' en 'Street Fighting Man'. Het album werd opgenomen in de eerste helft van 1968, en werd uitgebracht in december. Voor de productie werd een beroep gedaan op de Amerikaan Jimmy Miller, die eerder dat jaar de single 'Jumpin' Jack Flash' produceerde. De inbreng van Jones op het album was minimaal, alleen op 'No Expectations' is hij met zijn slidegitaar nadrukkelijk aanwezig. Richards gebruikte in die periode voor het eerst de open G stemming op zijn gitaar, waarbij de losse snaren een majeurakkoord vormen, een techniek die Richards van Ry Cooder overgenomen had. Naast 'No Expectations' bevatte het album veel andere nummers met country en folk-invloeden, 'Prodigal Son','Dear Doctor', 'Parachute Woman' en 'Jig-Saw Puzzle'.De studio-opnames van 'Sympathy for the Devil' zijn gefilmd door Jean-Luc Godard voor zijn film One Plus One.
Als hoes voor het album kozen de Stones voor een foto van een smerig toilet, met Graffiti, zoals een ban-de-bom teken en teksten als 'Bob Dylans Dream'. De directie van Decca ging hiermee niet akkoord, waarna gekozen werd voor een geheel witte hoes met alleen de naam van de band en de titel en onderin de tekst 'RSVP' (répondez s'il vous plaît'), een uitnodiging voor het banket. Vanaf 1984 werd het originele ontwerp alsnog gebruikt.
Ondanks dat "Beggars Banquet" geen nummer 1-album werd, wordt het tot op de dag van vandaag gezien als een van de beste rockalbums van de jaren zestig.
Ontslag en dood van Brian Jones (1969).
Op 8 juni 1969 gingen Brian Jones en de Stones uit elkaar. In Jones' verklaring vanwege een andere visie op de muzikale richting, maar volgens de andere Stones was het een ontslag vanwege zijn geringe muzikale inbreng en het feit dat Jones geen visum kon krijgen voor de aanstaande tournee door de VS. Mick Taylor werd aangetrokken als zijn vervanger. Jones werd in de vroege ochtend van 3 juli dood gevonden op de bodem van zijn zwembad. Over zijn dood zijn meerdere boeken geschreven, in 2006 werd over zijn dood en de weken die eraan voorafgingen een film gemaakt: "Stoned".
Ter introductie van de nieuwe gitarist zou door de Stones een gratis concert in Hyde Park in Londen worden gegeven, het werd echter een concert ter nagedachtenis van Jones. Jagger begon met het voorlezen van een fragment uit het gedicht Adonaïs van Percy Bysshe Shelley, een treurzang over de dood van zijn vriend John Keats. Ze lieten duizenden vlinders los ter nagedachtenis aan Jones voordat ze hun set openden met "I'm Yours and I'm Hers", een nummer van Johnny Winter. Het concert, werd bijgwoond door naar schatting 250.000 fans. Een productieteam van Granada Television filmde het optreden, dat op de Britse televisie werd uitgezonden als "The Stones in the Park".
Op de begrafenis van Jones waren van de Stones alleen Watts en Wyman aanwezig. Jones werd de voorganger van de 27 club, een illuster groepje rocksterren die op 27-jarige leeftijd overleden.
"Let It Bleed" (1969).
Aan het eind van de grote stadiontournee door de VS in 1969 werd "Let It Bleed" uitgebracht. Dit achtste album was geheel in lijn met zijn voorganger, grotendeels dezelfde thematiek, opgenomen toen Brian Jones nog officieel bij de Stones zat, maar met minimale inbreng. Het album begint met 'Gimme Shelter' en eindigt met 'You Can't Always Get What You Want', de Summer of Love is definitief voorbij. 'Gimmy Shelter' heeft een prominente zangpartij van Merry Clayton, op 'You Can't Always Get What You Want' is de zang aangevuld met een achergrondkoor, bestaand uit het "London Bach Choir" en een trio van de zangeressen Madeline Bell, Doris Troy en Nanette Workman. De orgelpartij wordt gespeeld door Al Kooper, een Amerikaanse gitarist, die roem verworven had met zijn orgelriff op Bob Dylans 'Like a Rolling Stone'.
Op 'Midnight Rambler' en 'You Got the Silver' is Brian Jones nog te horen, op de nummers 'Country Honk' en 'Live With Me' speelt nieuwe gitarist Mick Taylor mee. 'Country Honk' is een nummer dat zijn vorm kreeg onder invloed van Gram Parsons, met wie Richards in die periode veel optrok, en met wie hij veel drugs gebruikte (Gram Parsons zou daaraan overlijden). Gram Parsons vond dat het nummer een fiddler nodig had, die ze vonden in de persoon van Byron Berline. Ry Cooder, in aanmerking genomen als vervanger van Brian Jones, speelde op 'Love in Vain' mee op mandoline.
Het jaar 1969 werd afgesloten – in navolging van Woodstock – met een gratis concert in Californië in Livermore op de Altamont racebaan. Er kwamen 300.000 mensen op af, maar het optreden eindigde in een drama met de dood van Meredith Hunter. 
"Sticky Fingers" (1971).
De jaren zeventig begonnen met het in 1970 uitgebrachte livealbum "Get Yer Ya-Ya's Out!", nog opgenomen in de jaren zestig tijdens de Stonestournee van 1969 door de VS. Dit album wordt nog altijd als het beste officiële livealbum van de Stones beschouwd en is tevens het laatste album dat de Stones voor Decca uitbrachten.
"Sticky Fingers" kwam uit op 23 april 1971, maar de opnames ervoor begonnen al in 1969, en namen een grotere tijdsspanne in beslag door Mick Jaggers plannen voor een filmcarrière. Na zijn rol in "Performance" speelde hij de hoofdrol in de Australische cowboyfilm "Ned Kelly", een vogelvrij verklaarde bushranger.
"Sticky Fingers" is het eerste album met het bekende Rolling Stones Records-logo van de uitgestoken tong, getekend door graficus Shepard Fairey en geïnspireerd door de tong van de hindoegodin Kali.
De hoes, een spijkerbroek met rits, was een ontwerp van Andy Warhol. Het album kwam uit op het label Rolling Stones Records, dat de Stones waren gestart met behulp van Ahmet Ertegün, de oprichter van het Atlantic Records, dat later onderdeel werd van de Warner Music Group. Marshall Chess, de zoon van de oprichter van Chess Records kreeg de leiding van het label, en Atlantic ging de distributie verzorgen.
Omdat de Amerikaanse vakbonden geen toestemming gaven voor studiosessies, werd een aantal opnames in het geheim gemaakt in de Muscle Shoals Sound Studios, een studio in de buurt van Florence, Alabama, opgericht door de Swampers. Opgenomen werden 'You Gotta Move', 'Brown Sugar' en 'Wild Horses'. Swamperslid Jimmy Johnson fungeerde als technicus en Jim Dickinson speelde piano op 'Wild Horses'. Ian Stewart speelde de pianopartij niet , omdat hij in niet in mineurakkoorden wilde spelen. Andere opnames voor het album werden gemaakt in de Rolling Stones Mobile Studio, die de Stones hadden laten bouwen, en die gestationeerd werd bij Mick Jaggers landhuis 'Stargroves' in Hampshire.
"Sticky Fingers" bereikte op veel albumcharts een 1e plaats.'Brown Sugar' werd op single een grote hit. Andere bekende nummers zijn 'Dead Flowers' en 'Bitch'.
De Stones braken in 1970 niet alleen met Decca, ook het contract met Allan Klein werd verbroken. De Amerikaan bleek jarenlang geen belastingbetalingen voor de Stones geregeld te hebben, hetgeen resulteerde in enorme belastingschulden. Ook de muziekrechten van de composities uit de Decca-tijd bleek hij zich toegeëigend te hebben. De Stones vroegen bankier Rupert Loewenstein voortaan hun financiële zaken te regelen. Om fiscale reden verhuisden de Stones naar Frankrijk, waar Keith Richard het landhuis 'Nellcôte' huurde in Villefranche-sur-Mer nabij Nice. De Rolling Stones Mobile Studio werd naar de villa verhuisd.
Ter behartiging van hun zakelijke belangen werden door Loewenstein op naam van de Stones een aantal bv's opgericht. Om belastingtechnische reden werden deze in Nederland gevestigd. Onder de paraplunaam Promogroup BV vallen o.a. Promopub BV en Promotone BV voor het maken en uitbrengen van geluidsopnamen, Musidor BV houdt de trademarks (zoals het bekende tongue&amp;lip-logo en het merk “the Rolling Stones”) en de portretrechten van de bandleden.
"Exile on Main St." (1972).
"Exile on Main St." werd voornamelijk opgenomen in de mobiele studio en in de kelders van het landhuis in Villefranche-sur-Mer. Main Street was de koosnaam, die de Stones hadden voor de Franse Rivièra. De geluidskwaliteit in de kelders was slecht, er moest vaak heropgenomen worden, en de uiteindelijke versie werd geremixt en gemasterd in de Sunset Studios in Los Angeles.
"Exile on Main St." werd een dubbelalbum en bevatte geen potentiële nummer 1-hits, waardoor het album in die jaren als minder werd beoordeeld. Later zouden critici het echter als een van de beste Stones albums beschouwen.
Bekende nummers werden wel 'Tumbling Dice', 'Happy' (gezongen door Keith Richards) en 'Sweet Verginia', dat met drie andere nummers een hele akoestische country-kant van het album vormde.
Het album stond in 2003 en 2012 op de zevende plaats in een door het muziekblad "Rolling Stone" samengestelde lijst van de vijfhonderd beste albums aller tijden
Het livealbum "Stripped" (1995) bevat vooral nummers van dit album.
Vertrek uit Frankrijk (1972).
Tijdens de opnames voor "Exile on Main St." kreeg de Franse politie het vermoeden, dat Keith Richards en zijn vriendin Anita Pallenberg in hun eigen villa in heroïne handelden. Zij werden nog niet gearresteerd, maar moesten wel het land verlaten. Het betekende dat er gezocht moest worden naar een nieuwe opnamelocatie. Ahmet Ertegun adviseerde de Dynamic Sound Studio in Kingston, de hoofdstad van Jamaica. "Goats Head Soup" werd er eind 1972 gedeeltelijk opgenomen. De sesies werden onderbroken door de dagvaarding van Keith Richards in Nice, waar hij verooreeld werd tot een afkickbehandeling. Mick Jagger onderbrak de sessies na de aardbeving in Nicaragua, het geboorteland van zijn vrouw Bianca Jagger-Pérez-Mora Macias. "Goats Head Soup" werd afgemaakt in Londen, in de Island Studios en de Olympic Sound Studios.
Het album bevat een protestsong, 'Doo doo doo doo doo (Heartbreaker)', over het geweld, dat de Amerikaanse politie gebruikt, de ballad 'Angie' en meerdere typische Stones-rockers, waaronder het omstreden 'Star Star', ook wel bekend als 'Starfucker'.
"It's Only Rock 'n Roll" werd eind 1973 begin 1974 opgenomen, voornamelijk in de Musicland Studios in München, de hoofdstad van de Duitse deelstaat Beieren. Het album wordt beschouwd als het einde van een Rolling Stone-tijdperk. De heroïneverslaving beperkte zich niet tot Keith Richards, ook vele vaste medewerkers en sessiemuzikanten leden er onder. Het resulteerde in het (zelfgenomen) ontslag van Mick Taylor, het ontslag van producer Jimmy Miller, geluidstechnicus Andy Johns en saxofonist Bobby Keys.
Taylor keek al ruim een jaar uit naar een nieuwe tournee toen in oktober 1974 tijdens een bijeenkomst in Zwitserland werd besloten dat dit – vanwege de drugsverslaving van Keith Richards – voorlopig uitgesloten was. Afgezien van zijn fragiele conditie waren er problemen met het verkrijgen van verschillende visa voor Richards, vanwege diens veroordelingen voor drugsbezit. Aangeslagen door dit nieuws, verliet Taylor de bijeenkomst voortijdig. Hij was met name teleurgesteld doordat de tournee hem steeds in het vooruitzicht was gesteld tijdens de bijzonder moeizaam verlopen studiosessies. Twee maanden later bezocht hij een feest ter gelegenheid van de verjaardag van Eric Clapton, waar Mick Jagger ook aanwezig was. Die avond gaf hij aan Mick Jagger te kennen dat hij besloot de band te verlaten.
De productie van "It's Only Rock 'n Roll" kwam op naam van de Glimmer Twins, een bijnaam voor het duo Jagger/Richards, maar dit album is vrijwel alleen door Mick Jagger tot stand gekomen. Nieuwe medemuzikanten waren Ron Wood, Billy Preston en Ray Cooper.
"Black and Blue" (1976).
Als vervanger voor Taylor werden vele gitaristen genoemd, onder wie Steve Marriott van Humble Pie, Jeff Beck, Eric Clapton, Ron Wood, Harvey Mandel en Wayne Perkins. Harvey Mandel was de oud-gitarist van Canned Heat, die enige tijd bij John Mayall had gespeeld. Wayne Perkins werd voorgedragen door Eric Clapton, Perkins was bekend door zijn werk met Bob Marley en Joni Mitchell. Bij de opnames voor het nieuwe album "Black and Blue" in Rotterdam in De Doelen en in München, speelden zowel Wood, Perkins als Mandel mee als vervanger voor Taylor.
Als vaste gitarist ging de voorkeur uit naar Wood, omdat hij een Brit was en Mandel en Perkins Amerikanen. Richards had ook een voorkeur voor Marriott, maar Wood werd uiteindelijk onder druk van Jagger gekozen als de nieuwe gitarist. Wood ging mee op de Amerikaanse tournee. Hij werd echter pas op 18 december officieel lid van de Rolling Stones, toen hij de Faces verliet.
De definitieve versie van "Black and Blue" kwam tot stand in de Mountain Studios in Montreux, het latere Queen-museum. Van het album werd één single getrokken, 'Fool to Cry' met als B-kant het funky 'Hot Stuff'), in het Verenigd Koninkrijk gekoppeld aan 'Crazy Mama'. 'Melody' is geschreven in samenwerking met Billy Preston, die er onterecht geen credits voor kreeg. In de zomer van 1976 stonden The Rolling Stones wekenlang tegelijk, en elkaar afwisselend, op nummer 1 en 2 in Nederland met "Black and Blue" en het compilatiealbum "Stones Story". Ook kwamen zij tijdens hun tournee dat jaar weer naar Den Haag en traden 29 en 30 mei op in het ADO Zuiderpark Stadion.
"Some Girls" (1978).
Richards werd in 1978 zowel in Engeland als in Canada aangeklaagd voor de handel, de invoer en het in bezit hebben van heroïne. In Toronto werd hij veroordeeld tot een afkickbehandeling en het geven van een benefietconcert voor blinden, dat daadwerkelijk plaatsvond op 22 april 1979. Het was een concert gegeven door de "New Barbarians", door Richards en Wood hiervoor eenmalig opgericht.
Eind jaren zeventig was de opkomst van nieuwe muziekstijlen, disco en punk. Punkgroep The Clash zongen 'No Elvis, Beatles or the Rolling Stones'. De toekomst van de Stones werd onzeker. In 1977 werden de contracten van de Stones met Atlantic Records in de VS en het Britse EMI verlengd. Om de jaren zeventig af te sluiten werd het album "Some Girls" uitgebracht. "Some Girls" bevat een veelheid aan stijlen, disco met 'Miss You', hardrock met 'Respectable' en 'Before They Make Me Run', punk met 'When the Whip Comes Down' en een countrynummer 'Far Away Eyes'. Het album werd opgenomen in de Pathé Marconi EMI Studio nabij Parijs. Er werd in de studio geen gebruik gemaakt van sessiemusici, wel in de overdub, zoals Sugar Blue op 'Miss You'.
"Some Girls" bereikte vrijwel overal een toppositie in de albumcharts, het is nog steeds het bestverkochte Stones-studioalbum ooit, 'Miss You' werd in meerdere landen een nummer 1 in de singlehitlijsten. Voor de hoes van het album werd gebruik gemaakt van reclameafbeeldingen van het cosmeticamerk Valmor, op de binnenhoes stonden portretten van beroemde filmsterren. Betrokkenen dreigden met rechtszaken, waarna de hoes aangepast werd.
"Emotional Rescue" (1980).
Begin jaren tachtig kickte Richards na vele eerdere pogingen definitief af van de drugs, en kon hij zich weer op muziek gaan richten, zij het dat Jagger en Richards verschillende richtingen op wilden. Jagger was geïnteresseerd in disco en funk, terwijl Richards zich meer op de ballad richtte. Op het album "Emotional Rescue" staan de hits 'She's so Cold' en 'Emotional Rescue'. Ook begonnen de Stones nu echte videoclips te maken in plaats van de gebruikelijke liveopnames.
"Tattoo You" (1981).
In 1981 kwam "Tattoo You" uit. Het bevat de hits 'Start Me Up' en 'Waiting on a Friend'. De opnames voor het album verliepen problematisch, Jagger en Richards wilden elkaar niet zien en werkten er gescheiden aan. Producer Chris Kimsey baseerde het album op oude nummers, die al in de periode van "Some Girls" en "Goats Head Soup" opgenomen waren, maar toen niet goed genoeg gevonden werden. De ruzies tussen Jagger en Richards escaleerden verder, want Jagger heeft het album deze naam gegeven zonder Keith te informeren. Het had eigenlijk gewoon "Tattoo" moeten heten. "Tattoo You" is na "Some Girls" het bestverkochte studioalbum van de Stones.
'Start Me Up' werd door Microsoft gebruikt in de radio- en tvreclame voor Windows 95, waar de startknop werd geïntroduceerd.
"Undercover" (1983).
In 1983 kwam "Undercover" uit, een album met meer aandacht voor de videoclips dan voor de muziek. Chuck Leavell is hier voor het eerst als toetsenist te horen. De single 'Undercover of the Night' werd een bescheiden hit.
1984-1990.
In 1984 tekenden The Rolling Stones onder leiding van Jagger een nieuw platencontract, voor het brengen van twee albums. Hij vertelde Keith niet dat hij ook een solocontract voor drie albums had getekend. Jagger dacht dat hij met een solocarrière meer kon verdienen, of hij streefde naar dezelfde roem als David Bowie en Michael Jackson. Keith werd hier boos over en ging ook aan andere projecten werken. Zo speelde hij samen met Chuck Berry en Aretha Franklin. Op de uitnodiging voor Live Aid reageerden de Stones niet eens. Toen Jagger, wiens albums "She's the Boss" en "Primitive Cool" sterk tegenvielen, echter een spectaculair optreden regelde op Live Aid met Tina Turner en Hall &amp; Oates, traden Keith Richards en Ron Wood daar ook op, samen met Bob Dylan.
De Stones kwamen weer bij elkaar voor het album "Dirty Work" (1986), maar Jagger en Richards hadden nog steeds ruzie en schreven de meeste nummers afzonderlijk. Er wordt wel beweerd dat deze ruzie nooit meer echt is bijgelegd, en dat het oude Stonesgeluid hierdoor niet meer is bereikt. Het album bevatte wel de hit (cover) "Harlem Shuffle". Ook "One Hit (to the body)" werd een kleine hit. Op de cd-versie is aan het eind een pianofragment opgenomen ter nagedachtenis aan Ian Stewart, die op 12 december 1985 overleed.
Vertrek Bill Wyman (1991).
Bill Wyman was het ondertussen zat bij de Stones en besloot te vertrekken. Hoewel hij dit besluit al in 1988 had genomen, kondigde hij zijn vertrek pas aan op 19 november 1991, toen hij weigerde zijn handtekening te zetten onder een nieuw platencontract. Het vertrek van Wyman werd eerst geheim gehouden, tot het uiteindelijk pas in januari 1993 officieel werd. Het laatste studioalbum waarop hij meespeelde is "Steel Wheels" (1989), met de hit 'Mixed Emotions', die in Amerika op nummer 5 belandde. Vooral de twee tournees na dit album, de "Steel Wheels Tour" (1989-1990) en de "Urban Jungle Tour" (1991), waren succesvol en vernieuwend (zogenaamde arenaconcerten).
Wyman werd vervangen door Darryl Jones, die echter nooit officieel lid van de Stones is geworden. Daryll Jones verving Wyman zowel op tournee als in de studio.
"Voodoo Lounge" (1994).
Met Darryl Jones werd een nieuw album opgenomen, "Voodoo Lounge". Het werd een succes, en bereikte de nummer 1-positie in de albumlijsten, met de hits 'Love is Strong' en 'You got me Rocking'.
"Stripped" (1995).
"Stripped" is geen nieuw studioalbum, maar ook geen nieuw livealbum, maar een album in de geest van Eric Claptons Unplugged. De opnames vonden plaats in kleinere concertzalen zoals Paradiso in Amsterdam en Olympia in Parijs, en in studio's in Tokio en Lissabon waar live gespeeld werd. De zwart-witfoto op de hoes en de foto's in het cd-boekje zijn van Anton Corbijn.
1997 tot 2012.
Ook de opvolger "Bridges to Babylon" (1997) werd een succes. Met 'Anybody seen my Baby' hadden de Stones na lange tijd weer een echt grote hit. Ook 'Flip the Switch', 'Saint of Me' en 'Out of Control' waren succesvol.
In 2002 werd er een compilatiealbum uitgebracht genaamd "Forty Licks". Het bevat de meeste hits van de Stones en er staan ook nog een aantal nieuwe nummers op. 'Don't Stop' werd een hit. Ook hierop volgde een succesvolle tournee, de Licks Tour 2002, die de Stones onder andere door Nederland voerde.
In 2006 werd er een nieuw studioalbum uitgebracht: "A Bigger Bang". De bijbehorende tournee was de langste (2005-2007) en lucratiefste van de Stones ooit. Ze reisden door Europa, Azië en de Verenigde Staten. In 2006 werd er ook nog een gratis concert op het strand van Copacabana in Rio de Janeiro gegeven, waarbij naar schatting tussen de anderhalf en twee miljoen toeschouwers aanwezig waren.
In 2008 brachten de Stones in samenwerking met Martin Scorsese een bioscoopfilm uit, "Shine a Light". Deze film bevat een concert uit 2006 met gastoptredens van Buddy Guy, Jack White (van The White Stripes) en Christina Aguilera, en enkele oude interviews.
Begin 2008 kwam er een eind aan het zestienjarige platencontract dat de Stones hadden met EMI en Virgin. Zij sloten een nieuw contract met Universal met op 1 april 2008 als eerste uitgave de soundtrack van "Shine a Light".
In mei, juni en juli 2009 verschenen heruitgaven van alle studioalbums vanaf 1971 tot en met 2005, op een label van Universal Music, Polydor. Ook werd er voor de fans een boxset ontworpen waarin alle 14 cd's bewaard kunnen worden. Het album "Exile On Main Street" uit 1972 verscheen in 2010 opnieuw in verschillende versies en werd tevens aangevuld met tien niet eerder uitgebrachte nummers uit die periode. Het album stond voor het eerst sinds 38 jaar weer op nummer 1 in verschillende albumlijsten over de hele wereld. Een van de "nieuwe" nummers van Exile is 'Plundered My Soul'.
Vanaf begin 2009 speculeerden fans en media er weer wild op los en werd beweerd dat de Stones eind 2011 weer op tournee zouden gaan met een nieuw studioalbum. In januari 2010 werden de geruchten officieel ontkracht. Op 2 september 2009 doken er op een Australische muzieksite geruchten op over het vertrek van Charlie Watts uit de band. Ook deze geruchten werden door de band ontkend.
Op 25 juli 2010 (de dag voor de 67e verjaardag van Mick Jagger) stonden er in "The Sun" opnieuw geruchten dat de band zou hebben aangekondigd in 2012 te stoppen, 50 jaar na de oprichting. De geruchten werden wereldwijd overgenomen. Volgens "bronnen" zou deze beslissing zijn genomen omdat de Stones beseften dat ze een dagje ouder werden. Bovendien zouden ze een punt achter hun carrière willen zetten "op hun hoogtepunt". De band zou nog een afscheidstournee geven. Officieel heeft de band niet gereageerd, maar in een interview in "De Volkskrant" van 24 september 2010 ontkende Ron Wood het gerucht. Hij betwijfelde zelfs of de bandleden weleens zouden stoppen.
In het vroege voorjaar van 2011 leverden de Stones een bijdrage aan het album "Boogie4Stu" van pianist Ben Waters, dat een hommage aan Ian Stewart is. Ze namen samen met Bill Wyman en nog enkele andere musici, zij het op verschillende locaties (Engeland, de VS en Frankrijk), een cover van Bob Dylans 'Watching the River Flow' op. Het album kwam medio april 2011 uit.
Eind 2011 werd het succesalbum "Some Girls" uit 1978 opnieuw uitgebracht, aangevuld met twaalf niet eerder uitgebrachte nummers uit diezelfde periode. 'No Spare Parts' werd geselecteerd als single. Vrijwel gelijktijdig verscheen een dvd met een uniek optreden uit 1978 van de band in het Amerikaanse Ft. Worth TX. Op de dvd staan ook in 2011 opgenomen interviews met Mick Jagger en Bill Wyman.
50 jaar Stones (2012).
In 2002 was reeds het compilatielbum "Forty Licks" uitgebracht, in 2012 volgde een nog uitgebreidere versie onder de naam "GRRR!" met een vijftig tot zeventigtal oude nummers en twee nieuwe in Frankrijk opgenomen nummers.
"Blue &amp; Lonesome" (2016).
In 2016 brachten de Stones het album "Blue &amp; Lonesome" uit, met covers van oudere bluesnummers.
De Stones hadden te weinig eigen materiaal liggen voor een nieuw album en kozen voor nog weinig bekende nummers van bluesartiesten als Howlin' Wolf, Little Walter en Jimmy Reed. Binnen drie dagen werden 12 nummers opgenomen in de "Grove Studios" van Mark Knopfler. Het album was een terugkeer naar de oude Stones uit de begintijd.
2017 tot 2021.
Op 30 september 2017 stonden The Rolling Stones met hun "No Filter Tour" in de Amsterdam Arena en op 15 oktober stonden ze in het Arnhemse GelreDome.
De band bracht op 23 april 2020 de single 'Living in a Ghost Town' uit via het Duits-Britse platenlabel Polydor. Deze single stond in het teken van de coronacrisis die de hele wereld dat jaar trof, en waardoor vooral tussen maart en mei veel steden uitgestorven waren en dus in spooksteden veranderden. In de clip van het nummer is dit duidelijk te zien.
'The Rolling Stones – Unzipped' was de eerste internationale tentoonstelling ooit over de band. Na Londen, de Verenigde Staten en Azië ging de tentoonstelling op 19 november 2020 in het Groninger Museum in een vernieuwde vorm in Europa van start. Mick Jagger opende deze Europese start online, i.v.m. het uitbreken van de coronapandemie. De bandleden waren zelf nauw betrokken bij de expositie, waar meer dan 400 originele voorwerpen te zien waren. Auke de Boer speelde op het carillon van de Martinitoren een medley van 'Paint It Black', 'Angie' en 'Ruby Tuesday'.
Na een aantal weken moest de tentoonstelling door de coronacrisis worden stopgezet. In juni 2023 werd deze opnieuw opgezet in hetzelfde museum in Groningen.
Op 24 augustus 2021 overleed Watts op 80-jarige leeftijd in een Londens ziekenhuis. Op tournee werd Steve Jordan zijn vervanger. Jordan had al eerder meegespeeld op "Dirty Work". Ook had hij met Keith Richards meegespeeld op de titelsong van de gelijknamige Whoopi Goldberg-film "Jumpin' Jack Flash" (1986).
60 jaar Stones (2022).
Ter gelegenheid van de 60e verjaardag van de Stones, vroeg het muziekblad "Lust for Life" zijn lezers naar hun drie favoriete songs. Het resulteerde in een Top 60 met 'Gimme Shelter' op 1, gevolgd door 'Sympathy for the Devil' en 'Angie'.
Op 13 juni 2022 zouden de Stones een optreden in de Johan Cruijff ArenA geven. Dit optreden werd echter op het laatste moment verzet naar 7 juli, omdat Jagger slechts enkele uren voordat het zou beginnen positief testte op COVID-19. Een optreden van de Stones dat voor 17 juni stond gepland in Bern, werd vanwege Jaggers besmetting eveneens afgezegd.
Theaterproducent Boudewijn Koops maakte in november 2022 zijn regiedebuut met de voorstelling "Sympathy for the devil", een interdisciplinaire voorstelling over Marianne Faithfull en Anita Pallenberg en The Rolling Stones, de eerste productie van Zwolse Theaters, de band Stones Sessions, met in de hoofdrollen Pip Lieke Lucas en Eva van der Post.
Hackney Diamonds.
In 2023 werd het album "Hackney Diamonds" uitgebracht. In Nederland ging het album vanaf 20 oktober in de verkoop.
Hommages.
Er zijn enkele musea aan de band gewijd, zoals het Stones Fan Museum in het Duitse Lüchow en The Rolling Stones Museum in het Sloveense Portorož. In Lüchow bevindt zich ook een wandschildering over The Rolling Stones.
Een familie van uitgestorven steenvliegen is vernoemd naar de The Rolling Stones. De wetenschappelijke naam van de familie Petroperlidae is afgeleid van de Latijnse woorden 'petra,' dat steen betekent en 'perla', dat verwijst naar het geslacht "Perla". Bioloog Arnold H Staniczek, een van de ontdekkers van de steenvliegen, is niet alleen fan van de band, steenvliegen zijn een van de oudste groepen van insecten net zoals de Stones een van de langst bestaande rockbands zijn. De namen van de leden van de band zijn vereeuwigd in de soortaanduidingen;
Tournees.
1963-1965.
In het najaar van 1963 tourden de Stones naar het noorden van Engeland. Dit deden ze soms als hoofdact in gezelschap van The Merseybeats en Dave Berry, soms als onderdeel van een tournee met de Everly Brothers, Bo Diddley en Julie Grant. In het voorjaar van 1964 volgde een tweede Britse tournee met 58 concerten, met als repertoire de nummers die op hun eerste lp zouden komen. In juni 1964 vond de eerste (deels mislukte) tournee naar de VS plaats, maar als afsluiting ervan werden wel in de Chess-studio's opnames gemaakt voor het volgend album.
Als onderdeel van de derde Britse tournee in 1964 vond het legendarische optreden op 8 augustus in het Kurhaus in Scheveningen plaats, met in het voorprogramma "Trix and the Paramounts", André van Duin en voordat de Stones kwamen de The Fouryo's. Nederlandse rockbands kende de organisatie nog niet.
In september en oktober 1964 gingen de Stones na 64 shows in het Verenigd Koninkrijk voor de tweede maal naar de VS, ditmaal voor de promotie van het album "Twelve by Five". In januari 1965 tourden de Stones door Ierland en direct hierna gaf de band concerten in Australië, Nieuw-Zeeland en Singapore.
In maart 1965 volgde na een Britse tournee een tournee door Scandinavië. In april gaven de Stones drie concerten in het Olympia-theater in Parijs, waar ook hun eerste eigen composities op de setlist kwamen. Een week later vlogen de Stones naar de VS ter promotie van het Amerikaanse album "The Rolling Stones, Now!.
In september werd tijdens twee optredens in Dublin (Ierland) en twee in Belfast (Noord-Ierland), een documentairefilm gemaakt onder de naam "Charlie Is My Darling". De film is in 1966 eenmalig vertoond, maar niet officieel uitgebracht. In 2012 kwam op basis van de oude beelden een bewerkte versie op dvd uit. In 1965 volgden nog een Duitse tournee, een uitgebreide tournee door Engeland en Schotland en een tournee met 41 concerten in Canada en de VS.
1966-1967.
In 1966 tourden de Stones eerst door Australië. Op 26 maart traden zij op in Nederland, in de Brabanthallen in 's-Hertogenbosch, en op 27 maart in het Sportpaleis van Schaarbeek. Op 29 maart gaven ze twee concerten in het Parijse Olympia-theater.
In de zomer volgde de promotietournee voor "Aftermath" door de VS, met een slotconcert in Honolulu. In september en oktober vond weer een Britse tournee plaats, met als openingsacts onder meer Ike &amp; Tina Turner en The Yardbirds.
In 1967 was er alleen een tournee door het Europese vasteland, met op 15 april het concert in de Houtrusthallen in Den Haag. Ook in Italië, Griekenland en Polen werden concerten gegeven. 1967 was het eerste jaar waarin een driejaarlijkse cyclus van concerten in het Verenigd Koninkrijk, het overige deel van Europa en in de VS werd gevolgd.
"Get Yer Yah-Yah's Out!" en Altamont Free Concert (1969).
De tournee van 1969 door de VS werd om twee redenen gedenkwaardig: het livealbum dat opgenomen werd en het extra gratis slotconcert in Altamont, Californië, bekend als het Altamont Free Concert.
In het voorprogramma van de concerten stonden Ike &amp; Tina Turner, B.B. King en Terry Reid. Op sommige concerten werd B.B. Kings plaats overgenomen door Chuck Berry. Van de concerten in Baltimore en Madison Square Garden in New York verscheen het livealbum "Get Yer Ya-Ya's Out!". Het werd het eerste livealbum, dat de nummer 1-positie in de Britse albumlijsten bereikte. In 2009, dus 40 jaar later, werd het album heruitgegeven, inclusief opnames van Ike &amp; Tina Turner en B.B. King uit het voorprogramma.
Ter afsluiting van de tournee werd op 6 december een gratis concert op het autocircuit Altamont Speedway gepland, het Altamont Free Concert. Dit concert eindigde echter dramatisch, met de dood van een aantal toeschouwers.
Europese tournee 1970.
De tournee van 1970 was er een vol ongeregeldheden tussen fans en politie. In West-Berlijn werden 50 arrestaties verricht, in Milaan 63. Het slotconcert van de tournee was op 9 oktober in de RAI Amsterdam.
The Goodbye Britain Tour/UK Tour 1971.
De tournee van 1971 was een korte tournee voordat de Stones om belastingtechnische reden naar de Franse Rivièra gingen. Van het concert in Leeds "Get Yer Leeds Lungs Out" zijn talloze bootlegs verschenen.
American Tour 1972.
De Amerikaanse tournee van 1972 staat bekend als S.T.P. (Stones Touring Party) en had als bijnaam de "Cocaine and Tequila Sunrise-tour". De tournee begon in Vancouver in Canada en eindigde in Madison Square Garden in New York. Als support was er Stevie Wonder, die bij de slotnummers van de Stones meespeelde.
Pacific en Europese tournee 1973.
In de Pacific Tour in 1973 was een bezoek aan Japan gepland, maar de Japanse autoriteiten verleenden de Stones geen toegang tot het land, vanwege hun veroordelingen met betrekking tot drugs. Een optreden in Honolulu ging wel door, met in het voorprogramma ZZ Top.
Tijdens de Europese tournee in het najaar werden 42 concerten gegeven, waaronder twee in Rotterdam Ahoy. In het voorprogramma stond Billy Preston.
American Tour 1975 en Europese tournee 1976.
De Amerikaanse tournee van 1975 startte op 1 juni in Baton Rouge en eindigde op 8 augustus in Orchard Park, een stadje in de staat New York. Het was de eerste tournee waarin Ronnie Wood als vervanger van Mick Taylor optrad. Ollie Brown en Billy Preston werden aan de bezetting toegevoegd. Op twee van de zes concerten in Madison Square Garden werd als toegift 'Sympathy for the Devil' gespeeld, een met een gastbijdrage van Eric Clapton en een met die van Carlos Santana. Op 1 van de 5 concerten in Los Angeles vervulde Jesse Ed Davis die rol.
De Europese tournee van 1976 had dezelfde bezetting als de voorgaande Amerikaanse. De Britse tournee was nu onderdeel geworden van de Europese. In Nederland waren er twee concerten in het Zuiderparkstadion in Den Haag, in Brussel twee in het Vorst Nationaal, een concertzaal met een capaciteit van 8000 toeschouwers. In Leicester was er weer een gastrol van Eric Clapton, nu op gitaar en met leadzang op 'Key to the Highway', en alleen op gitaar op 'Jumpin' Jack Flash' en 'Street Fighting Man'.
American Tour 1978.
In de tournee van 1978 werd alleen de VS bezocht. De vaste sessiemuzikanten waren Ian Stewart en Ian McLagan. Er was geen vast voorprogramma, alleen Etta James en Peter Tosh traden meerdere malen op, Peter Tosh soms samen met Mick Jagger in 'Don't Look Back'. Gastoptreden waren er van Linda Ronstadt, Eddie Money, Doug Kershaw, Bobby Keys en Nicky Hopkins.
De documentaire "Some Girls Live in Texas" werd tijdens het concert in Fort Worth opgenomen. Het livealbum en de dvd werden pas in 2011 uitgebracht.
American Tour 1981.
Na 1978 hadden de Stones enige tijd weinig interesse in nieuwe tournees. Mick Jagger gaf meer prioriteit aan zijn filmcarrière, terwijl Keith Richards kampte met zijn drugsverslaving en samen met Ron Wood werkte aan toekomstplannen met de "New Barbarians". Charley Watts had een alcoholprobleem en Bill Wyman wilde weg bij de Stones.
Nadat Keith Richards na meerdere pogingen afgekickt was van de drugs, werd weer begonnen aan de Amerikaanse tour. Deze tournee zou vele records breken, zowel wat betreft het aantal toeschouwers als de inkomsten. Er werd geschat dat ongeveer 2 miljoen toeschouwers de concerten bezochten. Het ontwerp voor het podium was van de Japanner Kazuhide Yamazaki, die ook de hoes van het album "Still Life" ontwierp.
Als sessiemuzikanten traden op: de saxofonisten Bobby Keys, Lee Allan en Ernie Watts, Ian McLagan op keyboards en Ian Stewart op piano. In de meeste voorprogramma's stonden George Thorogood met zijn band The Destroyers, in Los Angeles ook de toen nog onbekende Prince. Gastoptredens waren er van Mick Taylor, Tina Turner, Chuck Leavell en Sugar Blue.
De Amerikaanse tournee werd in 1982 nog gevolgd door een concerttournee door Europa, maar daarna zou het rondom de Stones zeven jaar stil blijven.
De Steel Wheels Tour 1989 / Urban Jungle Tour 1990.
De Steel Wheels Tour was de eerste van een serie megatours bedacht door tourpromotor Michael Cohl. Cohl had eerder veel succes gehad met de tournee voor Michael Jacksons album "Thriller". Cohl beloofde Mick Jagger een ongekend voorschot van $60 miljoen om de 'Steel Wheels'-tournee 1989 te promoten. The Stones tekenden de deal.
De tournee ging op 31 augustus van start in Philadelphia met in het voorprogramma Living Colour. In oktober werd in Los Angeles het voorprogramma uitgebreid met Guns N' Roses. In de VS liep de tournee tot 20 december 1989. In februari 1990 werd de tournee voortgezet in de Tokyo Dome in Japan. Op 18, 19 en 20 mei kreeg de tournee een verder vervolg in Stadion Feijenoord in Rotterdam, als begin van het Europese deel. De Europese tournee, die de naam Urban Jungle Tour kreeg, eindigde op 25 augustus in het Wembley Stadium.
Op 18 augustus 1990 werd een extra concert in Praag in Tsjecho-Slowakije ingelast. In Tsjecho-Slowakije had men negen maanden eerder het communistische regime omvergeworpen en het Stones-concert werd gezien als een symbolisch einde van de revolutie. De nieuwe president Václav Havel, een levenslange fan van de band, hielp bij het organiseren van het evenement en ontving de Stones in de Praagse burcht. De band koos ervoor om alle inkomsten van het optreden (meer dan 4 miljoen Tsjecho-Slowaakse kronen) te doneren aan het Committee of Good Will, een liefdadigheidsinstelling die werd gerund door Havels vrouw Olga Havlová.
De extra muzikanten voor de tournee waren The Uptown Horns, Bobby Keys, Chuck Leavell en Matt Clifford op sax. Bernard Fowler, Lisa Fischer en Cindy Mizelle deden de achtergrondzang. Het album "Flashpoint" bevat, naast twee studio-opnames, een registratie van 15 nummers van deze tour. Voor Bill Wyman waren het zijn laatste bijdragen aan de Stones.
Voodoo Lounge Tour 1994-1995.
De Voodo Lounge Tour was een tournee die begon op 1 augustus 1994 in Washington en eindigde op 30 augustus 1995 in het Stadion Feijenoord in Rotterdam. Er werden in totaal over de hele wereld 129 concerten gegeven. Alle continenten werden aangedaan, waaronder Zuid-Amerika, waar in Argentinië een concert gegeven werd, nadat president Carlos Menem na de Falklandoorlog de betrekkingen met het Verenigd Koninkrijk hersteld had. Darryl Jones werd de vervanger van Bill Wyman, de andere extra muzikanten waren dezelfde als die van de Steel Wheels Tour, aangevuld met Andy Snitzer op saxofoon, Michael Davis op trombone en Kent Smith op trompet.
Bridges to Babylon Tour 1997-1998.
De titel van het album "Bridges to Babylon" was geïnspireerd op de brug in het ontwerp (de maquette) van het podium voor de nieuwe tour. De brug verbond het hoofdpodium met een kleiner podium 150 meter verder in de arena. De "Bridges to Babylon Tour" ging zes dagen voor het uitbrengen van het album op 23 september van start. De tournee eindigde een jaar later in Istanboel in Turkije. Als voorprogramma traden onder meer op: de Foo Fighters, Pearl Jam en Sheryl Crow. In Argentinië en Brazilië werd er opgetreden met Bob Dylan. De sessiemuzikanten waren dezelfde als die van de Voodoo Lounge Tour, aangevuld met Pierre de Beauport op toetsen in 'Thief in the Night'.
De liveregistraties van de Bridges to Babylon Tour werden op een livealbum uitgebracht: "No Security". Dit album werd in de VS en Europa gepromoot tijdens een kleinere tournee – kleiner in de zin van kleinere locaties – onder de naam "No Security Tour". In Nederland gaven de Stones concerten in het Stadpark in de stad Groningen en op het Pinkpop-terrein in Landsgraaf. In Groningen was het voorprogramma voor Catatonia, In Landgraaf Rowwen Hèze. In België traden de Stones op tijdens Rock Werchter met in het voorprogramma de Simple Minds.
De Licks Tour 2002-2003.
De "Licks tour" was een tournee ter promotie van het album "Forty Licks", een terugblik op 40 jaar Stones. Het was de langste tournee van de Stones ooit, met bijna 120 concerten en een setlist van in totaal 80 nummers. Er werd zowel in stadions als theaters opgetreden. De tournee begon op 16 augustus 2002 in Toronto en eindigde op 9 november 2003 in Hongkong. Geplande data in Oost-Azië en de einddatum van de tournee werden geannuleerd ten gevolge van de SARS-uitbraak in 2003.
Gastoptredens waren er voor Sheryl Crow in 'Honky Tonk Women', Solomon Burke in 'Everybody Needs Somebody to Love' Malcolm Young in 'Rock Me Baby'. Met Ryan Adams was er een liveoptreden via het tv-kanaal HBO.
In Nederland werden er concerten gegeven in Amsterdam ArenA, muziekcentrum Vredenburg en het Stadion Feijenoord.
A Bigger Bang Tour 2005-2007.
De Bigger Bang Tour was de laatste grote tournee van de Stones. Er werden in een periode van drie jaar over de hele wereld 147 concerten gegeven. Net als bij de Bridges to Babylon- en Licks-tours speelde de band een deel van de set op een tweede podium in het midden van de stadions, het hoofdpodium was 25 meter hoog en bevatte meerdere balkons.
Tijdens de concerten werd veel gebruikgemaakt van lichteffecten, die de Oerknal moesten verbeelden. Tijdens 'Sympathy for the Devil' werden enorme vlammen boven het podium de lucht in gestuurd. De extra muzikanten waren dezelfde als die van de vorige tournees, met een aanvulling van Tim Ries op saxofoon.
Bijzondere openingsacts waren Metallica, Guns N' Roses en Van Morrison, de laatste in Werchter en in Nijmegen. Het optreden van Van Morrison in Nijmegen moest echter vanwege hevige regenval afgebroken worden.
Tijdens een onderbreking van de tournee viel Keith Richards op vakantie in Fiji uit een boom. Hij liep een hersenschudding op en moest in Auckland, Nieuw-Zeeland, geopereerd worden vanwege een bloedprop.
Tijdens de Bigger Bang Tour werden door de Stones voor het eerst concerten gegeven in de Volksrepubliek China.
50 &amp; Counting Tour 2012-2013.
In 2012 vierden de Rolling Stones hun vijftigjarig bestaan. Dit feit werd gevierd met het verzamelalbum "GRRR!" en een kleine tournee van 30 concerten, voornamelijk in Noord-Amerika.
14 On Fire 2014.
De 14 On Fire Tour uit 2014 was een vervolg op de 50 &amp; Counting Tour, ditmaal in Europa, Azië en Oceanië. Voor Jan Smeets ging een lang gekoesterde wens in vervulling : Op 7 juni gaven de Stones een concert op Pinkpop.
ZIP Code Tour 2015.
De ZIP Code Tour was een tournee ter gelegenheid van het uitbrengen van een deluxe-editie van "Sticky Fingers", het album met de ritssluiting. Er werden alleen concerten in Noord-Amerika gegeven. In het voorprogramma stonden onder anderen Gary Clark jr., Buddy Guy en Ed Sheeran.
América Latina Olé Tour 2016.
De América Latina Olé Tour was een concerttournee met 14 optredens in Latijns-Amerika. Het slotconcert was een gratis optreden in Havana, het eerste optreden van de Stones op Cuba.
No Filter Tour 2017-2021.
De No Filter Tour was een tournee met 14 concerten gepland in Europa, later aangevuld met nog eens 14 concerten in 2018 en 17 in Noord-Amerika in 2019. In Nederland werden er concerten gegeven in Amsterdam ArenA en in het GelreDome in Arnhem. De tourdata kenden vele verschuivingen, onder andere door de coronapandemie, een medische behandeling van Mick Jagger en de ziekte van Charlie Watts, die voor het einde van de tournee zou overlijden. Zijn plaats werd ingenomen door Steve Jordan.
SIXTY Tour 2022.
De SIXTY Tour was een tournee waarin de overgebleven drie Rolling Stones 14 concerten gaven in grote stadions in Europa. Op 7 juli was er een optreden in de Amsterdam ArenA en op 11 juli in het Koning Boudewijnstadion in Brussel. Er werden twee concerten gegeven in het Hyde Park in Londen.
Bij de sessiemuzikanten was er een nieuwe saxofonist, Karl Denson, alsmede een nieuwe achtergrondzangeres, Sasha Allen.
Discografie.
Nummer 1-albums.
In de Nederlandse Album Top 100 hadden The Rolling Stones de volgende nummer 1-albums, 18 in totaal:
Nummer 1-singles in Nederland.
In de Nederlandse Top 40 hadden The Rolling Stones de volgende nummer 1-hits, vijf in totaal, waarvan "Paint It Black" zowel in 1966 als in 1990 op de eerste plek stond:
In de Single Top 100/Mega Top 30 en voorgangers stonden de Rolling Stones met de volgende 9 liedjes op nr.1:

</doc>
<doc id="28807" url="https://nl.wikipedia.org/wiki?curid=28807" title="Gregorio Allegri">
Gregorio Allegri

Gregorio Allegri (Rome, 1582 – aldaar, 17 februari 1652) was een Romein, priester en componist van kerkmuziek uit de barok.
Allegri was leerling van de gebroeders Giovanni Bernardino en Giovanni Maria Nanino te Rome, en hij schreef in de stijl van zijn leraren en hun voorganger, Giovanni Pierluigi da Palestrina. Hij componeerde magnificats, motetten en andere kerkmuziek. Volgens sommige bronnen zou Allegri een castraat zijn geweest, en zou zijn "Miserere" voornamelijk voor castraten geschreven zijn. Maar hij werd aangewend als tenor, dus kan hij geen castraat geweest zijn. Op afbeeldingen staat hij meestal ook met een baard, en indien hij castraat was geweest, zou hij nooit een baard hebben kunnen krijgen.
Miserere.
Zijn bekendste werk en een van de bekendste stukken uit de late Renaissance is het "Miserere" (Psalm 51), dat hij in 1638 componeerde. Het stuk is geschreven voor twee koren, het ene vier- en het ander vijfstemmig. Dit stuk wordt nog jaarlijks op Goede Vrijdag in de Sixtijnse Kapel uitgevoerd. Paus Urbanus VIII was er zo op gesteld, dat hij bepaalde dat het werk niet buiten het Vaticaan mocht worden uitgevoerd, op straffe van excommunicatie. Toch werden er afschriften gemaakt. Zo kon Wolfgang Amadeus Mozart op zijn 14e jaar tijdens zijn eerste reis door Italië dit stuk kopiëren door het op één auditie uit het hoofd te leren en op te schrijven.

</doc>
<doc id="28808" url="https://nl.wikipedia.org/wiki?curid=28808" title="Luciano Berio">
Luciano Berio

Luciano Berio (Oneglia, 24 oktober 1925 – Rome, 27 mei 2003) was een Italiaans componist. Hij was van 1950 tot 1964 getrouwd met de Amerikaanse sopraan Cathy Berberian, voor wie hij een aantal stukken componeerde, waaronder "Circles", "Sequenza III", "Visage" en "Récital".
Carrière.
Berio studeerde compositie aan het conservatorium te Milaan bij Ghedini. Later was hij leerling van Dallapiccola. Hij richtte in 1953 in samenwerking met Bruno Maderna de "Studio di Fonologia" op, een experimenteel orkest. Later werd hij professor aan de befaamde Juilliard School in New York.
Zijn oeuvre omvat een breed scala aan vormen en vormexperimenten. Hij schreef zowel kamermuziek, composities voor groot orkest en vocalisten als elektronische muziek. Hij werkte zijn leven lang aan een reeks "Sequenze" voor solo-instrumenten. Het gebruik van muzikale en literaire citaten en het incorporeren van allerlei soorten volksmuziek is kenmerkend voor zijn werk. Onder de auteurs van wie hij teksten gebruikte behoorden James Joyce, Edoardo Sanguineti, e.e.cummings, Italo Calvino, Samuel Beckett en Claude Lévi-Strauss. Grote populariteit won hij met zijn "Folk Songs" in 1964 en zijn voor de "Swingle Singers" gecomponeerde "Sinfonia" in 1968. Berio orkestreerde ook muziek van andere componisten. "Rendering" is zijn completering en orkestratie van schetsen voor een onvoltooide symfonie (nr 10) van Franz Schubert.

</doc>
<doc id="28811" url="https://nl.wikipedia.org/wiki?curid=28811" title="Charlie Parker">
Charlie Parker

Charlie 'Bird' Parker, volledige naam: Charles Christopher Parker junior (Kansas City, 29 augustus 1920 – New York, 12 maart 1955), was een Amerikaans componist en altsaxofonist. Parker is een van de belangrijkste namen in de overgang van de traditionele naar de moderne jazz. Hij wordt, samen met Dizzy Gillespie, Thelonious Monk, Charles Brown en Bud Powell, beschouwd als uitvinder van de bebop.
Levensloop.
Charlie Parker werd geboren in Kansas City en speelde saxofoon vanaf zijn zevende. Hij was geenszins een wonderkind maar oefende als een bezetene. Zijn grote idool was Lester Young. Op zijn vijftiende gebeurden er drie vermeldenswaardige dingen: Charlie Parker besloot zich volledig aan de muziek te wijden; Charlie Parker werd tijdens een jamsessie door Jo Jones op vernederende wijze van het podium gestuurd en Charlie Parker begon heroïne te gebruiken (een gewoonte die de rest van zijn leven zou tekenen).
Na de afgang bij Jo Jones oefende Parker nog fanatieker dan voorheen en in de jaren die volgden maakte hij gestaag carrière in diverse bands, met name in de jump-bluesband van Jay McShann. In december 1939 bevond Parker zich in Harlem, New York. Hier kreeg zijn eigen stijl definitief gestalte toen hij zijn inmiddels uitgebreide harmonische kennis toepaste tijdens improvisaties in het nummer "Cherokee". Het zou tijdens de rest van zijn carrière een van zijn favoriete stukken blijven. In 1941 werd tijdens een sessie met de band van Jay McShann de eerste commerciële opname gemaakt van een Charlie-Parkersolo: 'Hootie Blues' was vanaf dat moment de inspiratie voor menig jazzmuzikant en de status van Parker als invloedrijk vernieuwer werd definitief gevestigd.
In 1942 verbraken McShann en Parker hun samenwerking. Parker speelde in diverse bands en vormde vanaf 1944 een team met een andere jazzvernieuwer: trompettist Dizzy Gillespie. Bebop brak hiermee definitief door als dé eigentijdse jazzvorm.
In 1946 eindigde, tijdens een tournee in Californië, de samenwerking met Dizzy die naar New York terugkeerde. Parker bleef in Los Angeles en huurde de veelbelovende jonge trompettist Miles Davis in. Toen overkwam hem iets rampzaligs: drugsdealer 'Moose the Mooche' moest een gevangenisstraf uitzitten en Parker kon zodoende niet aan heroïne komen. Vlak nadat hij tijdens een opnamesessie een hartverscheurend onbehaaglijke versie van 'Loverman' had gespeeld, stortte Parker psychisch ineen en hij werd vervolgens ruim een half jaar lang opgenomen in Camarillo State Hospital. (Hij schreef later een stuk met de titel 'Relaxing at Camarillo'.)
In januari 1947 keerde Parker terug naar New York waar hij weer incidenteel met Dizzy Gillespie optrad.
In 1949 werd 'Birdland' geopend: een jazzclub die naar Parker vernoemd is. Bij wijze van gimmick was de ruimte versierd met talrijke in kooitjes verblijvende vogeltjes, die echter door de rokerige sfeer al snel het loodje legden. In datzelfde jaar liet Parker op 'Charlie Parker with strings', begeleid door orkest, een andere kant van zijn talent horen. Hij ondernam enkele reizen naar Europa waar inmiddels, met name in Parijs, levendige belangstelling voor zijn muziek bestond.
Vanaf 1950 zette de aftakeling in. Hoewel hij bij tijd en wijle nog steeds optredens gaf, begon het drugsgebruik steeds meer zijn tol te eisen. In 1954 ondernam Charlie Parker twee zelfmoordpogingen. In 1955 overleed hij, 34 jaar oud.
De labels waarop Parker te horen is zijn Dial, Savoy, Capitol en Verve. Daarnaast zijn er de Benedetti recordings en veel live-opnames.
Van 1985 tot 2006 werd tijdens het North Sea Jazz Festival de naar Parker vernoemde "Bird Award" uitgereikt. In 2006 werd deze omgedoopt in de "Paul Acket Award".

</doc>
<doc id="28812" url="https://nl.wikipedia.org/wiki?curid=28812" title="Ella Fitzgerald">
Ella Fitzgerald

Ella Fitzgerald (Newport News (Virginia), 25 april 1917 – Beverly Hills (Californië), 15 juni 1996) was een Amerikaanse jazzzangeres die als een van de grootste jazzvocalisten ooit wordt beschouwd. Ze werd dan ook roemend 'The First Lady of Song' genoemd en won dertien Grammy Awards. Fitzgerald had een groot bereik van drie octaven en een duidelijke uitspraak. Haar stem leende zich tevens prima voor scatzang. Kritiek was er ook: zo zou haar stem zich niet lenen voor liedjes met veel diepgang aangezien ze alles vrolijk deed klinken.
Biografie.
Ella Fitzgerald had een moeilijke en arme jeugd. Ze was het jaar voor haar grote doorbraak zelfs dakloos. Ze werd in het najaar van 1934 ontdekt bij een amateurwedstrijd in het "Apollo Theater" in Harlem, New York. Vervolgens nam Chick Webb haar op in zijn "Savoy Ballroom-orkest" (waar ook Louis Jordan deel van uitmaakte) en begon Fitzgerald naam te maken. Met Webb nam ze vanaf 1935 voor Decca Records platen op, waarvan haar bewerking van het kinderliedje "A-Tisket, A-Tasket" een hit opleverde. Toen Webb in 1939 overleed, werd het orkest omgedoopt tot "Ella Fitzgerald and her Famous Orchestra", met matig succes.
In 1941 besloot Fitzgerald solo verder te gaan, omdat ze te jong en te onervaren was voor het leiden van de ouderwetse bigband, die langzaam uit de mode begon te raken. Ze koos haar repertoire sindsdien steeds minder uit swing en meer uit bebop, het laatste vooral doordat ze toerde met meester-bebopper Dizzy Gillespie en de bekende bandleider Duke Ellington.
Tijdens deze periode bleef ze platen opnemen voor Decca, dat haar een slecht en beperkt repertoire aanbood. Daardoor kon ze als zangeres nauwelijks groeien. Impresario Norman Granz, tevens oprichter van de labels Clef en Norgran, wilde haar in 1949 uit het verstikkende regime van Decca krijgen en haar voor zijn eigen labels laten opnemen. Fitzgeralds contract liep echter tot 1956, maar vanaf 1949 trad ze al wel op in de rondreizende concertserie van Norman Granz, "Jazz at the Philharmonic".
In 1955 speelde ze in een film met Peggy Lee, "Pete Kelly's Blues", en vervolgens tekende ze bij Granz' Verve Records, waar ze haar bekende songbooks met muziek van onder meer Cole Porter, George Gershwin, Ira Gershwin, Harold Arlen en Duke Ellington opnam. Haar carrière nam vanaf 1956 een vlucht. Fitzgerald werkte met een keur aan artiesten, zoals Oscar Peterson, Roy Eldridge, Count Basie, Dave Brubeck, Nelson Riddle, Duke Ellington, Joe Williams, Louis Armstrong, Frank Sinatra en vele anderen.
In 1960 verkocht Norman Granz het label Verve, maar hij bleef wel Fitzgeralds persoonlijke manager. Fitzgerald bleef succesvolle opnames maken, hoewel ze inmiddels genoeg verdiende om met pensioen te gaan. Zij trad wederom op in een film: "Let No Man Write My Epitaph", maar die werd geen succes.
In 1963, 1964 en 1965 werkte Fitzgerald met Roy Eldridge en het Tommy Flanagan Trio, daarna met het Duke Ellington Orkest, meer bepaald in 1965, 1966 en 1967. Ondertussen nam ze veel singles op, waarvan "Can't Buy Me Love" een hit werd. Andere singles, zoals "I'm A Poached Egg" en "We Three", waarvan de laatste eigenlijk een duet met zichzelf is, waren niet zo'n groot succes.
In 1966 liep het contract met Verve af en ging Fitzgerald freelance werken. Dit resulteerde in een aantal opnames van country-and-westernmuziek en spirituals om het jongere publiek te trekken, iets waar veel jazzliefhebbers zich over verbaasden. Ze maakte enkele - door de critici minder gewaardeerde - uitstapjes naar de popmuziek ("Sunny" en "I Heard It Through the Grapevine").
In 1972 werd aan Fitzgeralds comeback in de jazzscene gewerkt. Dit werd de plaat "Jazz at the Santa Monica Civic", met Count Basie en Tommy Flanagan. Hierna tekende ze bij Norman Granz' nieuwe label Pablo. Ze bracht daar van 1973 tot 1989 platen uit. De beste hiervan zijn de vier albums met Joe Pass, twee met Basie en een aantal liveoptredens op het Montreux Jazz Festival.
Fitzgerald kreeg vanaf 1970 te kampen met de gevolgen van diabetes, die eerst resulteerden in blindheid. Haar stem bleef tot begin jaren tachtig vitaal, maar ging vanaf 1984 sterk achteruit. Haar laatste plaat, met saxofonist Benny Carter, die haar in 1934 had ontdekt, geeft hier blijk van. In 1987 maakte France Gall nog een lied over haar: "Ella, elle l'a", waar Kate Ryan in 2008 een vernieuwde versie van uitbracht. In 1989 of 1990 zou Fitzgerald nog een plaat opnemen, die niet werd uitgebracht.
Haar allerlaatste opname stamt uit 1991, toen ze voor de Japanse film Setting Sun de soundtrack inzong.
Eind 1992 had ze haar laatste publieke optredens. Hoewel ze in 1993 gevraagd werd voor een duet op een album van Frank Sinatra, bleef ze hierna thuis wonen in Beverly Hills. Als gevolg van diabetes moesten in 1993 haar beide onderbenen worden geamputeerd. Gedurende de jaren 90 ondervond ze meer gevolgen van diabetes, waaraan ze uiteindelijk in 1996 op 79-jarige leeftijd ook overleed.
Fitzgerald was twee keer gehuwd. Het tweede huwelijk was met bassist Ray Brown (1948-1952).
Discografie.
Songbooks.
Voor een complete albumdiscografie: zie Discografie van Ella Fitzgerald

</doc>
<doc id="28813" url="https://nl.wikipedia.org/wiki?curid=28813" title="Roman Polański">
Roman Polański

Roman Polański, geboren als Rajmund Roman Liebling (Parijs, 18 augustus 1933), is een Pools-Franse acteur en filmmaker van joodse afkomst. Sinds 1978 is hij voortvluchtig van het Amerikaanse rechtssysteem; In dat jaar ontvluchtte hij het land voordat de rechter uitspraak kon doen in de rechtszaak over ontucht met een minderjarige, waaraan Polański schuld had erkend. Hij is vooral bekend van films als "Repulsion", "Rosemary's Baby", "Chinatown" en "The Pianist". Voor deze laatste film werd hem de Oscar toegekend voor beste regisseur.
Hoewel Polański tijdens zijn carrière veel verschillende genres beoefende, maakte hij vooral naam met psychologische thrillers die zich afspelen in een beperkte ruimte en waarin een sociaal beschermd personage langzaamaan aftakelt. Deze thrillers worden gekenmerkt door een pessimistisch wereldbeeld, zwarte humor en absurdisme.
Biografie.
Vroege jeugd.
Polański werd in 1933 geboren in Parijs als kind van Pools-joodse ouders. In 1937 verhuisden zijn ouders terug naar Polen. Nog geen twee jaar later werd Polen veroverd door nazi-Duitsland, waarna de gehele familie Polański werd opgesloten in het getto van Krakau.
In 1943 wist Polański uit het getto te ontsnappen, nadat zijn vader hem dat opgelegd had. Hij kwam terecht bij een Duitse familie, die enige tijd voor hem zorgde, tot ze hem op een dag naar een Poolse familie brachten. Deze familie woonde ver buiten de stad in een open landschap, een veiligere omgeving voor Polański, ver weg uit de handen van de nazi-Duitsers.
Polański's moeder was bij de ontruiming van het getto van Krakau overgebracht naar het concentratiekamp Auschwitz. Het kamp overleefde ze niet, in tegenstelling tot Polański's halfzus. Zij ging later in Parijs wonen. Na de oorlog keerde Polański terug naar Krakau waar hij weer in contact kwam met zijn vader. Die hertrouwde eind 1946 met Wanda Zajączkowska.
De eerste films.
In 1954 schreef Polański zich in op de filmacademie van Warschau. Hij had nooit gedacht dat hij toegelaten zou worden, omdat hij niet geloofde over veel talent te beschikken. Hij werd echter wel toegelaten en begon zo het nieuwe hoofdstuk in zijn leven.
In daaropvolgende jaren maakte Polański een reeks korte films. Vaak waren dit "slapstick"-komedies zonder dialoog. Doorgaans speelden onsympathieke personages hierin de hoofdrol, die andere vaak zielige maar goedaardige personages, onderdrukken. Aan het einde van deze films winnen de onsympathieke personages het vaak van de goede omdat, volgens de filosofie van Polański, mensen met een egoïstisch onsympathiek karakter domweg meer kans op overleven hebben.
De korte filmpjes van Polański hadden vaak een metaforische betekenis. Ze leken op het eerste gezicht onschuldig, maar wilden vaak wat zeggen over de politieke situatie in het communistische Polen. Een voorbeeld hiervan vormt "Twee Mannen en een Kast". In deze slapstickkomedie komen twee mannen uit zee gelopen terwijl ze een loodzware kast met zich meedragen. De twee zijn aangespoeld in een land waar alles draait om hebzucht, rijkdom en luxegoederen. Ze kunnen er de taal niet spreken en niemand wil ze helpen. Bovendien vormt de kast een enorme belemmering voor hen: ze kunnen een hotel niet binnen, omdat de kast niet door de deur past. Uiteindelijk rest hun niets anders dan met de zware kast terug de zee in te lopen. Ze verdwijnen waar ze vandaan kwamen. De kast symboliseert de communistische regering die hen blijft achtervolgen en verhindert te genieten van kapitalistische rijkdom. Het land met de taal die ze niet kunnen spreken, symboliseert het onbegrip en de vijandigheid van westerlingen tegenover communisten. "Twee Mannen en een Kast" werd op de wereldtentoonstelling van Brussel bekroond met een prijs voor beste korte film.
Successen.
In 1962 maakte Polański zijn eerste lange speelfilm: "Nóż w wodzie" ("Het mes in het water"). Dit was de eerste film van het genre waarin hij zou uitblinken: de psychologische thriller. Het verhaal draait om een rijk echtpaar dat met hun zeiljacht een tochtje maakt. Onderweg pikken ze een jongeman op. Zijn aanwezigheid maakt bij de rijke man jaloezie los, waardoor een tweestrijd tussen de mannen ontstaat met als inzet de vrouw. Al snel blijkt het huwelijk lang niet zo gelukkig te zijn als het leek.
"Nóż w wodzie" werd door critici beschouwd als een meesterwerk en liet alle ingrediënten zien die de films van Polański later kenmerkten: een beperkte locatie, een mentale aftakeling van een sociaal omringd personage (in dit geval de rijke man), zwarte humor, absurdisme en veel symboliek: de piepkleine kajuit is een symbool voor de gevangenis die het huwelijk is. De rijke man die steeds naar zijn eigen gezicht kijkt in het spiegelgladde water is een metafoor voor zijn eigen twijfelende persoonlijkheid. Polański vertelt het verhaal zo min mogelijk middels dialogen en laat de psyche van de hoofdpersonen zien door middel van symbolen. Polański begint met een langzaam tempo, maar laat de spanning tussen de personages van kwaad tot erger worden. Uiteindelijk bouwt hij op tot een explosieve climax: de moord op de jongeman.
Na het succes van "Nóż w wodzie" vertrok Polański naar Engeland om daar in 1964 de thriller "Repulsion" op te nemen. "Repulsion" was in feite hetzelfde van opbouw als zijn voorganger met als grote verschil dat de hoofdpersoon dit keer een vrouw is die zich afzondert in een appartement en langzaam krankzinnig wordt. Bovendien ging deze film verder in het tonen van geweld, symboliek en absurdisme.
In 1965 maakte Polańksi "Cul-de-sac", een zwarte komedie over een echtpaar dat gegijzeld wordt en langzaamaan bijna even gewelddadig wordt als hun gijzelnemers. Zo draaien ze de rollen van de macht om. Met "Cul-de-sac" koos Polański voor meer zwarte humor, meer slapstick en bovendien een surrealistische vormgeving met vreemd camerawerk.
Het succes van bovengenoemde drie films opende voor Polański de wegen naar Hollywood en hij maakte daar in 1967 de horrorparodie "The Fearless Vampire Killers". Met deze film sloeg hij een compleet nieuwe weg in: Polański bracht dit keer een eerbetoon aan zijn voorliefde voor horrorfilms. "The Fearless Vampire Killers" is een van de weinige films die niet de typische Polański-thema's vertoont, hoewel ook hier de pessimistische wereldvisie aanwezig is. Polański bracht later nog twee keer een hommage aan een bepaald filmgenre: in 1974 maakte hij "Chinatown", een eerbetoon aan de films noirs en detectivefilms uit de jaren '40, en in 1984 maakte hij met "Pirates" een parodie op de piratenfilm.
Een van de grootste successen uit Polański's carrière was de occulte thriller "Rosemary's Baby" (1968). In deze boekverfilming naar de roman van Ira Levin gaat opnieuw een vrouw haar mentale aftakeling tegemoet en lopen droom en werkelijkheid door elkaar. Sleutelmomenten blijven buiten beeld en de film laat het einde open. Veel critici beschouwen "Rosemary's Baby" als de beste film uit het oeuvre van Polański.
Moord op Sharon Tate.
Kort na het maken van "Rosemary's Baby" (1968) nam Polański's leven een onverwachte wending: terwijl hij in Londen was om de voorbereidingen van een nieuwe film af te ronden, werd zijn acht maanden zwangere vrouw Sharon Tate samen met andere aanwezigen, in hun eigen huis vermoord door de bende van Charles Manson (1969). Deze moord, die wereldnieuws was, betekende het volgende grote trauma in het leven van Polański.
Na de moord kwam Polański in een grote depressie, waarin hij, naar eigen zeggen, alleen maar slechte films maakte. Pas in 1974, met het succes van "Chinatown", kroop hij uit deze depressie.
Op 11 maart 1977 werd Polański gearresteerd. Hij had in het huis van zijn vriend Jack Nicholson het dertienjarige meisje Samantha Gailey (tegenwoordig: Samantha Geimer) gedrogeerd en seksueel misbruikt. Polański werd in staat van beschuldiging gesteld. Om een proces inzake verkrachting van een minderjarige na het toedienen van drugs te vermijden, verklaarde hij zich in een "plea bargain" schuldig aan onwettig seksueel contact met een minderjarige. Hij moest zich melden bij een staatsgevangenis om een psychiatrisch onderzoek van 90 dagen te ondergaan. Volgens de "plea bargain" zou dit tegelijk zijn volledige gevangenisstraf uitmaken. Hij heeft hiervan 42 dagen voltooid, waarna het onderzoek vroegtijdig werd beëindigd. Toen Polanski er lucht van kreeg dat - in strijd met de overeenkomst - de rechter mogelijk een langere gevangenisstraf zou opleggen, vluchtte hij eerst naar Londen en vandaar naar Parijs. Polański was nog altijd Frans staatsburger. Een uitleveringsverzoek door de Verenigde Staten werd afgewezen, evenals een voorstel van de Amerikaanse autoriteiten om Polański in Frankrijk te berechten op basis van de Californische aanklacht. Sinds deze gebeurtenissen kan Polański niet naar de Verenigde Staten reizen, omdat hij bij aankomst zal worden gearresteerd.
In 1979 maakte hij "Tess", een historisch drama dat hij opdroeg aan zijn vermoorde vrouw Sharon Tate. Ook deze film werd overschaduwd door een schandaal: Polański had tijdens de opnamen een relatie met de toen zeventienjarige hoofdrolspeelster Nastassja Kinski. Met "Tess" toonde hij zich een meester in een nieuw genre: de historische film.
Latere films.
In daaropvolgende jaren maakte Polański een aantal kleine en weinig succesvolle films die veelal een variatie waren op het soort films dat hij eerder had gemaakt. Tijdens die periode trouwde Polański met Emmanuelle Seigner, een actrice die in een groot aantal films van hem speelt (o.a. "Frantic"). Samen met Seigner kreeg Polański twee kinderen, "Morgane" (1993) en "Elvis" (1998). In 2002 maakte hij "The Pianist" en in 2005 "Oliver Twist".
"The Pianist" is een oorlogsfilm waarin hij zijn eigen ervaringen als Holocaust-overlevende verwerkte. Polański beschouwt "The Pianist" als zijn filmisch testament en noemt hem zijn favoriete film. Polański kreeg hiervoor de Oscar voor beste regisseur. Ook won hij de Gouden Palm in Cannes.
Zijn laatste film, die na zijn arrestatie werd uitgebracht, was "The Ghost Writer" over een schrijver die ingehuurd werd om de biografie van een voormalige Britse premier (gebaseerd op Tony Blair) te herschrijven en daardoor bij een politieke intrige betrokken werd.
Arrestatie.
In 2005 vaardigde de Amerikaanse overheid een internationaal opsporingsbevel tegen hem uit vanwege het misbruik van Samantha Gailey in 1977. Omdat Polański voornamelijk in Frankrijk en Polen verbleef, landen zonder uitleveringsverdrag met de Verenigde Staten, wist hij aanhouding te voorkomen. Nadat hij bekendgemaakt had te komen opdagen voor de uitreiking van een prijs voor zijn gehele oeuvre op het Filmfestival van Zürich, greep de Zwitserse overheid (die wel een uitleveringsverdrag met de Verenigde Staten heeft) in, hoewel Polański bij eerdere verblijven in het land ongemoeid was gelaten. Op 27 september 2009 werd Polański op Luchthaven Zürich gearresteerd. Hij werd in preventieve hechtenis genomen, in afwachting van een uitleveringsverzoek van de Verenigde Staten. Zijn arrestatie veroorzaakte een golf van beroering en diverse bekende personen uit de filmwereld, alsook Frankrijk en Polen kwamen in actie om hem vrij te krijgen. Op 23 oktober 2009 verzochten de Verenigde Staten Zwitserland om Polański uit te leveren. In een open brief uitte Polański felle kritiek op de rechter van destijds. Op 12 juli 2010 hief Zwitserland zijn huisarrest op en werd hij weer vrij man. In januari 2015 verzochten de Verenigde Staten Polen om Polański uit te leveren. Op dat moment was hij veel in het land vanwege de voorbereidingen van een film. Eind oktober 2015 wees de rechtbank in Krakau het uitleveringsverzoek af. Minister van Justitie Zbigniew Ziobro stelde zonder succes hoger beroep in bij het Hooggerechtshof.
Beschuldigingen van seksueel misbruik.
In de periode 2010-2018 hebben twaalf vrouwen Polański beschuldigd van seksueel misbruik in het verleden. Bijna al deze vrouwen waren minderjarig op het moment van de veronderstelde feiten. Op 3 mei 2018 besloot de Oscar Academy Polański na veertig jaar lidmaatschap uit te sluiten vanwege deze beschuldigingen.
Bij de uitreiking van de belangrijkste Franse filmprijzen, de Césars, waarbij aan zijn film "J’accuse" over de Dreyfusaffaire, over antisemitisme in het Franse leger, onder meer de César voor beste regisseur werd toegekend, vonden in februari 2020 verschillende demonstraties plaats door feministische organisaties.
Stijl.
Polański is een specialist in drie genres: psychologische thrillers, parodieën op en eerbetonen aan beroemde filmgenres en historische dramas waarin eenzame personages opgejaagd worden en zoekende zijn in een chaotische wereld. De films worden gekenmerkt door veel symboliek die de psychische gesteldheid van de personages verbeeldt, zwarte humor, een pessimistische wereldvisie, paranormale elementen en veel seks en geweld. Een ander terugkerend element in Polański's werk is in elke film een sleutelmoment waardoor het verhaal kantelt.
Naast inhoudelijke, hebben Polański's films ook visuele kenmerken. Zo wordt vaak gebruikgemaakt van een voyeuristische manier van filmen: veel open ramen, schuin van achter een muur, in een spiegel, door een voorwerp heen. Hierdoor lijkt het alsof de kijker met het verhaal meegluurt. Ook worden voorwerpen of locaties vaak op een surrealistische manier in beeld gebracht. Dingen worden uit hun verband gehaald en vervreemdend uitgebeeld. Een voorbeeld hiervan is de manier waarop het appartement van Rosemary wordt uitgebeeld in "Rosemary's Baby".

</doc>
<doc id="28814" url="https://nl.wikipedia.org/wiki?curid=28814" title="Tool">
Tool

Tool is een Amerikaanse rock- en metalband uit Los Angeles. Hun muziek wordt ook wel progressieve metal genoemd.
Geschiedenis.
Tool is opgericht in 1990 door zanger Maynard James Keenan, gitarist Adam Jones, drummer Danny Carey en de bassist Paul d'Amour. In 1992 brengen ze hun eerste EP uit: "Opiate". Hierop staan 6 nummers, waaronder de latere hit "Hush" en "Opiate".
Dit was de opstap naar hun eerste volwaardige album "Undertow" dat in 1993 uitkwam, met onder meer een gastoptreden van Henry Rollins. In datzelfde jaar stond Tool geprogrammeerd op het Amerikaanse muziekfestival Lollapalooza, waar zij veel bekijks trokken. Dit optreden zorgde ervoor dat Undertow al snel een gouden plaat werd (later zou hij zelfs dubbel platina worden). In 1993 toerden ze door Nederland in het voorprogramma van Fishbone. Ze stonden op Popwerk in 's-Hertogenbosch en op de eerste editie van A Campingflight to Lowlands Paradise, een festival waarop Maynard James Keenan met Rage Against the Machine live meegezong met het nummer "Know Your Enemy" (een van de twee keren in Europa). Op het gelijknamige album van Rage Against The Machine is Maynard James Keenan ook in dit nummer te horen.
In september 1995 verliet Paul d'Amour de band en in november van hetzelfde jaar kwam de huidige bassist Justin Chancellor erbij. In 1996 kwam Tool met een nieuw album, "Ænima". De titel is afkomstig van de hit "Ænema" op dit album. Ænima is een samentrekking van de jungiaanse term "anima"(ziel) en "enema", een anale douche ook wel klysma of darmspoeling genoemd. Ænima gaat dus over het rein worden van de ziel. In het nummer "Ænema" zingt Keenan over zijn verlangen naar de apocalyps die Los Angeles zal schoonwassen van haar decadentie. 
Na "Ænima" was het een tijdje rustig rondom Tool, omdat de bandleden zich bezighielden met andere projecten. Er gingen zelfs geruchten dat Tool uit elkaar zou gaan. Dit bleek onterecht in 2000, met de publicatie van de cd/video-box Salival, waar ook nieuw materiaal op stond. In 2001 kwam Tool helemaal terug met het succesvolle "Lateralus". Onder andere de single "Schism" bereikte een groot publiek door hoog te scoren in de hitparades. Voor dit nummer ontving Tool een Grammy Award in de categorie "Best Metal Performance".
Ook het album "10,000 Days" kan een succes worden genoemd. Het openingsnummer "Vicarious" gaat over een minder fraaie kant van de mens, namelijk dat mensen aangetrokken worden door negatief nieuws, terwijl zij zelf veilig voor hun tv zitten (de ver-van-mijn-bedshow). Het nummer "The Pot" werd eveneens als single uitgebracht. Opvallend op dit album is ook het elf minuten durende "Rosetta Stoned", wat over een man gaat die door een DMT-trip denkt dat hij ontvoerd was door aliens. Met "10.000 Days" behaalde Tool zelfs de toppositie in de Nederlandse albumlijst.
Na een periode met rechtszaken over de copyright van het artwork van de band en aanverwante zaken, komt er in 2019 na 13 jaar het album "Fear Inoculum" uit.
Thema's.
Tool gebruikt haar muziek om diverse maar vooral diepgaande thema's te bespreken. Filosofische, spirituele onderwerpen en teksten over persoonlijke, innerlijke strijd worden uitgewerkt. Op de albums is de voortgang van hun eigen innerlijke strijd ook terug te horen. De eerste albums zijn rauwer, zowel muzikaal als tekstueel, en het latere album "Lateralus" lijkt een afsluiting van die strijd. Vooral de titelsong, waarin hij 'de spiraal van onze goddelijkheid volgt terwijl hij mens blijft' is daar een goede weerspiegeling van.
Wiskunde.
In de muziek van Tool is Danny Careys interesse in wiskunde merkbaar. Zo kan men in het nummer "Lateralus" op verschillende plaatsen de Rij van Fibonacci terugvinden. Niet alleen in de tekst waarin het metrum volgens deze reeks verloopt, maar ook in de maatwisselingen. Zo speelt hij eerst in 9/8, dan in 8/8 en ten slotte in 7/8. 987 is het zeventiende getal van de Fibonaccireeks.
Kunst.
Muziek van Tool komt vaak in verband met kunstwerken van de kunstenaar Alex Grey. Zo heeft hij de albumcovers van "Lateralus" en "10,000 Days" ontworpen. In de verpakking van "Lateralus" is een mens te zien met in de zichtbare hersenkronkels het woord "GOD". Bij "10,000 Days" zit er een speciaal brilletje aan vast en als je daardoorheen in het boekje van het album kijkt (waar je op normale wijze gewoon twee schijnbaar exact dezelfde plaatjes naast elkaar ziet) worden deze plaatjes 'samengevoegd' tot één plaatje met een 3D effect. Zoiets heet een stereoscopie en de bril een stereoscoop. In dit geval is er een parallelle stereoscopie: het linkeroog ziet de linker afbeelding, het rechteroog de rechter afbeelding. Met deze verpakking won Tool de Grammy voor beste verpakking in 2007.
De video's, waarvan het overgrote deel gemaakt door Adam Jones, nemen een belangrijke plaats in tijdens live optredens van de band. Zo vormen ze de achtergrond waartegen de band speelde tijdens de '10.000 days' tournee, maar ook op festivals verrassen ze menig toeschouwer. De video's zijn unieke animaties, soms luguber en donker. In tegenstelling tot wat mensen in het algemeen gewend zijn van muziekvideo's, sluiten de video's van Adam niet direct aan op de teksten, maar laat Adam zich in de eerste plaats beïnvloeden door de muziek van het nummer. Ze doen soms denken aan Netzhammer, maar zijn veel minder steriel. De video's bewijzen de veelzijdigheid van de band, en voegen een extra dimensie toe, die de band een bijzondere plaats geeft in de muziekwereld van tegenwoordig.
Discografie.
Overige hitlijsten.
"* Enkel nummers uit de "echte" tijdloze top 100 worden hier vermeld. De Tijdloze Countdown werd niet in rekening gebracht."
"* Tot 2012 had de Zwaarste Lijst 70 plaatsen. Dit werd vanaf 2013 verminderd tot 66. In 2021 en 2022 bevatte de lijst 666 plaatsen. Enkel nummers uit de top 100 werden in deze tabel toegevoegd."

</doc>
<doc id="28816" url="https://nl.wikipedia.org/wiki?curid=28816" title="Sluipmoorden rond Washington">
Sluipmoorden rond Washington

De sluipmoorden rond Washington was een reeks van aanslagen door sluipschutters tussen 2 en 24 oktober 2002 in Washington D.C., Maryland en Virginia. Hierbij werden tien personen gedood en drie ernstig verwond. 
Omdat de beschietingen plaatsvonden op meerdere locaties in de nabijheid van de ringweg om Washington (de Capital Beltway) werden de aanvallen al snel de "Beltway sniper attacks" genoemd.
De aanslagen.
In oktober 2002 werd Washington en omgeving wekenlang opgeschrikt door moorden op willekeurige personen die benzine stonden te tanken of hun gras maaiden. Er vielen tien doden en drie gewonden. Allen werden met een enkel schot geraakt. De hoofddader, "John Allen Muhammad", werd ten slotte gearresteerd, nadat via een priester de autoriteiten attent werden gemaakt op een moord in Montgomery (Alabama). Er bleek een verband te bestaan tussen deze moord en "Lee Boyd Malvo", een minderjarige immigrant uit Jamaica van wie bekend was dat hij met Muhammad optrok.
Muhammad bleek samen met Malvo te hebben geopereerd vanuit een auto. In de kofferbak was een gat gemaakt waardoorheen met een "Bushmaster"-scherpschuttersgeweer - de civiele versie van de M16 - kon worden geschoten terwijl de schutter in de achterbak lag. Zo konden Muhammad en Malvo onopgemerkt handelen. Het doel was afpersing; Muhammad belde meerdere malen naar de autoriteiten en eiste geld in ruil voor het stoppen van de moorden.
Daders.
Muhammad werd geboren als John Allen Williams, op 31 december 1960 in New Orleans (Louisiana).
In 1985 scheidde hij van zijn eerste vrouw, waarna hij voogd werd van hun kind. Rond die tijd bekeerde hij zich tot de islam en werd hij lid van de Nation of Islam. Een jaar later nam hij zijn nieuwe naam aan. 
Muhammed werkte vanaf 1978 als monteur, vrachtwagenchauffeur en metaalarbeider in het Amerikaanse leger. Hij viel daar op door zijn vaardigheid als sluipschutter met een M16-geweer. Muhammed vocht in 1991 mee tijdens de Golfoorlog en werd in 1994 eervol ontslagen. Hij was inmiddels opnieuw getrouwd, en had bij zijn tweede vrouw drie kinderen gekregen. In 1998 scheidde zijn tweede vrouw van hem na huiselijk geweld.
Lee Boyd Malvo, alias "John Lee Malvo", werd op 18 februari 1985 geboren op Jamaica en leefde als illegale immigrant in de Verenigde Staten toen hij met Muhammad optrok.
Proces en veroordeling.
Op 17 november 2003 werd Muhammad schuldig bevonden aan de moord op Dean Harold Meyers, aan terrorisme, aan het gebruik van een vuurwapen bij een misdrijf en aan samenzwering. Hoewel het merendeel van de moorden in Maryland gepleegd was, kozen de openbaar aanklagers ervoor om Muhammed eerst in Virginia te berechten omdat in die staat de kans op de doodstraf het grootst was (na Texas is Virginia de staat waar de meeste doodvonnissen worden uitgesproken). Begin maart 2004 veroordeelde de rechter John Allen Muhammed ter dood.
Eind 2004 werd Malvo veroordeeld tot een levenslange gevangenisstraf, zonder kans op vervroegde vrijlating.
Op 16 september 2009 werd bekendgemaakt dat Muhammed op 10 november 2009 in de staat Virginia ter dood zou worden gebracht. Het doodvonnis werd op 10 november 2009 om 21:00 uur lokale tijd uitgevoerd door middel van een dodelijke injectie.

</doc>
<doc id="28818" url="https://nl.wikipedia.org/wiki?curid=28818" title="Eleanor Roosevelt">
Eleanor Roosevelt

Anna Eleanor Roosevelt (New York, 11 oktober 1884 – aldaar, 7 november 1962) was een Amerikaanse politica, diplomate en activiste. Als echtgenote van de Amerikaanse president Franklin D. Roosevelt was ze de langst dienende first lady van de Verenigde Staten, van maart 1933 tot het overlijden van haar man in april 1945.
President Harry S. Truman noemt haar de 'first lady van de wereld' vanwege haar verwezenlijkingen voor de rechten van de mens.
Jeugd.
Ze was de dochter van Elliott Roosevelt Sr. (een broer van president Theodore Roosevelt) en Anna Hall. Haar vader was verslaafd aan drugs en drank. Van haar moeder kreeg ze geen affectie. In 1892 stierf haar moeder en twee jaar later haar vader. Eleanor, 10 jaar oud, ging vervolgens bij haar oma wonen. Toen ze 15 was ging ze naar Allenwood Academy, een kostschool in Londen.
Eenmaal terug in de VS, huwde ze haar achterachterachterachterneef. Twaalfdegraads familie, in het Nederlands is hier geen duidelijk woord voor, in het Engels "5th cousin once removed".
Publiek leven voor het Witte Huis.
Nadat Franklin in 1921 getroffen was door polio, begon Eleanor met openbare optredens namens haar gehandicapte man of als stand-in voor hem. Ze werd daarbij vaak gecoacht door Louis Howe, de politieke adviseur van haar man. Ze begon ook te werken met de Women's Trade Union League (WTUL), het werven van fondsen ter ondersteuning van de doelstellingen van de Unie: een 48-urige werkweek, minimumloon en de afschaffing van kinderarbeid.
First lady van de Verenigde Staten (1933-1945).
Ze trad aan op het dieptepunt van de economische crisis en deed, wat van haar werd verwacht. Samen met Cornell University ontwikkelde ze goedkope maar voedzame recepten, die met de huisvrouwen werden gedeeld. Ook op diners in het Witte Huis werden simpele gerechten geserveerd als gepocheerd ei in tomatensaus.
Met steun van Howe en ook van de journaliste Lorena Hickok, met wie ze een affaire had, was ze de eerste first lady die zich bleef uitspreken over onder andere mensenrechten; daarvoor gebeurde dit nooit. Hierdoor werd ze volgens haar biograaf Cook in haar tijd als “de meest controversiële first lady van de Verenigde Staten” beschouwd. Na de aanval op Pearl Harbor op 7 december 1941 sprak ze zich uit over Japans-Amerikaanse vooroordelen, ze kreeg hierdoor veel kritiek. 
Tijdens de vier ambtsperioden van haar man Franklin D. Roosevelt was zij de langstzittende "First Lady".
Mensenrechten.
Na de Tweede Wereldoorlog speelde ze een grote rol in het opstellen van de Universele Verklaring van de Rechten van de Mens en in het vaststellen van basisrechten voor Amerikanen. Op 10 december 1946 werd ze gekozen tot eerste voorzitter van de Mensenrechtencommissie van de Verenigde Naties, wat ze bleef tot 1952. In die jaren maakte ze ook steeds deel uit van de Amerikaanse delegatie naar de Algemene Vergadering. Dat stopte toen in 1952 de Republikeinen in Washington aan het bewind kwamen.
Met anderen stichtte ze "Freedom House", een stichting ter bevordering van de democratie en onderzoek daarnaar. Eleanor zorgde voor hogere lonen voor Afro-Amerikanen en vrouwen, door haar konden vrouwen ook ander werk dan machinewerk doen. 
Zowel in 1952 als in 1956 steunde ze van harte de Democratische kandidaat voor het presidentschap, Adlai Stevenson. Ze had hem graag ten derde malen zien opgaan in 1960, maar legde zich ten slotte neer bij de nominatie van John F. Kennedy, die ze te behoudend vond. In 1961 zat ze weer als voorheen in de delegatie naar de Algemene Vergadering.
Park.
Ze was ook verantwoordelijk voor de oprichting van het Roosevelt Campobello International Park op Campobello Island in New Brunswick; dat gebeurde in 1964, nadat het zomerverblijf van de Roosevelts aan de overheden van de VS en Canada was geschonken.
Zoon.
Na haar dood schreef haar zoon Elliot een aantal mysteries waarin Eleanor als de detective de politie helpt bij het oplossen van de moorden, terwijl ze de first lady is. Alhoewel de verhalen fictie zijn komen er bestaande plaatsen en personen in voor.
Citaat.
vertaald: "Het is niet genoeg om over vrede te praten. Je moet erin geloven. En het is niet genoeg om erin te geloven. Je moet eraan werken."

</doc>
<doc id="28821" url="https://nl.wikipedia.org/wiki?curid=28821" title="Rudolf Augstein">
Rudolf Augstein

Rudolf Karl Augstein (Hannover, 5 november 1923 – Hamburg, 7 november 2002) was een van de invloedrijkste Duitse journalisten. Hij was de oprichter en mede-eigenaar van het tijdschrift "Der Spiegel".
Biografie.
Augstein werkte tijdens de Tweede Wereldoorlog als radiobediende en artilleriewaarnemer in de Wehrmacht. Voor zijn verdiensten kreeg hij in april 1945 het IJzeren Kruis tweede klasse.
Hij richtte "Der Spiegel" op in 1946/1947, dit werd het belangrijkste onderzoekend wekelijkse tijdschrift in Duitsland. Tijdens de zogenaamde "Spiegel-Affäre" in 1962 werd hij gearresteerd omdat hij medeverantwoordelijk werd gehouden voor een artikel ("Bedingt abwehrbereit") van een van zijn redacteuren (Conrad Ahlers) over de gebleken deplorabele toestand van de Bundeswehr na de NAVO-oefening "Fallex 62". Ahlers zou uit geheime staatsstukken hebben geciteerd en werd van landverraad beschuldigd. De redactieburelen van het blad werden vier weken lang bezet gehouden door de politie. Augstein verbleef 103 dagen in de gevangenis, totdat de aanstichter van dit alles (Franz Josef Strauß) onder aanhoudende publieke protesten werd gedwongen af te treden als Minister van Defensie. In 1965 werden zowel Augstein, Ahlers als "Der Spiegel" door een rechterlijke uitspraak van alle blaam gezuiverd.
Augstein werd lid van de "Bondsdag" in 1972 namens de Freie Demokratische Partei in Noordrijn-Westfalen, maar gaf zijn zetel terug in 1973 om zich te kunnen concentreren op zijn taken als journalist. Er wordt gespeculeerd dat hij dacht meer invloed te kunnen hebben door middel van zijn tijdschrift dan als politicus.
Hij schreef een aantal succesvolle boeken in het vakgebied geschiedenis, waar zijn interesse lag, onder andere "Preußens Friedrich und die Deutschen", "Otto von Bismarck", en over zijn levenslange tegenstander, "Überlebensgroß Herr Strauß. Ein Spiegelbild".
Nadat Stefan Aust hoofdredacteur was geworden van "Der Spiegel" trad Augstein steeds meer terug, alhoewel hij commentaren bleef publiceren in het tijdschrift. Voor zijn bijdragen aan de vrede en vrijheid van de pers werd hij in 2000 geëerd met de titel "Journalist van de eeuw" door 101 Duitse journalisten.
Augstein trouwde vijf keer, de laatste keer in 2000. Hij overleed op 7 november 2002 aan een longontsteking en werd begraven op het eiland Sylt.

</doc>
<doc id="28822" url="https://nl.wikipedia.org/wiki?curid=28822" title="Club van Rome">
Club van Rome

De Club van Rome is een particuliere stichting die in april 1968 werd opgericht door Europese wetenschappers en ondernemers, om hun bezorgdheid over de toekomst van de wereld voor het voetlicht te brengen.
Doelstellingen van de Club van Rome zijn:
De Club van Rome heeft geen politieke of economische macht. Daardoor verliep de beïnvloeding moeizaam.
De Club bestond oorspronkelijk uit 36 leden, die in april 1968 voor het eerst bij elkaar kwamen in Rome - vandaar de naam. De oprichting van de Club van Rome werd geïnitieerd door de Italiaanse industrieel Aurelio Peccei en de Schotse wetenschapper Alexander King. Vanaf 1968 kwam het gezelschap elk jaar in een ander land bijeen om over het milieu te praten.
De Club van Rome heeft diverse rapporten uitgebracht over het milieu, waarvan "De grenzen aan de groei" het bekendste is.
De grenzen aan de groei.
De Club van Rome kreeg in één klap wereldwijd bekendheid met het rapport "De grenzen aan de groei" dat in 1972 werd uitgebracht. Hierin werd, in navolging van het boek "The Population Bomb" van Paul R. Ehrlich en Anne Howland Ehrlich, een verband gelegd tussen economische groei en de gevolgen hiervan voor het milieu. Het rapport gaf een prognose van het grondstof- en voedselverbruik in de wereld voor de komende jaren. Daarin werd een beeld geschilderd van in een aantal decennia oprakende grondstofvoorraden. De impact van het rapport werd versterkt door de oliecrisis die in 1973 door de olieproducerende landen in Arabië werd veroorzaakt. Dit was, na de overwinning van Israël in de Jom Kipoeroorlog, een vergeldingsmaatregel tegen de overwegend pro-Israëlische Westerse wereld. Velen zagen – hoewel het rapport niet over zo'n korte termijn gerept had – het doemscenario al in vervulling gaan, vooral in Nederland, dat te maken kreeg met een olieboycot. Toenmalig premier Den Uyl deed er nog een schepje bovenop, door op de televisie te verklaren dat de wereld nooit meer hetzelfde zou worden. Na afloop van de oliecrisis volgde een ontnuchtering, waarin de Club van Rome steeds meer mikpunt van kritiek werd.
Critici van het rapport wezen erop dat het rapport onvoldoende aandacht gaf aan de mogelijkheid om met behulp van nieuwe technologieën het doemscenario af te wenden. Ook meenden critici dat onvoldoende rekening werd gehouden met lokale verschillen. Het rapport was een vroeg voorbeeld van het gebruik van computermodellen om prognoses te maken. Computers waren in die tijd geen algemeen goed. Het ontzag dat voor deze apparaten bestond, vestigde bij het grote publiek de indruk dat het geschetste toekomstbeeld wel waar moest zijn. Later, toen bleek dat dit geen houdbare redenering was, barstte de kritiek los en werd door velen het rapport als ongefundeerd doemscenario weggezet. Latere verbeteringen in de methodiek hebben nooit meer de bittere smaak weggenomen.
30 jaar later is het rapport in 37 talen vertaald en zijn er 12 miljoen exemplaren van verkocht over de gehele wereld. Hoewel de prognoses op vrijwel geen enkel punt zijn uitgekomen, heeft het rapport ervoor gezorgd dat het milieu wereldwijd op de politieke agenda kwam te staan. Het heeft er mede voor gezorgd dat het gebruik van computermodellen een alledaagsheid is geworden.
Opvolging.
Vervolgstudies.
In 2004 werd een geactualiseerde versie van het rapport "De grenzen aan de groei" gepubliceerd. Op 7 mei 2012, in het kader van een achttien maanden durende campagne, stelde de Club, in Rotterdam, een nieuw werk voor: "A Global Forecast for the Next Forty Years" (Globale prognose voor de komende veertig jaar). Het is geschreven door Jørgen Randers (1945), een Noorse wetenschapper die medeauteur was van "De grenzen aan de groei".
Vervolgstudies uit 2014 en 2020 ondersteunden de prognoses uit 1972.
Klimaatnoodplan.
Eind 2018 bood de Club aan het Europees Parlement haar klimaatnoodplan aan, met tien dringende actiepunten.
Vijftig jaar na dato.
Het FD kwam met een artikelenreeks waarin wordt teruggekeken op de voorspellingen Het eerste artikel van 5 februari 2022 werpt licht op de foute voorspellingen inzake grondstof- en voedseltekorten.
In 2020 werd een analyse van Gaya Herrington, toenmalig directeur van Sustainability Services van KPMG US, gepubliceerd in het Journal of Industrial Ecology van Yale University. De studie beoordeelde of, gezien de in 2020 bekende kerngegevens over factoren die belangrijk zijn voor het rapport "Grenzen aan de groei", de conclusies van het oorspronkelijke rapport worden ondersteund en concludeerde dat de voorspelling "Grenzen aan de groei" in wezen correct is omdat aanhoudende economische groei onhoudbaar is onder een "business as usual"-model.
Earth4all.
Op een UNFCC-conferentie in november 2020 lanceerde de Club, in samenwerking met het Potsdam-Institut für Klimafolgenforschung, het Stockholm Resilience Centre en de BI Norwegian Business School het "Earth4all" initiatief, een samenwerking van economen en wetenschappers, met de bedoeling “het economisch denken te herevalueren, voorbij het bruto binnenlands product (BBP), voor een veilige, zekere en welvarende toekomst in het antropoceen.”
Nationale organisaties.
Begin 2007 zijn 28 nationale organisaties verbonden met de Club van Rome.

</doc>
<doc id="28823" url="https://nl.wikipedia.org/wiki?curid=28823" title="Joseph Blackburne">
Joseph Blackburne

Joseph Henry Blackburne (Manchester, 10 december 1841 — Londen, 1 september 1924) was een Brits schaker. Hij heeft het spel op latere leeftijd geleerd, want eerst was hij verknocht aan het dammen. In 1868 werd hij kampioen van Groot-Brittannië. Hij stond bekend als een zeer sympathiek schaker.
Blackburne was ook goed in blindschaak. Met zwart was hij bijna niet te verslaan, wat hij op een toernooi in Wenen in 1873 bewezen heeft.
Hij heeft de schaaksport een aantal openingenvarianten nagelaten; één daarvan is de Blackburne-variant in de schaakopening Schots: 1.e4 e5 2.Pf3 Pc6 3.d4 ed 4.Pd4 Lc5 5.Le3 Df6 6.c3 Pge7 7.Dd2 ("zie diagram").

</doc>
<doc id="28824" url="https://nl.wikipedia.org/wiki?curid=28824" title="Junk">
Junk

Junk is iemand die ernstig is verslaafd aan harddrugs of softdrugs, waarbij de verslaving zichtbare sporen in het uiterlijk van de persoon heeft achtergelaten (bijvoorbeeld verwaarloosd uiterlijk, vermagerd). 
Het woord junk is afkomstig uit het Engels en betekent vrij vertaald zooi. Ondanks de Engelse oorsprong van het woord wordt de term junk in het Engels niet als aanduiding voor drugsgebruikers gehanteerd. Het verkleinwoord junkie wordt daarentegen zowel in het Engels als Nederlands gehanteerd als aanduiding voor onder andere ernstig verslaafde harddrugsgebruikers. 
De term junk is een pejoratief. Andere, meer neutrale woorden, zijn termen als gebruiker of verslaafde. 
Het woord junk wordt ook wel overdrachtelijk gebruikt voor fanatiek liefhebber van iets, zoals televisiejunk of koffiejunk.

</doc>
<doc id="28825" url="https://nl.wikipedia.org/wiki?curid=28825" title="Efim Bogoljoebov">
Efim Bogoljoebov

Efim Dmitrievitsj Bogoljoebov (Oekraïens: Юхи́м Дмитро́вич Боголю́бов, Russisch: Ефим Дмитриевич Боголюбов) (Stanislavtschyk, 14 april 1889 – Triberg im Schwarzwald, 18 juni 1952) was een Oekraïens-Duitse schaakgrootmeester.
Biografie.
Efim Bogoljoebov werd geboren in een plaatsje nabij Kiev. Hij vertrok al op jonge leeftijd naar Duitsland, waar hij in 1914 bij het uitbreken van de Eerste Wereldoorlog geïnterneerd werd. In 1920 keerde hij terug naar Rusland en in 1924 werd hij landskampioen schaken. In 1928 versloeg hij Euwe in een door de FIDE georganiseerd kampioenschap. Hierop volgend, in 1929, speelde hij om het wereldkampioenschap tegen Aleksandr Aljechin. Aljechin was duidelijk beter en won met 9,5–15,5. Bogoljoebov was relatief zwak in het eindspel en zou daarom nooit wereldkampioen worden. In 1931 en 1933 was hij wel kampioen van Duitsland. Hij overleed in 1952 aan een hartaanval. 
De Bogo-Indische verdediging.
De Bogo-Indische verdediging is door hem geanalyseerd en naar hem vernoemd. De zetten zijn 1.d4 Pf6 2.c4 e6 3.Pf3 Lb4+ "(diagram)", en de verdediging valt onder ECO-code E11.

</doc>
<doc id="28826" url="https://nl.wikipedia.org/wiki?curid=28826" title="Bert Dijkstra">
Bert Dijkstra

Egbertus (Bert) Dijkstra (Tanjung Balai, 11 april 1920 – Den Haag, 17 november 2003) was een Nederlands acteur.
Dijkstra kwam in 1927 naar Nederland, doorliep de hbs en ging in 1940 naar de toneelschool. Vanaf 1942 speelde hij bij het Centraal Tooneel. Later was hij als toneelacteur verbonden aan het Residentie Tooneel, de Nieuwe Komedie, het Rotterdams Toneel en de Haagse Comedie. Daarnaast speelde hij rollen in de films "Doctor Vlimmen", "Turks Fruit", en "Soldaat van Oranje".
Bekender werd hij door zijn rollen in televisieseries als "De Fabriek", "Floris" (als schout), "Klaverweide" en "De kleine waarheid".
Zijn grootste bekendheid kreeg hij echter door zijn rol van burgemeester in de serie "Swiebertje". Dijkstra was de vijfde burgemeester. Hij volgde in 1972 Louis Borel op.
Van 1976 tot 1978 was Dijkstra de stem van 'Kapitein Brom' in de televisieserie "De Bereboot".
Daarbij kwam zijn hoorspelervaring hem goed van pas. Dijkstra was eerder al bij de radio actief, als hoorspelacteur en -regisseur. In 1958 werd hij hoofd van de hoorspelafdeling van de AVRO.
Dijkstra overleed op 83-jarige leeftijd aan de gevolgen van kanker. Hij ligt begraven op RK Begraafplaats St. Petrus Banden te 's-Gravenhage.

</doc>
<doc id="28828" url="https://nl.wikipedia.org/wiki?curid=28828" title="Arthur Conley">
Arthur Conley

Arthur Conley (McIntosh County (Georgia), 4 januari 1946 – Ruurlo, 17 november 2003) was een Amerikaanse soulzanger. Zijn grote hit was "Sweet Soul Music" die hij in 1967 schreef, samen met zijn grote voorbeeld en leermeester Otis Redding.
Amerika.
Arthur Lee Conley werd geboren in McIntosh County (Georgia) en groeide op in Atlanta. Hij begon zijn carrière in 1959 als zanger van "Arthur and the Corvets". Met deze groep bracht hij in 1963 en 1964 drie singles uit.
In 1964 verhuisde hij van platenlabel en bracht "I'm a Lonely Stranger" uit. Toen Otis Redding dit nummer hoorde, vroeg hij Conley om een nieuwe versie op te nemen bij Stax Studios, die vervolgens werd uitgebracht op het pas opgestarte label van Otis Redding zelf, Jotis Records.
Conley ontmoette Redding pas eind 1966 in levenden lijve, maar deze ontmoeting zou zijn leven veranderen. Redding nam Conley onder zijn hoede en leerde hem de fijne kneepjes van de muziekbusiness. Toen Conley het nummer "Yeah Man" van Sam Cooke wilde opnemen, als ode aan Cooke, stelde Otis Redding voor om de tekst een beetje aan te passen, in die tijd de normaalste zaak van de wereld. Het herschrijven van "Yeah Man" resulteerde in "Sweet Soul Music", dat een nummertweenotering op de Billboardhitparade haalde, en in Europa nummer één. Ook al hadden ze maar een paar woorden veranderd in de tekst, de credits gingen uit naar Otis en Arthur. Sam Cooke werd niet genoemd. Pas toen het een hit werd, kwam het management van Sam Cooke in actie.
Omdat "Sweet Soul Music" zo'n hit was, werd Conley veel gevraagd om op te treden als soloartiest. Maar in plaats daarvan besloot hij om op verzoek van Otis Redding, mee te gaan op tournee met de Stax/Volt Revue in Europa, waar hij de kans kreeg om te spelen met mensen als Carla Thomas, Eddie Floyd, Sam &amp; Dave, Booker T. &amp; the MG's en The Mar-Keys.
Nederland.
Er wordt gezegd dat Conley de dood van Redding in december 1967 nooit echt heeft verwerkt. Hoewel hij eerst nog geruime tijd bleef opnemen en toeren, vestigde hij zich uiteindelijk in Europa, eerst in Brussel, later in Amsterdam. Hier besloot hij om zijn rug te keren naar zijn muzikale verleden en zijn naam te veranderen in "Lee Roberts". Maar eind jaren 70 lonkte toch weer de muziek en besloot hij weer te gaan zingen, met een band genaamd The Sweaters.
Deze band viel al snel weer uit elkaar, maar hij begon een nieuwe band, ook genaamd The Sweaters. Onder de naam Lee Roberts &amp; The Sweaters begon hij weer op te treden in de Bijlmermeer, waar veel Surinamers woonden, die hem herkenden als Arthur Conley. Al snel zorgde mond-tot-mondreclame ervoor dat de optredens drukbezocht werden. In 1980 werd een livealbum opgenomen en in een gelimiteerde uitgave uitgebracht, "Soulin' "(Lee Roberts &amp; The Sweaters). Deze plaat bevat alleen hits van anderen en niet van hemzelf.
In 1981 verliet Conley Amsterdam om zijn rust te vinden in Ruurlo in de Gelderse Achterhoek. Daar hield hij zich via zijn bedrijf 'Art-Con Productions' bezig met het promoten van aankomende bands, waaronder de populaire heavymetalband Shockwave uit Den Haag. De laatste jaren van zijn leven coachte hij The Original Sixties R&amp;B and Soul Show, die ook twee cd's en een single uitbrachten op het label Art-Con. De eerste cd werd mede geproduceerd door Conley. Op 8 en 9 juni 2002 stond Conley voor het laatst op de planken, samen met The Original Sixties R&amp;B and Soul Show.
Ook was hij actief als ontwerper van tapijten en meubilair.
Conley overleed op 57-jarige leeftijd in Ruurlo aan de gevolgen van kanker. Hij ligt begraven op de algemene begraafplaats Vorden in Gelderland.
Discografie.
Arthur &amp; The Corvets
Arthur Conley

</doc>
<doc id="28829" url="https://nl.wikipedia.org/wiki?curid=28829" title="Mosjav">
Mosjav

Een mosjav (Hebreeuws: ; letterlijk zetel of stoel) is een coöperatieve landbouwnederzetting in Israël. De eerste mosjavs werden opgericht door Joodse bewoners van het Britse Mandaatgebied Palestina.
De andere vorm van coöperatie, de kibboets, bleef echter de oogappel van de overwegend socialistische en voluntaire Joods-Palestijnse regering. De reden hiervoor was dat de gedeeltelijke coöperatie van de mosjav – vooral in de landbouwproductie, maar ook in de consumptie van voornamelijk diensten – verbleekte bij de verregaande coöperatie van de collectieve kibboets.
Dit veranderde na de onafhankelijkheid van Israël in 1948, toen bleek dat de mosjavs en niet de kibboetsen het aankonden en vooral aandurfden om grote aantallen vluchtelingen en immigranten uit Europa en uit Arabische landen op te nemen.
Heden ten dage is de mate van coöperatie in de mosjavs over het algemeen sterk teruggelopen. Bij sommige is het coöperatief bedrijf zelfs geheel ontbonden.

</doc>
<doc id="28832" url="https://nl.wikipedia.org/wiki?curid=28832" title="Isaak Boleslavski">
Isaak Boleslavski

Isaak Jefremovitsj Boleslavski (Oekraïens: Ісаак Єфремович Болеславський, Russisch: Исаак Ефремович Болеславский) (Zolotonosha, 9 juni 1919 - Minsk, 15 februari 1977) was een Oekraïense schaker. In 1950 werd hij grootmeester FIDE. Hij overleed op 57-jarige leeftijd.
Boleslavski heeft van 1940 tot 1961 elf keer meegespeeld om het kampioenschap van de USSR, maar hij is nooit kampioen geworden. Hij werd wel een paar keer tweede, maar Michail Botvinnik en Michail Tal waren hem te vlug af.
Boleslavski heeft veel tijd aan schaaktheorie besteed en veel partijen geanalyseerd. Zijn naam is verbonden aan de Boleslavski-variant in de schaakopening Siciliaans met de zetten: 1.e4 c5 2.Pf3 d6 3.d4 cd 4.Pd4 Pf6 5.Pc3 Pc6 6.Le2 e5.
Hij was de trainer van Tigran Petrosjan, de latere wereldkampioen schaken.

</doc>
<doc id="28833" url="https://nl.wikipedia.org/wiki?curid=28833" title="Nederlandse Organisatie voor toegepast-natuurwetenschappelijk onderzoek">
Nederlandse Organisatie voor toegepast-natuurwetenschappelijk onderzoek

De Nederlandse Organisatie voor toegepast-natuurwetenschappelijk onderzoek (TNO) is een onafhankelijke onderzoeksorganisatie. De missie van TNO is mensen en kennis verbinden om innovaties te creëren die de concurrentiekracht van bedrijven en het welzijn van de samenleving duurzaam versterken. TNO werkt samen met partners en richt zich op negen maatschappelijke domeinen. TNO is in 1932 opgericht naar Nederlands recht. Als publiekrechtelijke organisatie heeft TNO een onafhankelijke positie en op basis van deze voorwaarden levert TNO oplossingen voor de grote uitdagingen waarmee onze samenlevingen te maken hebben. De circa 3.300 werknemers houden zich bezig met innovaties, onderzoeken en data die direct kunnen worden toegepast door bedrijven en overheden. TNO richt zich op doelgerichte innovatie: geen kennis ontwikkelen om de kennis zelf, maar voor de praktische toepassing ervan in de samenleving.
Het hoofdkantoor van TNO, oorspronkelijk in Den Haag, was lang gevestigd in Delft maar is in 2015 terugverhuisd naar Den Haag. Andere locaties zijn te vinden in onder meer Amsterdam, Delft, Rijswijk (Zuid-Holland), Ypenburg, Leiden, Groningen, Helmond, Petten, Soesterberg, Utrecht, Zeist, Geleen en Eindhoven.
Geschiedenis.
TNO is in 1932 bij wet opgericht om kennis toepasbaar te maken voor bedrijven en overheden. Als publiekrechtelijke organisatie heeft TNO een onafhankelijke positie: het maakt geen deel uit van een overheidsinstantie, universiteit of onderneming. Als een bij wet opgerichte organisatie kan TNO onafhankelijke, objectieve, op wetenschappelijk onderzoek gebaseerde beoordelingen geven.
TNO vervult een rol als innovator namens het ministerie van Defensie, het ministerie van Sociale Zaken en Werkgelegenheid en de Geologische Dienst Nederland. In deze gevallen zijn aan TNO kennisintensieve overheidstaken gedelegeerd op het gebied van defensie &amp; veiligheid, arbeidsparticipatie en de geologische dienst.
Aan de oprichting in 1932 is een lange geschiedenis aan voorafgegaan. De Commissie Lorentz uit 1918 - officieel "Wetenschappelijke Commissie van advies en onderzoek in het belang van volkswelvaart en weerbaarheid" - met onder meer de wiskundige Luitzen Egbertus Jan Brouwer betekende een eerste aanzet. Deze commissie was bedoeld om de beoefenaren van de natuurwetenschappen te betrekken bij het oplossen van allerlei problemen die het gevolg waren van de Eerste Wereldoorlog.
Nadat de commissie was gestopt met zijn activiteiten bleef de discussie over het effectiever inzetten van de wetenschap voor allerlei praktische behoeften doorgaan. Zo groeide het besef dat toepassingsgericht onderzoek een belangrijke bijdrage kon leveren aan het concurrentievermogen van de industrie. Grote bedrijven hadden intussen hun eigen R&amp;D (research &amp; development)-faciliteiten gecreëerd en bouwden aan samenwerking met de universiteiten. Voor het midden- en kleinbedrijf lag dat moeilijker. In het buitenland waren speciale organisaties gecreëerd om de industrie te ondersteunen.
De discussies leidden ertoe dat de regering in 1923 een commissie onder voorzitterschap van de Utrechtse hoogleraar Frits Went instelde. Deze kreeg de opdracht te onderzoeken "door welke maatregelen en in welke vorm het toegepast-natuurwetenschappelijk onderzoek hier te lande dienstbaar kon worden gemaakt aan het algemeen belang". De Commissie Went kwam in 1925 met zijn bevindingen en aanbevelingen. De regering nam de aanbevelingen in grote lijnen over. A. de Mooij A. Czn. werd als tijdelijk adviseur verbonden aan het ministerie van Onderwijs met als taak om, in samenwerking met de Commissie Went, een centrale organisatie van het toegepast-natuurwetenschappelijk onderzoek in Nederland voor te bereiden.
Dit resulteerde in de zogenoemde TNO-wet van 30 oktober 1930. In deze wet waren de taak, organisatievorm, juridische status en relatie met de overheid van de nieuwe instelling vastgelegd. De wet trad op 1 mei 1932 in werking. Op 10 mei 1932 werd het eerste bestuur van TNO geïnstalleerd.
Organisatie.
TNO is een zelfstandige instelling met onder meer een eigen financieel beleid, personeelsbeleid, commercieel beleid en onderzoeksbeleid. TNO is een rechtspersoon krachtens de TNO-wet van 19 december 1985 (Staatsblad 762), gewijzigd in 2005 (Staatsblad 47), artikel 3 dat luidt:
TNO is daardoor een voorbeeld van een publiekrechtelijke rechtspersoon, meer specifiek een zelfstandig bestuursorgaan.
TNO is een kennisorganisatie zonder winstoogmerk. Om de continuïteit te garanderen is het belangrijk dat de kosten die de organisatie maakt worden gedekt en dat de organisatie een bescheiden winst genereert om investeringen te kunnen financieren, de continuïteit in kennisontwikkeling veilig te stellen en een duurzame en gezonde financiële positie te handhaven.
De ‘early research’-programma’s en de ‘shared innovation’-programma’s worden altijd deels met publieke middelen gefinancierd. Dit betekent dat in die programma’s hooguit de kosten van TNO worden vergoed. Daarnaast worden de kosten van publieke programma’s van buiten de overheid slechts beperkt vergoed. TNO is verplicht de financiering in overeenstemming te brengen met de overheidsfinanciering. Dat betekent dat de bescheiden winst die de organisatie wil maken alleen kan worden gegenereerd door middel van contractonderzoek, spin-outs of inkomsten uit licenties.
Tot 2005.
Tot de reorganisatie van 2005 was TNO onderverdeeld in vijftien instituten, waaronder TNO Prins Maurits Laboratorium en TNO-NITG.
Het TNO Primatencentrum werd op 7 december 1994 afgestoten en ging als Biomedical Primate Research Centre zelfstandig verder.
2005 tot en met 2010.
Van 1 januari 2005 tot en met 2010 was TNO onderverdeeld in vijf kerngebieden, die elk bestond uit een aantal business units: TNO Kwaliteit van Leven, TNO Defensie en Veiligheid, TNO Industrie en Techniek, TNO Bouw en Ondergrond en TNO Informatie- en Communicatietechnologie.
2011.
Sinds januari 2011 kende TNO een matrixorganisatie waarbij de projecten worden uitgevoerd binnen zeven thema's:
Gezond Leven, Industriële Innovatie, Integrale Veiligheid, Energie, Mobiliteit, Gebouwde omgeving, Informatiemaatschappij.
De meer dan tachtig kennisgebieden die eerder in kerngebieden waren ondergebracht zijn nu in drie instituten (expertisecentra) ondergebracht:
2014.
TNO werd per 1 september 2014 wederom gereorganiseerd, de activiteiten zijn nu gegroepeerd rond vijf thema's:
Er zijn inmiddels nog slechts twee instituten (expertisegebieden):
2015.
Halverwege 2015 werd bekend dat TNO vanwege verminderde overheidsfinanciering opnieuw zal afslanken, met als consequentie een substantiële reductie in arbeidsplaatsen en focus op een selectie van topsectoren. In totaal zal er 17 miljoen worden bezuinigd op de begroting van 2016.
2018.
De strategie van TNO is gebaseerd op technologische vooruitgang en trends in de maatschappij. Het werk van TNO richt zich vanaf 2018 op negen domeinen die aansluiten bij de uitdagingen en doelstellingen van de topsectoren en bij maatschappelijke kwesties die relevant zijn voor Nederland en Europa.
Het organisatie van TNO kent negen met de domeinen corresponderende units:
TNO heeft de SDG-charter ondertekend en zet zich daarbij in om bij te dragen aan de realisatie van de duurzameontwikkelingsdoelen ("Sustainable Development Goals").
Fusie ECN duurzaam met TNO.
Op 1 januari 2018 is de tak van ECN die zich bezighoudt met duurzame energieontwikkeling (o.a. PV, Wind, Biomassa etc) gefuseerd met TNO in de unit Energie.

</doc>
<doc id="28834" url="https://nl.wikipedia.org/wiki?curid=28834" title="Digitale bibliotheek">
Digitale bibliotheek

Een digitale bibliotheek is de elektronische variant van een bibliotheek. Over het algemeen komt dit erop neer dat alle documenten digitaal opgeslagen en verkrijgbaar zijn. Voorbeelden van digitale bibliotheken zijn: de Biodiversity Heritage Library, het Project Gutenberg, de portaalsite Europeana en de Digitale Bibliotheek voor de Nederlandse Letteren. Een andere vorm van een digitale bibliotheek is een programmabibliotheek.
Definitie.
Barry Leiner gaf in "The Scope of the Digital Library" (1998) de volgende gangbare definitie van een digitale bibliotheek:
"De verzameling van diensten en informatie-objecten
Studies.
In principe zou volgens deze definitie ook Google, of zelfs het hele internet als een grote digitale bibliotheek beschouwd kunnen worden.
Een academisch onderzoeksnetwerk met betrekking tot digitale bibliotheken is DELOS.
In 2007 werd onder redactie van Kees Westerkamp en Bart van der Meij een boekje geschreven over digitale bibliotheken in bedrijven en instellingen.

</doc>
<doc id="28835" url="https://nl.wikipedia.org/wiki?curid=28835" title="Morgoth">
Morgoth

Morgoth ook wel bekend als de Zwarte Vijand (Engels: the "Black Enemy") is in het werk van J.R.R. Tolkien de naam gegeven door de Noldorijnse elf Fëanor aan de machtigste Valar. De oorspronkelijke naam van Morgoth is Melkor, Fëanor gaf Melkor de naam Morgoth na Melkors afschuwelijke daden. Melkor, ook bekend als Hij Die Zich In Macht Verheft (Engels: "He Who Arises In Might"), was ooit de eerste, wijste en mooiste onder de Ainur, maar verviel uit afgunst tot het kwaad. Hij stichtte een tweetal burchten in Midden-aarde, en verzamelde zijn Balrogs, draken, weerwolven en creëerde andere duistere schepsels, zoals de orks. Zijn twee burchten, de citadel van Utumno (waar hij aanvankelijk opereerde, voor hij gevangengenomen werd), en de kleinere citadel van Angband (aan de voet van de Thangorodrim).
Het begin.
Melkor laat voor het eerst van zich spreken in de Muziek van de Ainur. Voor de schepping van Midden-Aarde schept Eru Ilúvatar de Ainur. Hij laat hen in een muziekstuk zien hoe de wereld ontworpen kan worden en hij nodigt hen uit actief deel te nemen aan die scheppingsmuziek. Aanvankelijk wordt in grote harmonie het thema van Ilúvatar uitgewerkt. Melkor, de grootste en machtigste van de Ainur, wil niet alleen meewerken aan het muziekthema, maar zijn eigen ideeën verwerken. Hij verstoort hiermee de harmonie. Diverse Ainur gaan met de disharmonie van Melkor mee. Tweemaal begint Ilúvatar met nieuwe thema's, maar evenzo vaak verstoort Melkor de harmonie.
Uiteindelijk stopt Ilúvatar de muziek en zegt dat hij de muziek en de zang vorm zal geven en reëel zal maken. Ook de disharmonieën van Melkor zullen hierin verwerkt zijn en ook die worden dus opgenomen in het plan van Ilúvatar.
Veel van de Ainur willen actief meewerken om de realiteit van Midden-Aarde vorm te geven. De grootsten onder hen zijn de Valar, waaronder Melkor. Zij dalen af naar Midden-Aarde. Ook Melkor, die zegt zijn fouten goed te willen maken, maar in werkelijkheid plannen maakt om de wereld naar zijn ideeën te herscheppen.
In het begin der tijden werkten de Valar hard aan de vormgeving van Midden-Aarde. Maar bij alles had Melkor inbreng. Melkor verklaarde daarom dat Midden-Aarde van hem alleen was. Dat werd bestreden door met name Manwë, de broeder van Melkor. Manwë riep de hulp in van de andere Valar en van veel grote en minder grote geesten. In deze oorlog had Melkor aanvankelijk de overhand, tot Tulkas de Sterke zich bij de Valar voegde. Melkor trok zich daarop terug in de duisternis buiten Arda.
Eerste grote wandaad.
De Valar en hun gezellen vormden de aarde tot een bloeiende tuin en liepen er in zichtbare gedaanten rond. Toen Melkor hun werk zag werd hij afgunstig. In de duisternis verzamelde hij veel sterke geesten achter zich. Zonder dat de Valar het merkten daalde hij met zijn leger af in het noorden van Midden-Aarde en bouwde hier een immens ondergronds fort, dat Utumno genoemd werd. Op een moment dat niemand het verwachtte, viel Melkor plotseling aan. Hij verwoestte de beide gigantische lampen die Midden-Aarde verlichtten, en met hun vernietiging werd de vorm van de wereld en de zeeën veranderd. Melkor wist te ontkomen aan de toorn van Manwë en Tulkas en verschool zich in Utumno.
De Valar trokken zich terug uit Midden-Aarde en vestigden zich in het land Aman of Valinor. Maar vooral Yavanna kwam vaak naar Midden-Aarde om de wonden van Melkor te genezen, en Oromë reed als een machtige jager uit tegen de monsters van Melkor.
In die tijd ontwaakten de Elfen of Eldar bij het meer van Cuiviénen. Maar nog voordat de Valar dit in de gaten hadden werden zij al ontdekt door Melkor. Deze maakte jacht op hen en vele Elfen werden gevangengenomen. Ze werden in de kerkers van Utumno geworpen en door langzame, wrede kunstgrepen verdorven en veranderd. Zo ontstond het ras der Orks. En waarschijnlijk was dit Melkors grootste misdaad.
Maar uiteindelijk kwamen ook de Valar achter het bestaan van de Elfen. Om hen te beschermen tegen Melkor bonden zij opnieuw de strijd aan. De oorlog was hard en lang. Opnieuw werd de vorm van de aarde veranderd door het geweld, maar uiteindelijk werd Utumno vernietigd. Melkor werd geboeid meegevoerd naar Aman. Daar smeekte hij om genade, maar dat werd afgewezen. Pas na drie era's zou zijn zaak opnieuw gehoord worden.
Tweede grote wandaad.
In die periode kwam een groot deel van de Eldar op uitnodiging van de Valar naar Valinor. Na drie era's in eenzaamheid opgesloten te zijn werd Melkor weer voor de troon van Manwë gebracht. Melkor vroeg om vergiffenis. Hij beloofde de Valar te helpen met het helen van de wereld. Manwë schonk hem gratie, maar hij moest wel binnen de poorten van Valmar blijven. 
In die tijd schenen alle woorden van Melkor eerlijk en oprecht. Hij hielp de Valar en de Eldar. Vooral de Noldor verheugden zich omdat zij veel geheime kennis van hem leerden.
In die tijd maakte Fëanor van de Noldor de Silmarillen. Melkor begeerde deze mooiste aller juwelen.
Melkor wist met valse verhalen de trots en ontevredenheid van de Noldor aan te wakkeren. De Noldor begonnen nu ook wapenen te smeden. Tijdens een ruzie trok Fëanor zijn zwaard en bedreigde zijn broer Fingolfin. Door deze escalatie van interne twisten kwamen de Valar achter de dubieuze rol van Melkor.
Melkor wist dat zijn dubbelspel bekend was geworden en hij verschool zich buiten Valinor. Hij trok naar het zuiden, naar Avathar, waar de duisternis het diepst was aan de voet van de Pelori. Daar huisde in diepe ravijnen Ungoliant, een sterke kracht die naar Arda was afgedaald en hier de gedaante van een monsterlijke spin had aangenomen. Hier nam Melkor weer een zichtbare gedaante aan: een donkere vorst, lang en verschrikkelijk. Deze gedaante zou hij nu altijd behouden. Melkor sloot een bondgenootschap met Ungoliant onder de belofte haar uiteindelijk alles te geven wat zij wilde.
Op het moment dat de Valar en de Eldar een feest hielden in de zalen van Manwë op de Taniquetil, daalden Melkor en Ungoliant af naar Valinor. Zij gingen naar de Twee Bomen van Valinor die Valinor verlichtten. Melkor verwondde de bomen met zijn speer en Ungoliant zoog het licht uit de bomen. Ungoliant braakte zwarte dampen uit en zwol op tot een enorme macht, waar zelfs Melkor bang voor werd. Door haar gif stierven de bomen. De duisternis daalde over Valinor.
De Valar zetten de achtervolging in op Melkor, maar werden verblind door de duisternis van Ungoliant, en zo wisten zij te ontkomen.
Melkor trok snel weg, maar hij ging eerst naar Formenos, het huis van de Noldor. Finwë, de koning van de Noldor die niet naar het feest van de Valar gekomen was, week niet voor Melkor. Finwë werd gedood en daarmee was het eerste bloed in Valinor vergoten. Melkor drong Formenos binnen en nam daar de Silmarillen. Toen Fëanor hoorde van de dood van zijn vader en de diefstal van de Silmarillen vervloekte hij Melkor en noemde hem Morgoth, de zwarte vijand van de wereld. En zo luidde diens naam sindsdien.
Morgoth in Angband.
Morgoth en Ungoliant kwamen naar Midden-Aarde. Zij kwamen in de landen ten noorden van de zeearm de Drengist, niet ver van zijn vroegere veste Angband. Daar eiste Ungoliant zijn beloning op. Morgoth weigerde afstand te doen van de silmarillen. Ungoliant en Morgoth streden met elkaar. Morgoth dreigde verstikt te worden en uitte een verschrikkelijke kreet. Hierop kwamen uit de krochten van Angband de Balrogs te hulp. Morgoth werd bevrijd en Ungoliant vluchtte.
Morgoth ging nu naar de restanten van Angband, dat gedeeltelijk gespaard was gebleven na de vernietiging van Utumno. Boven de poorten van Angband richtte hij de drievoudige bergketen de Thangorodrim op. Zijn legers van demonen, beesten en orks vermenigvuldigden zich. Zelf nam hij de drie silmarillen en vatte ze in een ijzeren kroon en noemde zich Koning van de Wereld.
De Valar wilden niet de directe confrontatie met Morgoth aangaan. Zij wisten dat over enige tijd de Mens zou ontwaken en zij vreesden een grote confrontatie en verwoesting zoals er geweest was na de eerste strijd tegen Morgoth. Wel stuurden zij licht: na de verduistering van de Bomen creëerden ze de zon en de maan, die door de Maiar Arien en Tilion langs het uitspansel werden bewogen. Morgoth viel de maan aan, maar Tilion wist de aanval af te slaan. En Morgoth vreesde het licht van Arien. Hierdoor werd duidelijk dat de macht van Morgoth af nam. Veel van zijn macht ging over in de kwaadaardige schepsels die hij creëerde, maar daardoor verminderde die van hemzelf. Morgoth werd steeds meer aan de aarde gebonden.
Morgoth tegen de Noldor.
Na de komst van Morgoth vielen zijn orks en schepselen Midden-Aarde binnen. De Eldar die hier nog verbleven werden vervolgd. Het rijk van koning Thingol werd door de Maia Melian afgesloten. Cirdan kon zich alleen handhaven langs de zee.
Maar terwijl Morgoth Midden-Aarde bijna geheel onder zijn macht gebracht dacht te hebben kwamen de Noldor uit Valinor naar Midden-Aarde. Zij achtervolgden Morgoth met het doel de silmarillen weer in bezit te krijgen. Zo groot was hun macht dat de legers van Morgoth werden verpletterd. Fëanor kwam bij deze eerste strijd echter om het leven.
Morgoth zag de macht van de Noldor en wilde onderhandelen. Hij bood hen zelfs een silmaril aan. Maar het bleek alleen maar misleiding. Bij een confrontatie met de onderhandelaars slaagde Morgoth erin om Maedhros gevangen te nemen. Hij zou Maedhros vrijlaten als de Noldor zich zouden terugtrekken. Die weigerden dit, want zij wisten dat zij verraden zouden worden. Hierop werd Maedhros aan zijn rechterhand vastgeklonken en opgehangen aan de Thangorodrim. Hij werd echter bevrijd door Fingon en Thorondor, maar zij konden hem alleen loskrijgen door zijn hand af te snijden.
De Noldor waren nu sterk in Midden-Aarde. Maar zij slaagden er niet in om Angband te veroveren, noch om de Thangorodrim geheel te omsingelen. Wel stelde Morgoth de kracht van de Noldor voortdurend op de proef en creëerde hij nieuwe monsters, zoals de draken.
In de lange jaren dat de Noldor Morgoth belegerden gebeurde er veel. De belangrijkste gebeurtenis was de komst van de Mensen. De mensen waren uit verre oostelijke gebieden naar het westen getrokken. Wel was het duidelijk dat de mensen vluchten voor een grote angst in hun verleden. Want bij hun ontwaken had Morgoth als eerste over hen gehoord. Waarop hij in het geheim als een schaduw uit Angband was vertrokken naar de eerste mensen, maar door de komst van de Noldor werd hij gedwongen weer terug te keren.
Uiteindelijk faalden de Noldor. Morgoth wist in een grote veldslag, de Dagor Bragollach, de Slag van de Plotselinge Vlam, uit Anband te breken. De legers van de Noldor werden verslagen en teruggedreven door grote aantallen draken, Balrogs en orks.
Maar terwijl de overwinning van Morgoth volledig leek kwam Fingolfin, koning van de Noldor, naar Angband en daagde Morgoth uit voor een gevecht. Morgoth nam de uitdaging met tegenzin aan, want hij was de enige van de Valar die angst kende. Maar hij kon voor zijn aanvoerders de uitdaging niet afslaan. De strijd tussen Fingolfin en Morgoth was vreselijk. Morgoth vocht met zijn grote strijdhamer Grond, de Knots van de Onderwereld. Zeven keer wist Fingolfin Morgoth te verwonden, maar uiteindelijk werd hij door Morgoth gedood. Wel wist Fingolfin hierbij de voet van Morgoth af te hakken. Het lichaam van Fingolfin werd weggevoerd door de adelaar Thorondor, die daarbij in het gezicht van Morgoth klauwde. Morgoth zou nooit meer vrij zijn van de pijn van zijn wonden en van het verlies van zijn voet.
De strijd tussen Morgoth en de Noldor duurde voort. De toren op Tol Sirion viel in handen van Morgoths grootste en vreselijkste dienaar: Sauron. Veel gebeurde er in deze tijd. Maar Morgoth kon niet voorkomen dat in het geheim Beren en Luthien zijn fort binnendrongen. Luthien wist Morgoth zelf in een betoverende slaap te brengen, waardoor Beren de kans kreeg om een van de Silmarillen van zijn kroon te stelen.
De Noldor zagen door de daad van Beren dat Morgoth niet onoverwinnelijk was. Maedhros wist een bondgenootschap tot stand te brengen en de Eldar, versterkt met mensen en dwergen vielen de Thangorodrim aan. Uiteindelijk faalde deze aanval, maar vooral omdat een deel van de mensen in het geheim Morgoth dienden. Zij vielen onverwacht het leger van de vijanden van Morgoth in de rug aan. De overwinning van Morgoth was volledig.
Vanaf zijn troon in Angband dirigeerde Morgoth de ondergang van zijn laatste vijanden. Daarbij er vooral plezier in scheppend om hen in een positie te brengen dat vriend tegen vriend werd uitgespeeld. Zo schonk hij bijzondere aandacht aan de ondergang van Húrin en zijn kinderen. Terwijl hij Hurin zelf gevangen hield op de Thangorodrim om hem tot wanhoop te brengen. Als onderdeel van de machinaties met Túrin, de zoon van Hurin, werd het verborgen rijk Nargothrond ontdekt. Morgoth stuurde de draak Glaurung die dit rijk vernietigde.
Veel genoegen had Morgoth aan de vernietiging van het Elfenrijk Doriath, door een twist tussen Elfen en Dwergen. Uiteindelijk viel ook Gondolin, het laatste verborgen rijk van de Elfen. Maar uit de verwoesting van Gondolin wist Eärendil te ontkomen. Eärendil slaagde erin met een schip Valinor te bereiken. Namens Elfen en Mensen verzocht hij de Valar hulp tegen de overheersing van Morgoth.
Uiteindelijk besloten de Valar Midden-Aarde te hulp te komen. De strijd was zwaar en een deel van de landen van Midden-Aarde werd verwoest. Uiteindelijk wonnen de Valar de oorlog en Angband werd vernietigd. Morgoth smeekte om vrede, maar er werd niet meer naar hem geluisterd. Geboeid met de keten Angainor werd hij gevangen afgevoerd. Morgoth werd door de Valar door de Deur van de Nacht achter de Muren van de Wereld in de Tijdloze Leegte gegooid. De wonden die Morgoth aan de wereld had toegebracht zouden echter nooit meer helemaal genezen.

</doc>
<doc id="28836" url="https://nl.wikipedia.org/wiki?curid=28836" title="Chachoengsao (provincie)">
Chachoengsao (provincie)

Chachoengsao is een provincie in het oosten van Thailand. In december 2002 telde de provincie 649.758 inwoners. Chachoengsao was daarmee naar inwonertal de 37e provincie in Thailand. Met een oppervlakte van 5351 km² is Chachoengsao in omvang de 35e provincie van Thailand. Chachoengsao bestaat voornamelijk uit vlak land met heuvels in het oosten.
De provincie ligt ongeveer 82 kilometer van Bangkok en heeft in het zuiden een kustlijn van 12,2 kilometer aan de Golf van Thailand. Chachoengsao grenst in het noorden en oosten aan de provincies Chantaburi en Sa Kaew, in het noorden en westen aan de provincies Nakhon Nayok, Bangkok en Samut Prakan, en in het zuiden aan de provincie Chonburi.
Chachoengsao kent veel industrie en landbouw. Door de provincie loopt een spoorlijn van de Thaise Staatsspoorwegen, van Amphoe Aranya Prathet naar Bangkok, met een aftakking naar Chonburi en Pattaya. Ook loopt een gedeelte van de hoofdweg Sukhumvit door deze provincie.
Klimaat.
De gemiddelde jaartemperatuur bedraagt 29 graden.
Politiek.
Bestuurlijke indeling.
De provincie is onderverdeeld in 10 districten (Amphoe) en 1 subdistrict (King Amphoe), die weer onderverdeeld zijn in 93 gemeenten (tambon) en 859 dorpen (moobaan).

</doc>
<doc id="28837" url="https://nl.wikipedia.org/wiki?curid=28837" title="Chachoengsao">
Chachoengsao



</doc>
<doc id="28838" url="https://nl.wikipedia.org/wiki?curid=28838" title="Chantaburi">
Chantaburi



</doc>
<doc id="28839" url="https://nl.wikipedia.org/wiki?curid=28839" title="Chantaburi (provincie)">
Chantaburi (provincie)

Chantaburi is een Thaise provincie aan de zuidkust van de golf van Thailand, in het oosten van Thailand. In december 2002 had de provincie 506.011 inwoners, het is daarmee de 49e provincie qua bevolking in Thailand. Met een oppervlakte van 6338 km² is het de 34e provincie qua omvang in Thailand. De provincie ligt op ongeveer 245 kilometer van Bangkok. Chantaburi grenst in het oosten aan de provincies Rayong en Chonburi, in het noorden aan de provincies Chachoengsao en Sa Kaew, en in het westen aan de provincie Trat en Cambodja. Chantaburi heeft een kustlijn van 80,2 kilometer met onontdekte stranden.
De provincie is vooral bekend als een handelscentrum van edelstenen en vanwege zijn vele fruitplantages. De belangrijkste weg in deze provincie is Sukhumvit die loopt van het westen naar het oosten en de meeste plaatsen verbindt. Chantaburi bestaat voornamelijk uit heuvelland. De provincie is aan het einde van de 19e eeuw een tijdlang door Frankrijk bezet als straf omdat Thailand weigerde delen van Laos en Cambodja af te staan. Dit uit zich nog in de vele voorbeelden van Franse architectuur in deze provincie.
Klimaat.
De gemiddelde jaartemperatuur is 29 graden. De temperatuur schommelt tussen 17 graden en 35 graden. Gemiddeld valt er 2500 mm regen per jaar.
Politiek.
Bestuurlijke indeling.
De provincie is onderverdeeld in 9 districten (Amphoe) en 1 subdistrict (King Amphoe), die weer onderverdeeld zijn in 76 gemeenten (tambon) en 690 dorpen (moobaan).

</doc>
<doc id="28840" url="https://nl.wikipedia.org/wiki?curid=28840" title="Focus (band)">
Focus (band)

Focus is een Nederlandse progrockband, vooral bekend uit de jaren zeventig om zijn instrumentale muziek, een combinatie van invloeden uit klassiek, rock en jazz. De belangrijkste leden uit die tijd waren Thijs van Leer en Jan Akkerman.
Geschiedenis.
Eind jaren zestig.
Focus begon als trio, opgericht door de klassiek geschoolde organist/fluitist Thijs van Leer in 1968. Dit "Trio Thijs van Leer", met bassist Martijn Dresden en drummer Hans Cleuver, begeleidde Ramses Shaffy en Liesbeth List, en de Nederlandse uitvoeringen van de Amerikaanse musical "Hair". Tijdens een opname als begeleidingsgroep voor de kerstsingle 'Zeven ballen en een piek' van Neerlands Hoop (Freek de Jonge en Bram Vermeulen) ontmoette het trio de Amsterdamse gitarist Jan Akkerman die toen in de groep Brainbox speelde. Hij voegde zich eind 1969 bij de groep en nam met hen het album "Focus plays Focus" op.
Jaren zeventig.
Akkerman nam uit Brainbox drummer Pierre van der Linden mee die na de opnamen van de debuutelpee Cleuver verving. Dresden werd in 1971 vervangen door Cyril Havermans. In 1971 bracht Focus zijn tweede album uit, "Focus II", dat de groep internationale erkenning bracht onder de titel "Moving waves". De grootste hits van de band waren de instrumentale nummers "Sylvia" en "Hocus Pocus". Dit nummer bevatte gejodel van Van Leer. "Sylvia" had Van Leer een aantal jaren eerder geschreven voor de achtergrondzangeres Sylvia Alberts, die destijds net als hijzelf in de cabaretgroep van Ramses Shaffy werkte.
Bassist Havermans verliet in september 1971 de groep om een solocarrière te beginnen. Hij werd opgevolgd door Bert Ruiter, en in deze bezetting werd in juli 1972 de dubbel-lp "Focus 3" opgenomen. Op 5 mei 1973 werden tijdens een concert in het Rainbow Theatre live-opnamen gemaakt. Nadat de opnamen voor een vierde studio-album waren afgekeurd, werden de live-opnamen in oktober 1973 uitgebracht als "At the Rainbow". Vervolgens kreeg Focus in het najaar van 1973 last van een drummerscrisis. In oktober van dat jaar verliet Pierre van der Linden de groep. Hij werd vervangen door de Britse drummer Colin Allen. Eind december 1973 werd bekend dat Focus de Conamus Exportprijs 1974 was toegekend. In januari en maart 1974 werd het album "Hamburger Concerto" (1974) opgenomen.
Het jaar daarop verliet drummer Colin Allen de groep tijdens de opnamen voor het album "Mother Focus" (1975). Hij werd vervangen door studiodrummer David Kemper. Akkerman en Van Leer leverden maar weinig materiaal aan, zodat basgitarist Bert Ruiter enkele nummers bijdroeg. In datzelfde jaar verliet Jan Akkerman de band, die daardoor feitelijk ophield te bestaan.
In mei 1976 trad een nieuwe bezetting rond Van Leer en Ruiter op voor de BBC, met Philip Catherine als gitarist en David Kemper als drummer. Datzelfde jaar werd "Ship of Memories" uitgebracht; een compilatiealbum bestaande uit vier van de opnamen die in 1973 waren afgekeurd, plus opnamen uit 1970 en 1975. In 1977 werd nog het album "Focus con Proby" opgenomen, met Eef Albers als gitarist en incidentele zang van P.J. Proby. Het werd in januari 1978 uitgebracht. In datzelfde jaar werd de groep door Van Leer ontbonden.
Jaren tachtig en negentig.
In 1985 brachten Van Leer en Akkerman wegens contractuele verplichtingen een gezamenlijk album uit, met als titel "Focus", waaraan ook een concert in Muziekcentrum Vredenburg in Utrecht werd gekoppeld. In 1990 trad Focus op in het tv-muziekprogramma "Goud van Oud" in de bezetting Van Leer, Akkerman, Ruiter en Van der Linden. In 1998 formeerde Thijs van Leer een nieuwe bezetting van Focus, met de jonge gitarist Menno Gootjes naast veteranen Hans Cleuver (drums) en Bert Ruiter (basgitaar).
Na 2000.
In 2002 werd Thijs van Leer uitgenodigd om mee te spelen in "Hocus Pocus", een band die als eerbetoon aan Focus was opgericht door zijn stiefzoon Bobby Jacobs. Van Leer werd groepslid en de band werd omgedoopt in Focus. In het najaar van 2002 kwam een album uit, getiteld "Focus 8", met naast Van Leer en Jacobs Jan Dumée (gitaar) en Bert Smaak (drums). In 2006 werd "New Skin" uitgebracht. Gitarist Niels van der Steenhoven was inmiddels Jan Dumée opgevolgd, en Pierre van der Linden was terug als drummer. In deze bezetting maakte de groep een paar succesvolle internationale tournees, o.a. in Zuid-Amerika. Op 13 januari 2011 werd via de website van Focus gemeld dat gitarist Niels van der Steenhoven stopte met Focus. Hij werd vervangen door Menno Gootjes, die al sinds 1996 samenwerkte met Thijs van Leer. In december 2016 nam bassist Udo Pannekeet de plaats in van Bobby Jacobs. Tijdens de "Cruise to the Edge" in september 2017 verving Jan Dumée de zieke Menno Gootjes.
Drummer Hans Cleuver overleed in maart 2018. Bassist Bert Ruiter overleed in maart 2022.
Bezetting.
In de periode waarin Focus haar grootste triomfen vierde bestond de band uit:
De huidige bezetting is als volgt:

</doc>
<doc id="28841" url="https://nl.wikipedia.org/wiki?curid=28841" title="Chonburi">
Chonburi



</doc>
<doc id="28842" url="https://nl.wikipedia.org/wiki?curid=28842" title="Chonburi (provincie)">
Chonburi (provincie)

Chonburi is een Thaise provincie aan de westkust van de golf van Thailand, in het oosten van Thailand. In december 2002 had de provincie 1.129.886 inwoners, waarmee het de 16e provincie qua bevolking in Thailand is. Met een oppervlakte van 4363 km² is het de 41e provincie qua omvang in Thailand. Gemiddeld valt er 1000 mm regen per jaar. De provincie ligt op ongeveer 81 kilometer van Bangkok. Chonburi grenst in het noorden en oosten aan de provincie Chachoengsao, in het oosten aan de provincie Chantaburi en in het zuiden aan de provincie Rayong. Chonburi heeft een kustlijn van 156,8 kilometer met vele stranden.
Klimaat.
De gemiddelde jaartemperatuur is 29 graden, met temperaturen variërend van 17 tot 38 graden.
Economie.
In de provincie is veel industrie en er liggen enkele belangrijke plaatsen voor het toerisme. Ook ligt de belangrijke haven Laem Chabang. De belangrijkste verkeersroute is Sukhumvit, ze loopt van noord naar zuid en verbindt de meeste grotere plaatsen met elkaar. Chonburi bestaat voornamelijk uit laagland met wat heuvels naar het oosten toe. Er is veel fruitteelt in deze provincie.
Politiek.
Bestuurlijke indeling.
De provincie is onderverdeeld in 10 districten (Amphoe) en 1 subdistrict (King Amphoe) namelijk:

</doc>
<doc id="28843" url="https://nl.wikipedia.org/wiki?curid=28843" title="Bang Lamung">
Bang Lamung

Bang Lamung is een district van de provincie Chonburi in het oosten van Thailand. In dit district liggen diverse plaatsen waaronder de gelijknamige districtshoofdstad. Ook het bij westerse toeristen zeer bekende Pattaya, met de aansluitende plaatsjes Naklua aan de noordkant en Jomtien en Bang Sarai aan de zuidkant vallen onder dit district. De belangrijkste noord-zuidverbinding is de Sukhumvit-route.

</doc>
<doc id="28844" url="https://nl.wikipedia.org/wiki?curid=28844" title="Palmales">
Palmales



</doc>
<doc id="28845" url="https://nl.wikipedia.org/wiki?curid=28845" title="Pattaya">
Pattaya

Pattaya (Thais:พัทยา) (betekenis: zuidwestelijke moessonwind) is een stad en bekende badplaats in het district Bang Lamung van de provincie Chonburi in het oosten van Thailand. De plaats ligt langs de route van Sukhumvit. Pattaya telt circa 105.000 inwoners.
Geografie.
Ligging.
Pattaya ligt aan de baai van Pattaya, een deel van de Golf van Thailand. Langs de baai ligt een strand van enkele kilometers lengte. Aan de noord- en zuidkant van de baai liggen rotsachtige heuvels. Hierna volgen de baaien van Naklua in het noorden en Jomtien in het zuiden. Voor de kust van Pattaya ligt een eilandengroep. Veel westerlingen verblijven voor langere tijd in Pattaya en de aangrenzende plaatsen en hebben er dan ook vakantiehuizen. Ook een lid van de Thaise koninklijke familie heeft er een huis, in de heuvels tussen Pattaya en Jomtien. In de omgeving van Pattaya liggen veel industrieterreinen. Hier hebben grote westerse bedrijven, waaronder General Motors, Toyota en BMW, hun fabrieken opgezet. Bij de westerse medewerkers van deze bedrijven zijn de gebieden rondom Pattaya populair als woonplaats.
Eilanden.
Koh Lan (Thais เกาะล้าน), of "koraaleiland" is een eiland 7.5 km ten westen van Pattaya. Vroeger was het eiland omgeven door koraalriffen die door dynamietvissen vrijwel geheel verdwenen zijn. Het eiland is te bereiken per speedboot en veerdienst. Koh Lan staat bekend om zijn kristalblauwe water en witte stranden.
Klimaat.
Pattaya heeft een tropisch klimaat met een natte en droge periode. Het klimaat is globaal onder te verdelen in drie perioden:
Geschiedenis.
Aan het einde van de jaren zestig was Pattaya nog een stil vissersdorp met enkele stranden waar weleens wat weekend-vakantiegangers uit Bangkok naartoe kwamen. Pattaya's enige wapenfeit was dat er ooit een veldslag in de buurt van het dorp was geweest. Dit veranderde echter snel toen de stranden bij Pattaya werden ontdekt door Amerikaanse militairen die tijdens de Vietnamoorlog gelegerd waren op de U Ta Pao luchtmachtbasis in de provincie Rayong. In plaats van naar Japan, Zuid-Korea of de Filipijnen konden ze ineens dicht bij Zuid-Vietnam op 'vakantie'. Toen de militairen in steeds maar grotere getale verschenen, begonnen de plaatselijke Thais met het bouwen van kleine hotels en het opzetten van restaurantjes. Ook werden veel go go bars, disco's en andere etablissementen begonnen die het nachtleven van Pattaya berucht zouden maken over de hele wereld.
Toen de Amerikanen aan het eind van de Vietnamoorlog uit Vietnam vertrokken, droogde de inkomstenbron op en volgde een economische crisis. In het midden van de jaren zeventig werd het internationale luchtverkeer veel goedkoper en kwam vanuit Europa het massatoerisme op gang. Ook Pattaya's reputatie als sekstoerisme-hoofdstad van de wereld heeft ertoe bijgedragen dat het aantal toeristen snel steeg. In 2001 waren meer dan 24.000 hotelkamers beschikbaar. Na het doorvoeren van de "Pattaya City Act" in 1976 is Pattaya samengevoegd met Naklua.
Toerisme.
Pattaya heeft zich door de jaren heen steeds meer veelzijdiger ontwikkeld en kan een van de meest veelzijdige kustplaatsen van Azië worden genoemd. De plaats groeit nog steeds volop. Pattaya en het nabijgelegen Jomtien worden steeds populairder bij de Thaise bevolking zelf en bij de Chinese en Zuid-Koreaanse toeristen.
In het zuiden langs het strand van Jomtien hebben zich steeds meer grote familie ressorts gevestigd, evenals in Naklua. Het gebied aan de baai van Pattaya is nog steeds een uitgaansgebied, maar het nachtleven heeft zich meer en meer ontwikkeld naar een familienachtleven. De vestiging in 2002 van het Hardrock Hotel met een Hard Rock Cafe heeft dit proces versneld.
Onder sommige buitenlanders heeft Pattaya, vanwege de vele uitgaansgelegenheden en het sekstoerisme de bijnamen: "Partaya", "Patpong on steroids" (tevens de titel van een boek) en "Disneyland for adults". Ook veel Nederlanders hebben zich (semi-)permanent in dit gebied gevestigd.
Attracties, evenementen.
Pattaya kent verder vele winkelcentra en uitgaansgelegenheden. Sinds 2003 is er een zeeaquarium. Men kan er voorts bijna elke sport beoefenen, van sportduiken tot zweefvliegen en paardrijden. Ook liggen er vele golfbanen rondom Pattaya. Voor degenen die geen behoefte hebben aan een Thaise maaltijd telt de stad tal van westerse restaurants, van Fins tot Spaans en van Engels tot Russisch.
Voorzieningen.
Winkelen.
Pattaya telt een groot aantal winkelcentra, hypermarkten en kleine markten.
Ziekenhuizen.
Pattaya kent een meerdere ziekenhuizen onder andere:
Verkeer en vervoer.
Verkeersborden en bewegwijzering zijn in Pattaya meestal zowel in het Thai (Thais schrift) als in het Engels (Latijns schrift), dit laatste ten behoeve van de vele buitenlanders.
Het openbaar vervoer in Pattaya geschiedt door middel van zogenaamde Songtaews, ook wel "bahtbussen" genoemd. In Pattaya rijden deze in principe een aantal vastgestelde routes. Er zijn geen vaste haltes; de songtaews stoppen overal langs de route, op verzoek. De ritprijs bedraagt 10 tot 20 baht per persoon, afhankelijk van de afstand. Veel niet-Thais die de prijs niet weten wordt vaak een hogere prijs in rekening gebracht, wat vooral tussen expats en Songtaewbestuurders nog weleens tot discussies kan leiden. Men kan de Songtaewbestuurder ook vragen naar een bestemming te rijden die niet aan de route ligt. Over de ritprijs moet in zo'n geval apart worden onderhandeld. Alternatieven voor de Songtaew zijn de brommertaxi's. Sinds 2004 wordt een proef genomen met een beperkte busdienst in het centrale deel van Pattaya. Vooral onder de Songtaewbestuurders vindt hier veel protest tegen plaats.
Op veel plaatsen in Pattaya kan men bromfietsen of motorfietsen huren, vanaf 150 baht per dag. Ook jeeps en andere auto's worden verhuurd, zowel door particulieren als grote verhuurbedrijven zoals Avis. Fietsen zijn bijna nergens te vinden.

</doc>
<doc id="28846" url="https://nl.wikipedia.org/wiki?curid=28846" title="Palmboom">
Palmboom



</doc>
<doc id="28847" url="https://nl.wikipedia.org/wiki?curid=28847" title="Ork">
Ork

Een ork (Engels: "orc") of aardman (Engels: "goblins") is een mythologisch wezen. Het zijn vaak kwaadaardige, domme en trolachtige wezens, die het kwade belichamen. Ze komen voor in verhalen, sprookjes, boeken, films, computerspellen en muziek.
Aardmannen en hun verwanten komen veelvuldig voor in de mondelinge overlevering van Noordwest-Europa. Zo is de "Duergar" een boosaardige aardman uit Noord-Engeland.
Eigenschappen.
Aardmannen zijn in hun eigenschappen verwant aan trollen, reuzen uit volksverhalen en aan de mens. Verschillende aardman-achtigen zijn schatplichtig aan de figuren uit Europese volksverhalen, zoals trollen (Noorwegen); ogers, goblins en zijn vriendelijke verwant de hobgoblins (Engeland); en de kallikantzaros die alleen rond de winterzonnewende bovengronds komen (Griekenland).
Naar de aard van de overlevering of de luim van de verteller kunnen verschillende eigenschappen zijn toegeschreven. Vaak terugkerende kenmerken zijn:
De aardmannen kunnen niet tegen de zon, ze veranderen dan in steen. In enkele verhalen leven aardmannen overdag als padden.

</doc>
<doc id="28848" url="https://nl.wikipedia.org/wiki?curid=28848" title="Palmenfamilie">
Palmenfamilie

De palmenfamilie ("Palmae" of "Arecaceae": beide zijn toegestaan) is de enige familie in de orde "Arecales". Van de palmenfamilie zijn bijna 4000 soorten bekend.
Hoewel er wel winterharde (voor Nederland en België) palmsoorten bestaan, komen de meeste soorten van nature voor in tropen of subtropen.
Beschrijving.
Grofweg bestaan palmen uit wortels, (schijn)stam en bladen.
Stam.
Palmen hebben meestal een schijnstam. De planten ontwikkelen een enkele stengel met één groeipunt. De stengel bestaat uit opeengestapelde bladvoeten en bevat geen bast. Hierdoor kan de plant ook niet in de dikte groeien, zoals echte bomen. Voordat een jonge palm de hoogte in kan groeien moet een bepaalde breedte zijn bereikt. Hierdoor lijkt de groei van een jonge plant langzamer te gaan dan die van een reeds oudere palm.
Blad.
De oudere bladeren omsluiten de schijnstam en de jongere bladstelen. Eerst groeien de bladstelen uit en zit het blad tegen de stelen aan, hierna opent het blad zich. Het bladoppervlak is vaak glanzend en bedekt met was, of geplooid. Hierdoor wordt uitdroging voorkomen. De bladsteel is vaak bedekt met stekels of doorns.
Er zijn bladtypen:
Bloem en vrucht.
Er bestaat een grote verscheidenheid in de verschillende soorten. Er worden alleen een aantal overeenkomsten besproken of opvallende feiten.
Jonge palmen bloeien niet. Dat gebeurt pas na een aantal jaar (bij sommige soorten na een jaar of vijf, bij andere pas na 50 jaar). De meeste palmen bloeien jaarlijks, maar er zijn ook soorten die na de bloei afsterven zoals echte sagopalm en de parasolwaaierpalm, die de grootste bloeiwijze in het hele plantenrijk heeft. De bloem is onopvallend en de bestuiving gebeurt meestal via de wind, maar bij sommige soorten door insecten. De bloemen zitten meestal aan een tros. De levensduur van de bloemen is kort en duurt zelden langer dan één dag. De bloemen kunnen eenslachtig of tweeslachtig zijn.
Palmen dragen steenvruchten of bessen. Sommige vruchten blijven drijven, zoals de kokosnoot. Zo wordt de verspreiding van het ene eiland naar het andere vergemakkelijkt. De structuur van de vrucht wordt gekenmerkt door, de buitenste dunne schil of exocarp (epicarp), het vlezige gedeelte van variabele dikte of mesocarp en de binnenste harde laag of endocarp. Het zaad zelf bestaat uit endosperm, het voedselreservoir voor de kiem, waarin aan de zijkant het embryo ligt. Het endocarp is afwezig bij bessen.
Bodem.
Palmen kunnen op veel grondsoorten leven, als deze maar goed doorlatend zijn.
Gebruik van palmen.
Ongeveer 5000 jaar geleden werd er voor het eerst een palmsoort verbouwd. Dit gebeurde met de dadelpalm in het Midden-Oosten.
Er is een grote verscheidenheid in palmsoorten en zelfs geslachten. Er is ook een grote verscheidenheid in de producten van de palm. Eetbare vruchten zijn onder meer de awarra, dadel, kokosnoot, moriche, palmperzik en salak. Voor voedselbereiding, zeep en als brandstof wordt palmolie gebruikt. Palmen leveren ook materialen voor huishoudelijke artikelen, bijvoorbeeld rotan voor een mattenklopper en kokosvezel voor een kokosmat.
Minder bekend zijn producten als suiker uit de suikerpalm, zeep van de kokosnoot en palmharten. De inheemse bevolking kent vaak nog veel meer toepassingen.
Stroken palmblad werden in India en gebieden die sterk door de Hindoecultuur werden beïnvloed, zoals Indonesië, Ceylon, Thailand, Birma, Cambodja en Vietnam, gebruikt als schrijfmateriaal, palmbladmanuscripten. In Indonesië staat dit materiaal bekend als 'lontar'. Het is helaas in een tropisch klimaat heel vergankelijk, zodat het merendeel van de hierop geschreven manuscripten verloren is gegaan.
Een aantal dieren is sterk aangepast op het leven in palmbomen, omdat ze er op prooien jagen of de vruchten eten. Een voorbeeld is de kokoskrab of klapperdief, dit is een grote kreeftachtige die onder andere kokosnoten plukt en eet. Ook verschillende hagedissen zoals anolissen (Polychrotidae) en bepaalde gekko's (Geckonidae) leven specifiek op palmbomen. Zij leven echter van de insecten die op de planten voorkomen.
De palm in symboliek.
Bij de Grieken was de palmtak een symbool voor de godin Nikè en bij de Romeinen van Victoria. Zij was de godin van de overwinning. Later nam het christendom dit over als symbool van Jezus' overwinning op de dood.
Op Soekot, het Loofhuttenfeest van de Joden, worden drie op de eerste dag van het feest geplukte palmtakjes samen met andere takken en een geurige vrucht gebruikt voor het 'loelav-zwaaien', een gebruik dat op Wajiekra (Leviticus) 23:40-41 is gebaseerd. De geurloze maar smakelijke palmtakken of 'loelav' symboliseren de Joden die de Thora bestuderen maar nauwelijks toepassen.
Overzicht van verschillende geslachten.
Hieronder volgt een onvolledige lijst van geslachten, met enkele geselecteerde soorten.

</doc>
<doc id="28849" url="https://nl.wikipedia.org/wiki?curid=28849" title="Sukhumvit">
Sukhumvit

Sukhumvit (ook wel gespeld Sukhumwit, Thai: ถนนสุขุมวิท, "Thanon Sukhumvit", ook wel Thailand Route 3) is een van de belangrijke doorgaande wegen in Thailand. De weg loopt, onder zijn eigen naam; Thanon Sukhumvit; van Bangkok via de provincies Samut Prakan, Chachoengsao, Chonburi, Rayong, Chantaburi en Trat naar Cambodja. Hij eindigt bij de grensovergang in Amphoe Klong Yai.
Sukhumvit is vernoemd naar Phra Pisan Sukhumvit, de vijfde directeur van het departement voor hoofdwegen. De weg vormt samen met drie andere wegen de 4 belangrijkste verbindingsroutes in Thailand. De andere wegen zijn Thanon Phahonyothin (Route 1), Thanon Mittraphap (Route 2) en Thanon Phetkasem (Route 4).
Deze weg is in de 19e eeuw aangelegd om snel troepen te kunnen verplaatsen naar het oosten van Thailand. Op sommige plaatsen zijn later wegen aangelegd die de oorspronkelijke route aanzienlijk verkorten. Sukhumvit vormt samen met deze wegen de belangrijkste verbindingsweg van Bangkok naar de oostelijke kustprovincies van Thailand.
In alle dorpen en steden langs Sukhumvit zijn de kleine zijstraten genummerd. Zo kent Bangkok dus Sukhumvit soi 1, 3, 5 enz. aan de oneven kant en Sukhumvit soi 2, 4, 6, enz. aan de even kant. Maar ook in Pattaya komen zijstraten Sukhumvit soi 1, 3, 5 enz. voor. Dit kan soms tot een spraakverwarring leiden als men niet duidelijk vermeldt welke plaats wordt bedoeld.
Sukhumvit in Bangkok.
In Bangkok liggen aan de zijstraten met "lage" soinummers veel uitgaansgelegenheden, winkels, dure appartementen en veel grote hotels. Ook twee "beruchte" rosse buurten liggen hier: Nanaplaza aan Sukhumvit soi 4 (soi Nana Nua) tegenover het Nana hotel, en Soi Cowboy een zijstraat tussen Sukhumvit soi 21 (Asoke) en Sukhumvit soi 23.
In Bangkok is Sukhumvit een van de drukste hoofdwegen in de stad. Vaak zijn er gedurende de hele dag verkeersopstoppingen. Ook de Skytrain volgt een groot gedeelte van Sukhumvit in Bangkok. In 2004 eindigde/begon 1 skytrainroute bij Sukhumvit soi 77 (Onnut) en volgde vanaf daar Sukhumvit tot soi 0. In augustus 2006 is men begonnen met de verlenging van de skytrain tussen Sukhumvit soi 77 en Sukhumvit soi 107, de grenspaal met de provincie Samut Prakan. Hierbij worden regelmatig een of meerdere rijbanen afgezet, waardoor de verkeersopstoppingen nog groter zijn dan normaal. Verwacht wordt dat de bouwwerkzaamheden tot 2008 zullen duren.

</doc>
<doc id="28850" url="https://nl.wikipedia.org/wiki?curid=28850" title="Sukhumwit">
Sukhumwit



</doc>
<doc id="28851" url="https://nl.wikipedia.org/wiki?curid=28851" title="Naklua">
Naklua

Naklua is sinds 1976 een onderdeel van de stad Pattaya in het district Bang Lamung van de provincie Chonburi in het oosten van Thailand. Het was vroeger een stil vissersdorp maar is in de ontwikkeling van Pattaya meegesleept. Naklua zelf heeft geen strand van betekenis. Langs de rotsen zijn er wel kleine stranden die vaak dienen als een soort van privéstrand voor de resorts die in de heuvels tussen de baai van Pattaya en de baai van Naklua liggen. Naklua is nog steeds een vissersplaats en heeft dan ook een vismarkt. Naklua ligt langs de route van Sukhumvit.

</doc>
<doc id="28852" url="https://nl.wikipedia.org/wiki?curid=28852" title="Jomtien">
Jomtien

Jomtien (จอมเทียน) of Jomtien Beach (หาดจอมเทียน, "Haat Jomtien"), op verkeersborden en wegenkaarten ook vaak Chom Tian geschreven, is een plaats in het district Bang Lamung van de provincie Chonburi in het oosten van Thailand.
Jomtien ligt aan de Golf van Thailand, circa 150 km ten zuidoosten van Bangkok, grenzend aan de mondaine badplaats Pattaya. Het achterland is vrij vlak en groen met enkele glooïende stukken land.
Jomtien ligt ten zuiden van Pattaya en is vooral bekend door het lange strand, dat langer is dan dat van Pattaya. Ook is het de plaats waar veel Thais een tweede appartement hebben en de familiehotels zijn gevestigd. Het is er rustiger dan in Pattaya zelf, maar het nachtleven ontwikkelt zich ook hier langzaam maar zeker. Jomtien ligt langs de route van Sukhumvit.
Jomtien trekt - met name in het weekend - veel Thaise toeristen. De plaats is over enkele kilometers uitgestrekt langs de kust met voornamelijk hoge hotels en appartementengebouwen. Het strand is wat rommelig en bestaat uit zand en fijngrind. Het centrum is klein en heeft een enkele tientallen restaurants en winkels. Het nabijgelegen Pattaya is echter een grote stad met vele winkels, bars, restaurants, nachtclubs en discotheken en is erg op het toerisme ingesteld.
Ten zuiden van Jomtien ligt de plaats Bang Sarai.

</doc>
<doc id="28854" url="https://nl.wikipedia.org/wiki?curid=28854" title="Amphoe Sattahip">
Amphoe Sattahip

Amphoe Sattahip is een district van de provincie Chonburi in het oosten van Thailand. De gelijknamige plaats Sattahip is de hoofdstad van dit district.
Dit district telt vele eilanden en prachtige stranden. Deze zijn echter allemaal onderdeel van de grote marinebasis die hier ligt en in principe enkel toegankelijk voor militair personeel. Hier wordt nog weleens een uitzondering voor gemaakt, tegen betaling. Sattahip ligt langs de route van Sukhumvit.
Ook de Koninklijke Thaise luchtmacht heeft hier een basis.

</doc>
<doc id="28855" url="https://nl.wikipedia.org/wiki?curid=28855" title="Amphoe Ko Si Chang">
Amphoe Ko Si Chang

Amphoe Ko Si Chang is een eiland voor de kust van Thailand. Het is een district van de provincie Chonburi. 
Geschiedenis.
De Britse diplomaat John Crawfurd bezocht het eiland in 1822 tijdens een missie. Hij vermeldde Francis Buchanan-Hamilton, die de eilanden van Ko Si Chang als Nederlands gebied en Ko Si Chang als "Amsterdam" betitelde, vanwege de activiteiten van de VOC. Het eiland werd in 1893 tijdelijk verlaten toen de Fransen het bezetten om Thailand onder druk te zetten om delen van Laos en Cambodja aan hen af te staan.
Bereikbaarheid en toeristische informatie.
Het eiland is per boot bereikbaar vanuit Sri Racha. Het eiland wordt voornamelijk bevolkt door vissers. Het heeft geen mooie stranden, maar geniet toch een zekere populariteit bij de inwoners van Bangkok als rustoord op 2 uur van de hoofdstad. Er zijn ook de resten van een paleis van koning Chulalongkorn, dat gedeeltelijk verhuisd is naar Bangkok in 1910. In Bangkok is het te bezichtigen als het Vimanmek paleis (van teakhout). 

</doc>
<doc id="28856" url="https://nl.wikipedia.org/wiki?curid=28856" title="Amphoe Si Racha">
Amphoe Si Racha

Amphoe Si Racha is een district van de provincie Chonburi in het oosten van Thailand. Si Racha is ook de hoofdstad van dit district. De stad Si Racha telt ongeveer 30.000 inwoners en ligt langs de route van Sukhumvit. Deze stad is wereldberoemd (in Thailand) vanwege de saus die ervandaan komt: 'Namphrik Si Racha' (Pepersaus van Si Racha). Verder is het een grote vissershaven en ook een commerciële haven, alhoewel die concurrentie ondervindt van de nieuwe haven van Laem Chabang, die slechts enkele kilometers ten zuiden hiervan ligt. Ook gaan er vanuit deze stad boten naar het eiland Ko Si Chang.
Amphoe Si Racha bestaat uit acht gemeenten (tambon):

</doc>
<doc id="28857" url="https://nl.wikipedia.org/wiki?curid=28857" title="Nakhon Nayok">
Nakhon Nayok



</doc>
<doc id="28858" url="https://nl.wikipedia.org/wiki?curid=28858" title="Nakhon Nayok (provincie)">
Nakhon Nayok (provincie)

Nakhon Nayok is een Thaise provincie in het oosten van Thailand. In december 2002 had de provincie 251.064 inwoners, het is daarmee de 70e provincie qua bevolking in Thailand. De oppervlakte bedraagt 2122 km², Nakhon Nayok is daarmee de 66e provincie qua omvang in Thailand. De provincie ligt op ongeveer 107 kilometer van Bangkok. Nakhon Nayok grenst in het noorden aan de provincies Korat en Saraburi, in het oosten aan de provincie Prachinburi, in het zuiden aan de provincie Chachoengsao en in het westen aan de provincie Pathum Thani. Nakhon Nayok grenst nergens aan de zee. De gemiddelde jaartemperatuur is 30 graden.
Nakhon Nayok bestaat voornamelijk uit heuvelland. Het is een overwegend agrarische provincie met een aantal mooie natuurgebieden.
Politiek.
Bestuurlijke indeling.
De provincie is onderverdeeld in 4 districten (Amphoe), die weer onderverdeeld zijn in 41 gemeenten (tambon) en 403 dorpen (moobaan).

</doc>
<doc id="28860" url="https://nl.wikipedia.org/wiki?curid=28860" title="Prachinburi">
Prachinburi



</doc>
<doc id="28861" url="https://nl.wikipedia.org/wiki?curid=28861" title="Prachinburi (provincie)">
Prachinburi (provincie)

Prachinburi is een Thaise provincie in het oosten van Thailand. In december 2002 had de provincie 452.822 inwoners, waarmee het de 59e provincie qua bevolking in Thailand is. Met een oppervlakte van 4762 km² is het de 45e provincie qua omvang in Thailand. De provincie ligt op ongeveer 136 kilometer van Bangkok. Prachinburi grenst in het oosten aan de provincie Sa Kaew, in het noorden aan de provincie Korat, en in het westen aan de provincies Chachoengsao en Nakhon Nayok. Prachinburi grenst nergens aan de zee. De gemiddelde jaartemperatuur is 30 graden. De temperatuur varieert van 15 graden en tot 40 graden.
De provincie is vooral bekend vanwege zijn vele fruitplantages en prachtige natuurparken. De belangrijkste route in deze provincie is route 33 en een spoorlijn die lopen beide van het westen naar het oosten en verbinden de meeste plaatsen. Prachinburi bestaat voornamelijk uit heuvelland. In januari 1994 werden de oostelijke gebieden van de provincie afgescheiden en vormden de nieuwe provincie Sa Kaew. In de provincie zijn vele restanten van de oude Khmer en Dvaravati beschavingen, de meeste zijn zelfs nog nooit door archeologen bezocht.
Klimaat.
De gemiddelde jaartemperatuur is 30 graden. De temperatuur varieert van 15 graden en tot 40 graden.
Politiek.
Bestuurlijke indeling.
De provincie is onderverdeeld in 7 districten (Amphoe) namelijk:

</doc>
<doc id="28863" url="https://nl.wikipedia.org/wiki?curid=28863" title="Rayong">
Rayong



</doc>
<doc id="28864" url="https://nl.wikipedia.org/wiki?curid=28864" title="Rayong (provincie)">
Rayong (provincie)

Rayong is een Thaise provincie aan de zuidkust van de golf van Thailand, in het oosten van Thailand. In December 2002 had de provincie 546.570 inwoners, waarmee het de 45e provincie qua bevolking in Thailand is. Met een oppervlakte van 3552 km² is het de 57e provincie qua omvang in Thailand. De provincie ligt op ongeveer 179 kilometer van Bangkok. Rayong grenst in het noorden aan de provincieChonburi en in het oosten aan de provincieChantaburi. Rayong heeft een kustlijn van 100 kilometer met vele onontdekte stranden.
In de provincie is veel industrie, visserij en landbouw. Ook enkele belangrijke plaatsen voor het toerisme (onder andere Ko Samet) liggen hier. De belangrijkste route in deze provincie is Sukhumvit die loopt van het westen naar het oosten en de meeste plaatsen verbindt. Rayong bestaat voornamelijk uit laagland met wat heuvels naar het noorden toe.
Klimaat.
Gemiddeld valt er 1400 mm regen per jaar. De gemiddelde jaartemperatuur is 30 graden. De temperatuur varieert van 18 graden en tot 40 graden.
Districten.
De provincie is onderverdeeld in 6 districten (Amphoe) en 2 sub districten (King Amphoe) namelijk:

</doc>
<doc id="28866" url="https://nl.wikipedia.org/wiki?curid=28866" title="Sa Kaew">
Sa Kaew



</doc>
<doc id="28867" url="https://nl.wikipedia.org/wiki?curid=28867" title="Sa Kaew (provincie)">
Sa Kaew (provincie)

Sa Kaew is een provincie in het oosten van Thailand. In december 2002 had de provincie 539.107 inwoners, waarmee dit gemeten naar bevolkingsomvang de 46e provincie in Thailand is. Met een oppervlakte van 7195 km² is het de 28e provincie gemeten naar oppervlakte. Sa Kaew ligt op ongeveer 220 kilometer van Bangkok en grenst in het noorden aan de provincies Korat en Buri Ram, in het oosten aan Cambodja, in het zuiden aan de provincie Chantaburi en in het westen aan de provincies Prachinburi en Chachoengsao. Sa Kaew grenst nergens aan de zee.
Sa Kaew bestaat voornamelijk uit heuvelland, De provincie werd gevormd in januari 1994 na afscheiding van de provincie Prachinburi. Het is een voornamelijk agrarische provincie met een aantal mooie natuurparken.
Klimaat.
De gemiddelde jaartemperatuur is 30 graden.
Geschiedenis.
In de provincie bevinden zich vele restanten van de oude Khmer- en Dvaravatibeschavingen. De meeste hiervan zijn zelfs nog nooit door archeologen bezocht. De naam van de provincie betekent: "meer van juwelen" en is een referentie aan de vele door Mon en Khmer aangelegde waterreservoirs. De provincie telde in de jaren zeventig en jaren tachtig veel opvangkampen voor Cambodjaanse vluchtelingen. In die tijd vond hier ook veel illegale handel met de Cambodjaanse oorlogvoerende partijen plaats. Als gevolg hiervan liggen er veel Thaise militaire bases in dit gebied. Een spoorlijn van de Thaise staatsspoorwegen verbindt Sa Kaew met Bangkok. Deze lijn eindigt in het district Aranya Prathet, bij de grens met Cambodja.
Politiek.
Bestuurlijke indeling.
De provincie is onderverdeeld in 6 districten (Amphoe) en 2 subdistricten (King amphoe) namelijk:

</doc>
<doc id="28868" url="https://nl.wikipedia.org/wiki?curid=28868" title="Amphoe Aranya Prathet">
Amphoe Aranya Prathet

Amphoe Aranya Prathet is een district in de provincie Sa Kaew in het oosten van Thailand. De hoofdstad is Aranya Prathet.
Dit district grenst aan Cambodja en is in de jaren 70 en 80 van de 20e eeuw veel gebruikt voor opvangkampen van Cambodjaanse vluchtelingen. Het district is vooral bekend vanwege de Talaat Rong Kleua, een markt die op enkele meters van de grens met Cambodja ligt en waar veel producten uit Cambodja en Vietnam te koop zijn. Ook werd / wordt deze markt gebruikt voor illegale handel met de oorlogvoerende partijen in Cambodja.
Bij Thais is deze grensovergang populair omdat in het niemandsland tussen Thailand en Cambodja zeven casino's gebouwd zijn (een achtste is in aanbouw) door Thaise zakenmensen. Gokken is illegaal in Thailand, maar niettemin een populair tijdverdrijf voor het grootste deel van de bevolking. De regering probeert mensen ervan te weerhouden om miljarden Thaise Bahts de grens over te brengen, maar mede door corruptie is dit tevergeefs.
Ook is deze grensovergang bij de Westerse expatriates zeer populair. Zij komen hier om hun visa te verlengen (dit is de goedkoopste optie om Thailand in en uit te gaan) en 5 minuten in Cambodja te spenderen. Tevens eindigt de spoorlijn naar Bangkok hier op 20 meter van de grens (de rest is sinds het regime van de Rode Khmer afgebroken). Ooit liep de spoorlijn hier de grens over en kon men rechtstreeks met de trein naar Phnom Penh in Cambodja.
Bestuurlijke indeling.
Amphoe Aranya Prathet is ingedeeld in 13 gemeenten (tambon).

</doc>
<doc id="28869" url="https://nl.wikipedia.org/wiki?curid=28869" title="Drunen">
Drunen

Drunen is een plaats in de gemeente Heusden in de Nederlandse provincie Noord-Brabant. Het is gelegen in De Langstraat, een streek van oudsher bekend om zijn leer- en schoenenindustrie. Drunen was vanaf 1813 een zelfstandige gemeente. Ze omvatte ook het gehucht Giersbergen en de bouwhoeven Fellenoord, Klinkaert en (het inmiddels afgebroken) Pestert. In 1935 werd het kerkdorp Elshout toegevoegd. Op 1 januari 1997 zijn Drunen, Vlijmen en Heusden opgegaan in de fusiegemeente Heusden.
Per had Drunen inwoners. Grote werkgevers in Drunen waren de scheepsschroevenfabriek van Wärtsilä, (voorheen Lips en John Crane), de aluminiumfabriek van Sapa (voorheen Alcoa en Lips Aluminium), en de messingfabriek LDM (voorheen onderdeel van Lips). Deze drie verwante bedrijven werkten samen onder de naam "Metal Valley". Het voormalig themapark het Land van Ooit was gevestigd op de grens van Drunen en Nieuwkuijk, op het landgoed van Kasteel d'Oultremont. Na het faillissement van het themapark zijn het gebied en kasteel aangekocht door de gemeente Heusden en omgedoopt tot de 'Poort van Heusden'.
Ligging.
Drunen ligt tussen Waalwijk en Nieuwkuijk. Dichtstbijzijnde grote steden zijn hemelsbreed ’s-Hertogenbosch op twaalf kilometer en Tilburg op zestien kilometer. Doordat Nationaal Park De Loonse en Drunense Duinen tussen Drunen en Tilburg ligt, is de weg per auto naar Tilburg ruim twee keer zo lang als naar 's-Hertogenbosch, respectievelijk achttien en negen kilometer. Fietsers kunnen door de Drunense Duinen en leggen veertien en tien kilometer af naar Tilburg en 's-Hertogenbosch.
Geschiedenis.
Vóór 1231 had de familie Altena Drunen in leen van de graaf van Holland. Op 9 september 1231 werd het overgedragen aan de hertog van Brabant, waardoor het bestuurlijk binnen het kwartier van Oisterwijk kwam. In 1376 werd de heerlijkheid verpand aan Paul van Haastrecht. De heren verbleven op het Kasteel d'Oultremont. Eind 14e eeuw kreeg Drunen een schepenbank die het hoge, middelbare en lagere recht omvatte. Zie de Tijdbalk voor de verdere geschiedenis.
Economie.
Het dorp leefde vooral van de landbouw. Aardappelen, rogge en melkveehouderij waren de voornaamste bedrijfstakken. Fruitteelt kwam vooral ten noorden van Drunen voor. In 1794 waren er verder twee brouwerijen, twee looierijen, acht wevers, zes schoenmakers en drie garentwijnders. Het leerlooien en de schoenmakerij kwamen aanvankelijk op als nevenbedrijf van de landbouwers. In 1865 waren er 12 schoenfabriekjes, waar veel kinderarbeid voorkwam. Een andere bedrijfstak was de mandenvlechterij. De bevolking stelde zich teweer tegen de mechanisering van de schoenindustrie, en in 1907 constateerde de toenmalige commissaris van de Koningin, Arthur Eduard Joseph van Voorst tot Voorst, bij een bezoek dat het "een ongeluk" was dat "de menschen niet met hun tijd mede gaan, zoodat een schoenmaker van veertig jaar niet in staat is om schoenen te maken, zooals die nu gevraagd worden". Overigens waren "die schoenmakersknechts wél te beklagen; vroeg oud, half blind, veel armoede". De arbeidsomstandigheden waren dan ook zeer ongezond en de patroons deden er alles aan om de vakbonden buiten de deur te houden. Uiteraard wist de schoenindustrie zich geleidelijk te moderniseren. Veel fabrieken verdwenen echter gedurende de jaren 70 van de 20e eeuw.
Een tweede pijler van de economie vormde de metaalindustrie, die begon in 1939 met de vestiging van de scheepsschroevenfabriek Lips. Uiteindelijk is hier nog een aluminiumverwerker en een messingverwerker uit voortgekomen. Ondertussen werd begin 2010 bekendgemaakt dat de scheepsschroevenproductie naar China zou worden overgebracht.
De derde pijler vormt het toerisme. De attracties Autotron en Land van Ooit verdwenen na enige tijd weer. Vooral de nabijheid van Nationaal Park De Loonse en Drunense Duinen vormt een trekpleister.
Demografie.
De bevolking bedroeg begin 19e eeuw ongeveer 1.500 inwoners. Dit liep op naar ongeveer 2.000 in 1840, ongeveer 3.000 in 1920 en 3.566 in 1934. Door de annexatie van Elshout nam dit aantal toe tot 4.500 in 1935. Omstreeks 1940 waren er 5.000 inwoners. Vooral na 1955 ging het hard, door een geboorte- en een vestigingsoverschot. In 1972 waren er 12.000 inwoners en in 2010 waren dat er 18.000.
Winkelen.
De weekmarkt is op vrijdagochtend.
Schoenfabrieken.
Drunen staat bekend om zijn schoenindustrie. Op dit moment is er nog één schoenfabriek:
In het verleden kende Drunen een tiental andere schoenproducenten. Deze zijn te vinden in de lijst van Nederlandse schoenfabrieken.
Bezienswaardigheden.
Sint-Lambertuskerk.
De Sint-Lambertuskerk, aan het Raadhuisplein, uit 1954. De kerk en de nabijgelegen pastorie werden ontworpen door architect Hendrik Christiaan van de Leur, in een aan de Delftse School verwante stijl. Oorspronkelijk zou de kerk geen toren hebben, maar dankzij een gift van Max Lips kwam die er alsnog. De kerk verving de in 1944 door oorlogsgeweld verwoeste neogotische kerk welke in 1874 in gebruik was genomen en die een ontwerp was van Hendrik Jacobus van Tulder. Het interieur van de huidige Sint-Lambertuskerk is ontworpen door Luc. van Hoek. In het retabel kunnen, afhankelijk van de periode van het kerkelijk jaar, zeven verschillende schilderijen worden geplaatst. De kunstenaar ontwierp ook de glas-in-loodramen en andere onderdelen van het kerkinterieur dat aldus een grote eenheid uitstraalt. Tussen 1944 en 1954 kerkten de katholieken in een noodkerk.
Evenementen.
In Drunen vinden een aantal (grootse) evenementen plaats. De drukst bezochte en belangrijkste evenementen staan hieronder vermeld:
Natuur en landschap.
Ten zuiden en westen van Drunen bevindt zich de "Heidijk" die het dorp moest beschermen tegen het water van de Beerse Maas die tot 1942 bij hoogwater ten zuiden van Drunen stroomde. Iets zuidelijker bevindt zich het Afwateringskanaal 's-Hertogenbosch-Drongelen. Daar weer ten zuiden van ligt opnieuw een dekzandrug met het Nationaal Park De Loonse en Drunense Duinen, ook wel de Brabantse Sahara genoemd, een uitgestrekt natuurgebied.
Ten westen van Drunen bevindt zich de Baardwijkse Overlaat. Dit is een natuurlijke laagte tussen Waalwijk en Drunen. Langs hier stroomde de Beerse Maas naar het noorden. Inmiddels is het een natuurgebied.
Wijken.
Drunen is van oorsprong een typisch Langstraatdorp met lintbebouwing. Door de aanleg van de Torenstraat richting het zuiden en de Stationsstraat naar het noorden in de richting het oude station ontstond een kruisvorm waarin na de Tweede Wereldoorlog de vier kwadranten zijn volgebouwd. Een aantal wijken zijn te onderscheiden:
Braken-Oost.
Braken-Oost is een van de oudere wijken van Drunen, gelegen in het oosten. Vanaf 1952 is deze wijk ontstaan.
Braken-West.
Braken-West ligt in het noordwesten van Drunen tegen de A59. De woningen zijn gebouwd in de periode vanaf 1948.
Veel woningen zijn destijds gebouwd voor medewerkers van Lips.
Aan de noordzijde wordt de wijk begrensd door de A59. Ook het 'Halve Zolenlijntje' liep langs die route.
't Sempke.
't Sempke is een buurt met woonerven met veel particuliere woningen en is gelegen tegen de wijk Venne-Oost. De huizen zijn meestal gebouwd na 1970.
De naam 't Sempke is het enige dat resteert van het oude gehucht dat bestond uit een aantal boerderijen die eind jaren zeventig van de 20e eeuw zijn afgebroken. Het Sempke wordt begrensd door de Grotestraat, de Duinweg, de Heidijk, Torenstraat, Beethovenlaan en Admiraalsweg.
Venne-Oost.
Venne-Oost heeft zowel voor- als naoorlogse woningen en ligt tussen 't Sempke en Venne-West tegen het centrum aan. Er is gebouwd vanaf circa 1920.
Venne-Oost wordt begrensd door de Torenstraat in het westen, de Beethovenlaan in het zuiden, de Admiraalsweg in het oosten en de Grotestraat in het noorden.
Venne-West.
Venne-West is een jonge wijk die begin jaren tachtig is opgezet. In deze wijk is het Breeveldpark gelegen. Deze wijk is gebouwd in drie fases onder de namen Venne-West, Venne-West 2 en Venne-West 3. Venne-West 3 heeft totaal 400 woningen waarvan 180 appartementen. In 2011 werd het laatste nog onbebouwde deel van deze wijk afgerond in het project Venne-West 3 met de bouw van drie appartementencomplexen, die 'de watertorens' heten.
Hulten.
Een smalle strook die van oudsher niet tot de heerlijkheid Drunen behoorde maar tot Oudheusden. Daardoor behoorde dit niet tot het hertogdom Brabant maar tot Holland. Dit gebied behoorde ook tot in 1945 tot de parochie Elshout. Dit gebied wordt in de komende jaren verder ontwikkeld.
Onderwijs.
Er zijn diverse scholen in Drunen. Een aantal basisscholen zijn:
Verenigingen.
Enkele verenigingen in Drunen zijn:
Verkeer en vervoer.
Drunen is bereikbaar via de A59.
Drunen is per openbaar vervoer bereikbaar met buslijn 136 en Bravo"direct" 301 van Arriva die rijden van station ’s-Hertogenbosch naar station Tilburg v.v., via Waalwijk. Vanuit Waalwijk en vanuit Wijk en Aalburg rijdt buurtbus 233 naar Drunen. Drunen is ook bereikbaar met de scholierenlijnen 633, 674 en 675 (Arriva).

</doc>
<doc id="28870" url="https://nl.wikipedia.org/wiki?curid=28870" title="Trat">
Trat



</doc>
<doc id="28871" url="https://nl.wikipedia.org/wiki?curid=28871" title="Trat (provincie)">
Trat (provincie)

Trat is een Thaise provincie aan de zuidkust van de golf van Thailand, in het oosten van Thailand. In december 2002 had de provincie 225.295 inwoners, waarmee het de 73e provincie qua bevolkingsaantal in Thailand is. Met een oppervlakte van 2819 km² is het de 61e provincie qua omvang in Thailand. De provincie ligt op ongeveer 315 kilometer van Bangkok. Trat grenst in het oosten aan Cambodja en in het westen aan de provincie Chantaburi. Trat is een langgerekte smalle provincie met een kustlijn van 165,6 kilometer. De provincie wordt gescheiden van Cambodja door het Khao Banthat gebergte.
De provincie is vooral bekend vanwege de vele eilanden (onder andere: Ko Chang en Ko Kut) en de vaak nog ongerepte stranden. Voor de economie zijn de vele fruitplantages en de visserij erg belangrijk.
De belangrijkste weg in deze provincie is Sukhumvit die loopt van het westen naar het zuidoosten. Het einde van de weg is in het uiterste zuiden bij een grensovergang met Cambodja in het district Klong Yai. Trat bestaat voornamelijk uit heuvelland.
De provincie is aan het einde van de 19e eeuw een tijdlang door Frankrijk bezet als straf omdat Thailand weigerde delen van Laos en Cambodja af te staan. Dit uit zich nog in de vele voorbeelden van Franse architectuur in deze provincie. Bangkok Airways heeft in 2003 een luchthaven aangelegd in deze provincie om het toerisme naar dit gebied te bevorderen. Vele mensen vrezen echter dat de eilanden hiermee dezelfde kant als Pattaya, Ko Samui en het eiland Phuket op zullen gaan.
Klimaat.
De gemiddelde jaartemperatuur is 29 °C. De temperatuur varieert van 17 graden tot 35 graden.
Politiek.
Bestuurlijke indeling.
De provincie is onderverdeeld in 5 districten (Amphoe) en 2 subdistricten (King Amphoe) namelijk:

</doc>
<doc id="28872" url="https://nl.wikipedia.org/wiki?curid=28872" title="Amphoe Klong Yai">
Amphoe Klong Yai

Amphoe Klong Yai is een district in de provincie Trat in het oosten van Thailand. Het district is een smalle strook van land ingeklemd tussen Cambodja en de golf van Thailand. Dit is het meest zuidelijke district op het vasteland in het zuidoosten van oost Thailand. Bij de grensovergang naar Cambodja in dit district is ook een belangrijke markt waar overdag de Cambodjanen hun waren verkopen en zelf hun inkopen doen. Er hangt een "wilde westen sfeer" over deze markt. Tevens eindigt in dit district de belangrijke verbindingsweg Sukhumvit.

</doc>
<doc id="28874" url="https://nl.wikipedia.org/wiki?curid=28874" title="Robert Byrne">
Robert Byrne

Robert Byrne (20 april 1928 – Ossining 12 april 2013) was een Amerikaanse schaker. In 1960 zette hij het open kampioenschap van de V.S. op zijn naam en in 1964 werd hij FIDE-grootmeester. In 1965 versloeg Byrne Bobby Fischer bij de Amerikaanse kampioenschappen.
Byrne overleed op 84-jarige leeftijd na een lang ziekbed.
Byrne-variant.
Byrne was schaakjournalist en had een schaakkolom in de New York Times. Hij heeft de theorie grondig bestudeerd en verrijkt met de Byrne-variant in de Pirc-verdediging:
1.e4 d6 2.d4 Pf6 3.Pc3 g6 4.Lg5

</doc>
<doc id="28877" url="https://nl.wikipedia.org/wiki?curid=28877" title="Joseph Smith">
Joseph Smith

Joseph Smith (Sharon, 23 december 1805 - Carthage, 27 juni 1844) was de stichter van de Heiligen der Laatste dagen-beweging en de grondlegger van De Kerk van Jezus Christus van de Heiligen der Laatste Dagen (ook wel bekend als de mormoonse kerk). Hij was de zoon van Joseph Smith Sr. en Lucy Mack.
Joseph Smith getuigde van visioenen en openbaringen die hij beweerde te hebben gekregen. Hij publiceerde die onder meer in het Schriftuurlijke boek de "Leer en Verbonden".
Het Eerste Visioen.
Het eerste visioen neemt in het hedendaagse Mormonisme een centrale plaats in. Volgens de officiële geschiedschrijving van de Kerk ging Joseph Smith in het voorjaar van 1820 in gebed om een antwoord te vinden op de vraag bij welke kerk hij zich moest aansluiten. In antwoord op zijn gebed verschenen God en Jezus Christus aan hem, die hem mededeelden dat geen enkele kerk de ware kerk was.
Deze officiële versie van het eerste visioen werd geschreven in "het achtste jaar na de organisatie van genoemde Kerk", dus in 1838. Het was echter pas klaar in 1839, omdat Joseph Smith van december 1838 tot april 1839 in Liberty (Missouri) in de gevangenis zat. Het werd in 1842 voor het eerst gepubliceerd in de Mormoonse krant "Times and Seasons", waarvan Joseph Smith toen hoofdredacteur was.
De officiële versie was echter niet de eerste. De eerste versie van het eerste visioen dateert van 1832 en is grotendeels in Smiths eigen handschrift geschreven. In deze versie plaatste Smith zijn eerste visioen in 1822, ging hij bidden uit berouw over zijn zonden en verscheen alleen Jezus aan hem (die hem zijn zonden vergaf).
In een versie uit 1835 verschenen twee niet nader genoemde "personages" aan Smith, alsmede vele engelen. Tevens werd deze manifestatie voorafgegaan door vreemde geluiden en kon Smith aanvankelijk niet spreken omdat zijn tong gezwollen leek. Andere versies van het eerste visioen bestaan uit zendingspamfletten, brieven, interviews en dagboekvermeldingen maar het is niet zo, dat al deze versies samen een samenhangend beeld schetsen van het eerste visioen. Op sommige punten spreken zij elkaar zelfs tegen.
De eerste "gepubliceerde" versie is een zendingspamflet uit 1840, geschreven en uitgegeven in Engeland door apostel Orson Pratt. Tot 1840 wisten de meeste volgelingen van Joseph Smith niet dat er een "eerste visioen" had plaatsgevonden. Behalve in de niet gepubliceerde versies van 1832 en 1835 komt het in de 20 jaar tussen 1820 en 1840 in geen enkel historisch document, dagboek, toespraak of openbaring voor. Dit staat in schril contrast tot het belang dat de Kerk in haar zendings- en onderwijsactiviteiten tegenwoordig aan het eerste visioen hecht.
Het is moeilijk te verklaren, waarom Smith deze gebeurtenis 20 jaar lang voor zichzelf heeft gehouden. De Kerk van Jezus Christus van de Heiligen der Laatste Dagen houdt vast aan de gecanoniseerde versie en Mormoonse auteurs interpreteren de verschillende versies vanuit dit uitgangspunt. Critici van de Kerk doen het tegenovergestelde en interpreteren de verschillende versies vanuit de overtuiging dat het eerste visioen niet heeft plaatsgevonden.
De vertaling van het Boek van Mormon.
Na het 'Eerste Visioen' volgden andere bezoeken van hemelse boodschappers. Op 21 september 1823 verscheen volgens Smith de engel Moroni. Hij vertelde Joseph, dat God een werk voor hem te doen had en dat er een verslag van de oude inwoners van Amerika in een nabijgelegen heuvel (Cumorah) begraven lag, dat 'de volheid van het evangelie van Jezus Christus' bevatte. In 1827 ontving Joseph het verslag dat op dunne gouden platen geschreven stond. Vervolgens vertaalde hij het boek in het Engels, naar hij zei met inspiratie van God, alhoewel velen denken dat het de duivel was. Het boek heet "Het Boek van Mormon". Het is genoemd naar Mormon, een profeet van weleer die de verslagen van profeten uit het Oude Amerika heeft samengevat. Als getuige van Christus onderschrijft het boek de goddelijke aard van Jezus Christus en wordt het bezoek van Christus dat na zijn opstanding aan zijn volgelingen in Amerika zou hebben plaatsgevonden, beschreven. Het boek van deze sekte is alleen bekend in de vertaling van Smith, naar zijn zeggen omdat een engel het origineel meenam naar de hemel.
De herstelling van priesterschapsgezag.
Ter voorbereiding op de herstelling van de oorspronkelijke christelijk kerk werd ook het priesterschapsgezag hersteld. Op 15 mei 1829 verscheen Johannes de Doper aan Joseph Smith en Oliver Cowdery en verleende hun het lagere of Aäronische priesterschap. Het is het priesterschap dat de wet van Mozes bediende en ten tijde van het Oude Testament van Aäron tot Johannes de Doper operationeel was onder wat volgens de Bijbel het verbondsvolk van God is: het volk Israël. Het omvat volgens de Mormoonse leer o.a. het gezag om het evangelie van bekering te verkondigen en om te dopen.
In datzelfde jaar verschenen ook Petrus, Jakobus en Johannes aan Joseph Smith en die verleenden hem het hogere of Melchizedeks priesterschap. In de Mormoonse leer omvat dit priesterschap het gezag om de kerk te presideren en alle verordeningen te verrichten, inclusief het verstrekken van de gave van de Heilige Geest, het zegenen en zalven, en is het tevens een verzegelende macht.
Kerken.
De oprichting van de Kerk van Jezus Christus van de Heiligen der Laatste Dagen vond plaats op 6 april 1830 met zes leden. Inmiddels zijn er wereldwijd ruim 17 miljoen leden. Er vonden al vrij vroeg afsplitsingen plaats die uit de herstellingsleer van Smith is voortgekomen. Een van de vroegste afsplitsingen vond in 1860 plaats na de dood van Joseph Smith in 1844. Deze afsplitsing kreeg de naam Georganiseerde Kerk van Jezus Christus van de Heiligen der Laatste Dagen en werd opgericht door Joseph Smith III, de zoon van Joseph Jr. In 2000 werd de naam veranderd in Gemeenschap van Christus. Deze afsplitsing telt 250.000 leden wereldwijd. Ook deze kerk maakt naast de bijbel gebruik van het Boek van Mormon en het Leer en Verbonden. Zij verkochten in 2017 het drukkersmanuscript van het Boek van Mormon aan de oorspronkelijke kerk. In de tijd van Joseph Smiths opvolger Brigham Young volgden nog enkele kleinschalige afsplitsingen. Deze splintergroeperingen worden veelal fundamentalistische mormonen genoemd.
Polygamie.
Joseph Smith trouwde naast zijn echtgenote Emma Smith minstens 27 andere vrouwen, maar zij heeft dat zelf haar hele leven lang en zelfs op haar sterfbed nog ontkend. In 2014 werd door leiders van de Kerk toegegeven dat Smith polygamie had bedreven met mogelijk tussen de 20 en 40 vrouwen.
Martelaarschap van Joseph Smith.
Na een leven van tegenstand werden Joseph Smith en zijn broer Hyrum op 27 juni 1844 in Carthage, Illinois door een menigte gelyncht.
De Mormoonse leer en het christendom.
Veel niet-Mormoonse christenen en theologen vinden dat de Mormoonse leer op wezenlijke punten afwijkt van de christelijke leer en verwerpen dan ook het door de Mormonen gewenste predicaat 'christelijk'. Een van de grootste struikelblokken is de hantering van een heilig boek, het "Boek van Mormon", als gezaghebbend naast de Bijbel. Andere punten zijn onder meer de leer over het priesterschap en de Mormoonse zienswijze met betrekking tot de oudste inwoners van Amerika.
De Mormoonse leer en de vrijmetselarij.
Joseph Smith en meerdere oprichters van de Kerk van Jezus Christus waren betrokken bij Vrijmetselarij. Joseph Smith was medeoprichter van een vrijmetselaarsloge in Nauvoo in 1842 en in dat jaar werd hij ingewijd als Meester in de Vrijmetselarij. Ook zijn er overeenkomsten tussen de Mormoonse tempelaanbidding en de symboliek van de Vrijmetselarij.
De Kerk van Jezus Christus heeft geen officieel standpunt tegenover de vrijmetselarij of welke andere fraterniteit of geloofsstroom dan ook behalve dan datgene wat in haar 11e geloofsartikel verwoord is, waarin staat: "Wij eisen het goed recht op de almachtige God te vereren volgens de stem van ons eigen geweten, en kennen alle mensen datzelfde goed recht toe. Hoe, waar, of wat zij ook mogen vereren".

</doc>
<doc id="28878" url="https://nl.wikipedia.org/wiki?curid=28878" title="Schaduw">
Schaduw

Schaduw ontstaat als het licht van een lichtbron geheel of gedeeltelijk wordt tegengehouden door een object. Een voorwaarde voor het ontstaan van schaduw is aldus dat er een lichtbron en een object aanwezig moeten zijn. Er kan sprake zijn van een natuurlijke lichtbron (bijvoorbeeld de zon) of een kunstmatige lichtbron (bijvoorbeeld een lamp).
Volgens woordenboek Koenen is schaduw het gedeelte van een ruimte waar het licht onderschept is of waar het licht niet rechtstreeks doordringt.
Soorten.
Er zijn enkele soorten schaduw te onderscheiden:
Andere soorten schaduw.
Naast de lichtschaduw bestaan er ook andere vormen van schaduw. Bijvoorbeeld de schaduw voor röntgenstraling die kan worden gemaakt achter een schot van lood. De schaduw voor geluid vindt een belangrijke toepassing in de vorm van geluidsschermen. De diepte van de schaduw wordt hier beperkt door de diffractie van het geluid om de rand van het scherm heen.
Schaduw in de schilderkunst.
Het weergeven van schaduw in de schilderkunst vormt een bijzonder probleem. De schilder dient zich namelijk af te vragen welke kleur de schaduw is. Voor de eigen schaduw geldt dat meestal een goed resultaat ontstaat als het beschaduwde deel wordt weergegeven door de complementaire kleur van het onbeschaduwde deel bij te mengen. Een mooie schaduwkant op een rood object, kan dus geschilderd worden door bij de rode verf wat groen te mengen. Het toevoegen van zwart bij de rode kleur zal niet tot een bevredigend resultaat leiden. Dit principe is veel toegepast in het impressionisme. Voor die tijd werd schaduw vaak weergegeven door vooral bruine kleuren. De schaduw krijgt hierdoor soms een doods uiterlijk. Er bestaat zelfs verf die speciaal bedoeld zou zijn voor schaduwen, "bruine omber" en "groene omber".
Schaduw in de psychologie.
De Zwitserse psycholoog Carl Gustav Jung heeft het begrip "schaduw" geïntroduceerd in de psychologie. De schaduw behoort tot de vier voornaamste archetypen uit het collectief onbewuste waarvan de inhouden, in tegenstelling tot het persoonlijk onbewuste, "nooit" de drempel van het bewustzijn overschrijden. De schaduw noemt Jung het machtigste en gevaarlijkste van de archetypen (persona, anima, animus en schaduw), omdat het meer van de oorspronkelijke dierlijke natuur van de mens bevat. Wil een mens een aangepast lid van de gemeenschap worden, dan zal hij de manifestaties van de "schaduw" moeten leren bedwingen. Dit kan hij of zij klaarspelen door het ontwikkelen van een sterke persona.
Schaduw in de "filosofie".
In de metafoor van Plato of de allegorie van de grot wordt het begrip schaduw veelvuldig aangewend om te duiden dat de mensen slechts in "shadowlands" leven, geketend zonder ooit het schaduwvoortbrengende licht te kunnen aanschouwen.
In 2008 verscheen van de filosoof Roy Sorensen een monografie gewijd aan de metafysische eigenaardigheden van schaduwen:

</doc>
<doc id="28880" url="https://nl.wikipedia.org/wiki?curid=28880" title="Aleksej Leonov">
Aleksej Leonov

Aleksej Archipovitsj Leonov (Russisch: Алексей Архипович Леонов) (Listvjanka, 30 mei 1934 - Moskou, 11 oktober 2019) was een Russische ruimtevaarder (kosmonaut). Hij voerde als eerste mens in de geschiedenis een ruimtewandeling uit.
Biografie.
Leonov werd geboren in Listvjanka, in de oblast Kemerovo.
Hij was een van de twintig luchtmachtpiloten die in 1960 werden geselecteerd voor de eerste groep kosmonauten. Leonov stond geprogrammeerd voor een lancering aan boord van de Vostok 11 en zou daarbij de eerste ruimtewandeling uitvoeren. Na de vlucht van Vostok 6 werd de rest van het Vostokprogramma echter geschrapt.
Op 18 maart 1965 werd Leonov gelanceerd aan boord van de Voschod 2, de tweede en laatste bemande vlucht in het kader van het Russische Voschod-programma. Naast piloot Leonov bestond de bemanning uit gezagvoerder Pavel Beljajev, voor beiden de eerste ruimtevlucht. Leonov voerde tijdens deze vlucht de eerste wandeling in de ruimte uit.
In 1968 werd Leonov geselecteerd voor een vlucht rond de Maan met een Sojoez. Alle onbemande testvluchten mislukten echter en de Verenigde Staten waren de Sovjet-Unie voor door met de Apollo 8 rond de Maan te vliegen. Toen in 1969 de bemande Apollo 11 missie als eerste op de maan landde, gaf de Sovjet-Unie zich gewonnen in deze prestigestrijd en schrapte alle bemande vluchten naar de maan.
De tweede en laatste ruimtevlucht van Leonov was aan boord van de Sojoez 19, in het kader van het zogenaamde Apollo-Sojoez Test Project. De Sojoez 19 werd gelanceerd op 15 juli 1975 en in de ruimte gekoppeld aan een Amerikaanse Apollocapsule. Dit was de eerste koppeling in de ruimte tussen ruimtevaartuigen van verschillende naties.
Van 1976 tot 1982 was Leonov hoofd van de Russische ruimtevaardersteam, en plaatsvervangend directeur van het Gagarin Kosmonauten Opleidingscentrum. In 1991 ging hij met pensioen.
Leonov is meerdere malen aan een zekere dood ontsnapt. Enkele voorbeelden:
Leonov was sinds 2013 directeur van een investeringsbedrijf in Moskou. Hij was tevens beeldend kunstenaar en publiceerde een aantal boeken.
Leonov was getrouwd met Svetlana Petrovna en kreeg twee dochters.

</doc>
<doc id="28883" url="https://nl.wikipedia.org/wiki?curid=28883" title="Regierungsbezirk Münster">
Regierungsbezirk Münster

Münster is een van vijf "Regierungsbezirke" (regio's) van Noordrijn-Westfalen, een deelstaat van Duitsland. Het ligt in de grensregio tegen Nederland, ten zuidoosten van Twente en ten oosten van de Achterhoek.
Geschiedenis.
De oprichting van het "Regierungsbezirks" ligt in de "Preußische Verordnung über die verbesserte Einrichtung der Provinzialbehörden" van 30 april 1815. Destijds werd de Pruisische regering en bestuurlijke indeling ná het Congres van Wenen nieuw ingedeeld en de provincies in totaal 28 Regierungsbezirke ingedeeld, één daarvan was het Regierungsbezirk Münster. Daarin werden gebieden uit het voormalige territorium van het Oberstift Münster, het Vest Recklinghausen, het Graafschap Tecklenburg, het bovenste Graafschap Lingen, het Graafschap Steinfurt, de Heerlijkheid Anholt en de Heerlijkheid Gemen opgenomen. Later werden daar nog kleinere gebieden aan toegevoegd die voordien tot het Graafschap Mark behoorden. Net als binnen de overige Regierungsbezirken ging ook de regering van Münster van start op 22 april 1816. De bestuurlijke indeling vanaf 1816 was als volgt:
"Kreise":
"Kreisfreie" steden:

</doc>
<doc id="28890" url="https://nl.wikipedia.org/wiki?curid=28890" title="Verdrag van Küçük Kaynarca">
Verdrag van Küçük Kaynarca

Het Verdrag van Küçük Kaynarca maakte een einde aan de Russisch-Turkse oorlog van 1768 tot 1774, die in een nederlaag voor het Ottomaanse rijk eindigde. Het Russisch-Turkse verdrag werd gesloten op 21 juli 1774 in Küçük Kaynarca, een plaats in de Dobroedzja, die toen Turks grondgebied was. Tegenwoordig ligt Küçük Kaynarca in Bulgarije en heet het Kaïnardzja.
Tot de bepalingen in het verdrag behoorden:

</doc>
<doc id="28891" url="https://nl.wikipedia.org/wiki?curid=28891" title="Duurzaam concurrentievoordeel">
Duurzaam concurrentievoordeel

Een duurzaam concurrentievoordeel, soms ook wel verdedigbaar concurrentievoordeel genoemd, is een voordeel dat een organisatie of bedrijf heeft en langere tijd kan houden ten opzichte van concurrenten. Het wijkt hiermee af van een gewoon concurrentievoordeel omdat deze ook van tijdelijke aard kunnen zijn. Een onderneming heeft een duurzaam concurrentievoordeel als het waardecreatieprocesses bezit die: 
Het blijft een grijs gebied om te beoordelen of iets slechts tijdelijk of ook echt duurzaam aan bovenstaande criteria voldoet. 
Omdat het benutten van een duurzame concurrentievoordeel doorgaans de specifieke bestaansreden van een onderneming is, ligt dit begrip per saldo dicht in de buurt van de kernkwaliteiten van de onderneming.
Er zijn drie typen bedrijfsmiddelen die helpen bij het vormen van een duurzaam concurrentievoordeel:

</doc>
<doc id="28892" url="https://nl.wikipedia.org/wiki?curid=28892" title="Michael Porter">
Michael Porter

Michael E. Porter (Ann Arbor, 23 mei 1947) is een Amerikaans professor aan de Harvard Business School. Porter volgde een universitaire opleiding in Princeton, en behaalde zijn doctoraat in de bedrijfseconomie in 1973 aan Harvard. Hij is een icoon op het vlak van concurrentiestrategieën. Vooral zijn vijfkrachtenmodel ('Competitive Forces Model' of 'Five Forces Model'), waardeketenmodel ('Value Chain Model') en de door hem ontwikkelde typologie over generieke concurrentiestrategieën behoren tot de basiskennis van iedere manager. Porter was de eerste die de betekenis van het werk van managers voor het succes van een onderneming in kaart bracht.
In het door McKinsey in 1979 bekroonde artikel "How Competitive Forces Shape Strategy", reikt hij met zijn vijf omgevingskrachten ondernemingen een methode aan om de markt en het concurrentiegedrag te analyseren.
In zijn eerste boek Competitive Strategy uit 1980 gaat Porter voornamelijk in op het "wat" en "waarom" van strategie. In zijn tweede boek Competitive Advantages draait het met name om het "hoe" van strategie.
Porter stelt hierbij dat ondernemingen op zoek moeten naar hun concurrentievoordeel. Een concurrentievoordeel kan volgens hem voortvloeien uit het gegeven dat de onderneming tegen lagere kosten dan de concurrent kan aanbieden of door een stuk toegevoegde waarde te creëren, zodat de afnemer meer wil betalen voor het product of dienst.
In zijn derde boek Competitive Advantage of Nations stelt Porter dat succesfactoren van ondernemingen worden gecreëerd door een land of regio. Hij schetst in dit boek een aantal criteria op grond waarvan een onderneming de aantrekkelijkheid van een vestigingspunt kan beoordelen. Porter komt steeds vaker tot de conclusie dat uiteindelijk de omgeving van de organisatie, de cluster waarbinnen de organisatie kan opereren, de oorsprong is van duurzaam concurrentievoordeel.
Erkenning.
In 2000 werd Michael Porter benoemd tot Bishop William Lawrence University Professor te Harvard, de hoogste erkenning die Harvard toekent aan zijn eigen professorenkorps. Porter werd doctor honoris causa aan intussen 25 universiteiten, waaronder McGill University, HHL Leipzig Graduate School of Management, INCAE Business School en op 8 oktober 2018 aan de KU Leuven.
Kritiek.
Porter werd door academici bekritiseerd omwille van zijn inconsistente logische argumentatie en beweringen. Critici wijzen ook op het gebrek aan empirische onderbouwing en op het feit dat hij zijn standpunt verdedigt met selectieve case studies. Bovendien laat Porter na om naar de originele bedenkers van zijn postulaten te verwijzen die hun oorsprong hebben in pure micro-economische theorieën.

</doc>
<doc id="28893" url="https://nl.wikipedia.org/wiki?curid=28893" title="Producent">
Producent

Een producent is een persoon, organisatie of bedrijf dat producten of diensten levert. In economische zin is het de persoon of het bedrijf dat voor de productie daarvan zorgt. Een fabrikant is een producent.
Over het algemeen wordt in het Nederlands onder de 'producent' de persoon of organisatie verstaan die de zakelijke en financiële leiding heeft over een artistiek proces, terwijl de 'producer' iemand is die praktisch werk voor een productie verricht.
Voorbeelden zijn: filmproducent, muziekproducent, televisieproducent en theaterproducent.
In de ecologie zijn producenten de autotrofe organismen die aan de basis staan van de koolstofkringloop van de ecosystemen op de wereld. Autotrofe organismen produceren de organische stoffen die heterotrofe organismen nodig hebben om te kunnen leven. 

</doc>
<doc id="28894" url="https://nl.wikipedia.org/wiki?curid=28894" title="Vijfkrachtenmodel">
Vijfkrachtenmodel

Het vijfkrachtenmodel "(competitive-forces model)" is een model ontwikkeld door Michael Porter. Het model heeft als doel het winstpotentieel van een markt, oftewel bedrijfstak, te bepalen. In elke bedrijfstak wordt, volgens Porter, dit potentieel beïnvloed door vijf factoren die hij 'krachten' noemt. De gezamenlijke kracht van deze vijf krachten bepaalt het uiteindelijke winstpotentieel van de bedrijfstak. De krachten en daarmee de kans op winsten lopen per bedrijfstak sterk uiteen.
De vijf krachten zijn:
De macht van leveranciers.
Leveranciers kunnen macht uitoefenen door te dreigen met verhoging van kosten of verlaging van kwaliteit. De macht van leveranciers hangt af van de volgende zes factoren:
De macht van afnemers.
Wanneer afnemers veel macht hebben kunnen zij de prijs onder druk zetten door concurrenten tegen elkaar uit te spelen. De macht van de afnemers hangt af van:
In de detailhandel heeft dit de laatste jaren erg sterk gespeeld. Zo wilde bijvoorbeeld Venz hagelslag minimaal op ooghoogte schapruimte krijgen en niet naast De Ruijter staan.
De (be)dreiging van substituutproducten.
Alle ondernemingen concurreren in brede zin ook met andere bedrijfstakken waar substituten worden geproduceerd. Deze substituten beperken de potentiële opbrengsten voor een bedrijfstak. Zo heeft de dvd bijvoorbeeld de VHS-videoband verdrongen. Substituten kunnen ook 'verder gezocht' worden. Een familie wil bijvoorbeeld in 2016 op vakantie óf een auto kopen. Het een heeft niks met het ander te maken, maar kan toch de andere uitgave verdringen.
De complementaire goederen vertonen een positieve correlatie met de markt. Wanneer bijvoorbeeld dvd’s voor consumenten steeds aantrekkelijker worden (bijvoorbeeld door dalende prijzen), dan zal dit een gunstig effect hebben op de markt voor dvd-spelers. In marketing wordt hier ook vaak gebruik van gemaakt door middel van cross-selling. In de schappen van de supermarkt liggen de leesbrilletjes bijvoorbeeld naast het rek met magazines.
De (be)dreiging van nieuwe toetreders tot de markt.
Nieuwkomers in een bedrijfstak streven naar marktaandeel en zorgen voor extra capaciteit. De prijzen kunnen hierdoor dalen of de kosten van de huidige ondernemingen kunnen hoger worden. Beide effecten hebben een negatief effect op de winstgevendheid. De kans dat nieuwe toetreders de markt betreden hangt af van de bestaande toetredingsbarrières en de reactie van bestaande concurrenten op de nieuwkomer. De zes belangrijkste toetredingsbarrières zijn:
De interne bedrijfstakconcurrentie.
Wanneer de interne concurrentie (concurrentie tussen de huidige ondernemingen in de markt) hoog is door bijvoorbeeld hoge uittredingsbarrières, grote strategische risico's (er staat veel op het spel), weinig differentiatie en lage overstapkosten, hoge vaste lasten en opslagkosten, lage groei of gelijkwaardige concurrenten, kunnen de marges zwaar onder druk liggen. Hierdoor is de winstgevendheid laag en kunnen ondernemingen in dergelijke markten fel reageren op mogelijke nieuwkomers.
In een bedrijfstak waar homogeniteit heerst, bijvoorbeeld in de energie sector, is de interne concurrentie zeer hevig. Men kan zich niet zozeer op het product differentiëren en moet daarom met bijvoorbeeld prijzenslagen (prijsconcurrentie) de concurrent de markt uitwerken. De strijd om marktaandeel wordt dan wel erg fel en agressief.
Positionering.
De kern van het formuleren van een concurrentiestrategie ligt in het positioneren van de onderneming in de bedrijfstak. Een goede positionering is er een van waaruit de onderneming zich kan verdedigen tegen deze concurrentiekrachten of ze ten gunste van de onderneming kan laten werken. De mogelijkheden en de te voeren strategieën om deze positie te bereiken worden in grote mate beïnvloed door de structuur van de bedrijfstak waarin de onderneming opereert.

</doc>
<doc id="28895" url="https://nl.wikipedia.org/wiki?curid=28895" title="Complementair goed">
Complementair goed

Complementaire goederen zijn in de economie goederen die elkaar aanvullen. Het gebruik is positief gerelateerd aan het gebruik van een bepaald product, wat betekent dat een verhoogde vraag naar het ene product zal resulteren in een verhoogde vraag naar het complementaire goed. De kruislingse elasticiteit van complementaire goederen is negatief. 
Voorbeelden.
Een modern voorbeeld van complementaire goederen zijn dvd-spelers en dvd's. Naarmate meer dvd's worden verkocht, zullen dvd-spelers ook populairder worden - en omgekeerd. Een ouderwets, vergelijkbaar voorbeeld zijn pijptabak en pijpen: Na een drastische stijging in de prijs van pijptabak zal de vraag naar tabakspijpen ook instorten. Behalve er pijptabak mee roken kan men immers niet zo veel met een pijp. Nog een ander voorbeeld zijn auto's. Naarmate er meer auto's worden verkocht zal de vraag naar brandstof ook toenemen. 

</doc>
<doc id="28899" url="https://nl.wikipedia.org/wiki?curid=28899" title="Jezuieten">
Jezuieten



</doc>
<doc id="28900" url="https://nl.wikipedia.org/wiki?curid=28900" title="Jezuïet">
Jezuïet



</doc>
<doc id="28901" url="https://nl.wikipedia.org/wiki?curid=28901" title="Munster">
Munster

Munster of Münster kan verwijzen naar:

</doc>
<doc id="28903" url="https://nl.wikipedia.org/wiki?curid=28903" title="Münster">
Münster



</doc>
<doc id="28908" url="https://nl.wikipedia.org/wiki?curid=28908" title="Trochee">
Trochee

Een trochee (mv. trocheeën) of troch(a)eus (mv. troch(a)ei) (Oudgrieks: τροχαῖος (trochaíos), "loper") is een versvoet bestaande uit een beklemtoonde lettergreep gevolgd door een onbeklemtoonde. Men noteert de trochee als formula_1. 
Poëzie.
Voorbeelden van trocheeën in de poëzie zijn:
Fonologie.
In de fonologie wordt de term meer in het algemeen gebruikt om de prosodische structuur van lettergrepen in verschillende talen te beschrijven. Zo is bijvoorbeeld de lettergreepstructuur van het Latijn overwegend trochaïsch; in een vorm als "ár-bo-rem" is de laatste lettergreep extrametrisch. Paroxytona hebben altijd een trochaïsche structuur.
Het woord "trochee" heeft zelf een jambische structuur, de tegenhanger van de trochaïsche structuur.

</doc>
<doc id="28909" url="https://nl.wikipedia.org/wiki?curid=28909" title="Federatie Nederlandse Vakbeweging">
Federatie Nederlandse Vakbeweging

De Federatie Nederlandse Vakbeweging (FNV) is de grootste Nederlandse vakbond. De FNV is een belangrijke speler op het gebied van werk en inkomen. De vakbond bestaat uit een centrale bond, aangevuld met meerdere sectorale bonden die specifieke beroepsgroepen en sectoren vertegenwoordigen. De FNV streeft naar het waarborgen van werknemersbelangen, het bevorderen van eerlijke arbeidsvoorwaarden en het beschermen van werknemersrechten op nationaal niveau. 
Geschiedenis.
De FNV ontstond in 1976 toen het sociaaldemocratische Nederlands Verbond van Vakverenigingen (NVV) en het Nederlands Katholiek Vakverbond (NKV) intensief gingen samenwerken. Op 1 januari 1981 gingen de NVV en de NKV formeel op in de FNV, een vakcentrale met een federaal karakter. Deze bestond uit een aantal grotere en kleinere bonden die elk een (aantal) sectoren vertegenwoordigen. 
In 2011 leidde een crisis rondom de vernieuwing van het pensioenstelsel bijna tot een splitsing en het einde van de FNV. Er werd geconstateerd dat het federale model niet meer werkte, omdat door verscheidene fusies de grootste bonden, zoals Abvakabo FNV, FNV Bondgenoten en FNV Bouw te veel macht kregen. Op 1 januari 2015 zijn Abvakabo FNV, FNV Bondgenoten, FNV Bouw, FNV Sport en de FNV Vakcentrale gefuseerd tot een ongedeelde FNV. Ook FNV Kiem en FNV Zelfstandigen zijn toegetreden tot de grootste vakbond van Nederland. Ook heeft FNV een jongerentak: FNV Jong (ook bekend als FNV Young &amp; United). 
Daarmee is de FNV grotendeels een vakbondsorganisatie geworden met eigen individuele leden, en voor een kleiner deel een vakcentrale. Bijvoorbeeld de Algemene Onderwijsbond en de Nederlandse Vereniging van Journalisten zijn sectorale bonden die zijn aangesloten is bij de FNV.
Structuur.
De FNV heeft een organisatiestructuur met een ledenparlement, een dagelijks bestuur en een algemeen bestuur. Het ledenparlement vormt het hoogste orgaan van de FNV en bestaat uit 103 leden. Elk van de 23 sectoren heeft zijn eigen vertegenwoordiger in het ledenparlement, die democratisch wordt gekozen. Bovendien kunnen door de FNV erkende Netwerken, zoals het Netwerk Regenboog, afgevaardigden naar het ledenparlement sturen. Deze afgevaardigden hebben wel spreekrecht, maar geen stemrecht.
Het algemeen bestuur van de FNV heeft als taak om de FNV-vereniging te sturen en bestaat uit 13 personen. De voorzitter van de FNV zit zowel het algemeen als het dagelijks bestuur voor. Het dagelijks bestuur draagt verantwoordelijkheid voor de dagelijkse uitvoering van het door het ledenparlement bepaalde FNV-beleid. Dit dagelijks bestuur bestaat uit 8 personen. De leden van het dagelijks bestuur maken ook onderdeel uit van het algemeen bestuur.
Bonden.
De FNV bestaat uit een vereniging met meerdere sectoren en dertien aangesloten zelfstandige bonden. Deze telde in 2003 bijna 1 miljoen leden. In totaal waren er toen circa 1,9 miljoen mensen in Nederland lid van een vakbond.
Zelfstandige bonden als lid van de FNV.
De FNV is grotendeels een vakbondsorganisatie met individuele leden, maar ook een organisatie samen met zelfstandige bonden. Hieronder volgt een overzicht van de zelfstandige bonden die zijn aangesloten bij de FNV, met vermelding van hun bijbehorende sectoren en het aantal leden:
Dienstverlening.
De Collectieve arbeidsovereenkomst (CAO) is een belangrijk instrument dat door de FNV wordt gebruikt om de belangen van werknemers te behartigen en hun arbeidsvoorwaarden te waarborgen. Ruim twee miljoen werknemers in Nederland vallen onder een CAO die door de FNV is afgesloten. De FNV onderhandelt met werkgevers om tot CAO's te komen die de belangen van werknemers in verschillende sectoren vertegenwoordigen. 
Naast het afsluiten van collectieve arbeidsovereenkomsten, biedt de FNV haar leden ook uitgebreide individuele rechtsbijstand bij problemen met werk of inkomen. Werknemers die in een conflictsituatie met hun werkgever belanden, kunnen rekenen op juridische bijstand van juristen van de FNV. Bijvoorbeeld als gaat om onterecht ontslag, achterstallig loon, discriminatie op de werkvloer of andere arbeidsrechtelijke geschillen. 
Een andere dienst die de FNV aan haar leden biedt, is hulpverlening bij letselschade en beroepsziekten. Werknemers die tijdens hun werk letsel oplopen of getroffen worden door ziekten als gevolg van hun beroep, kunnen rekenen op de expertise van de FNV om hun rechten te verdedigen.
Verder biedt de FNV de FNV Belastingservice aan. Dit is een ISO-gecertificeerde dienstverlenende afdeling, die voor alle bij de FNV aangesloten bonden werkt. De invullers worden opgeleid door instructeurs, die zelf ook jaarlijks worden bijgeschoold. Die vrijwillige invullers hebben in 2023 fysiek in de vakbondscentra en telefonisch volgens opgave van de Belastingdienst tot en met 1 januari 2024 zo'n 44.389 aangiften van FNV-leden afgehandeld. Dit is exclusief toeslagen. Deze zijn niet meegenomen bij de telling.
Internationaal.
De FNV is vertegenwoordigd in de Internationale Arbeidsorganisatie (ILO) van de Verenigde Naties. De ILO stelt internationale arbeidsnormen op, en bestaat uit werkgevers, werknemers en overheden.
De FNV is lid van het Europees Verbond van Vakverenigingen (EVV) en het Internationaal Vakverbond (IVV). Het IVV is een wereldwijde vakorganisatie en vertegenwoordigt 170 miljoen leden. Het is een forum voor regelmatig contact met federaties van vakbonden uit de hele wereld. Bonden steunen elkaar, wisselen informatie uit en voeren gezamenlijke activiteiten en campagnes. Het IVV coördineert de bevordering van sociale normen in internationale handel of spreekt het Internationaal Monetair Fonds (IMF) en de Wereldbank aan op de sociale gevolgen van hun economische aanpassingsprogramma’s. Daarnaast zet het IVV zich actief in voor de naleving van vakbondsrechten.
Mondiaal FNV.
Mondiaal FNV is de afdeling van de FNV die zich richt op internationale solidariteit. Via deze afdeling wordt vakbondswerk in Afrika, Azië en Latijns-Amerika met middelen van het ministerie van Buitenlandse Zaken, van de FNV en FNV-bonden gesteund.
Sinds 1975 heeft de FNV een relatie met de minister van Ontwikkelingssamenwerking in de vorm van het Vakbondsmedefinancieringsprogramma (VMP). De kern van dit werk is het geven van steun aan vakbonden in ontwikkelingslanden. In 1982 richtte de FNV het Internationaal Solidariteitsfonds "Wij en Zij" op. In 1988 kwam een integratie van het Vakbondsmedefinancieringsprogramma en het Solidariteitsfonds "Wij en Zij" tot stand. "Wij en Zij" werd in 1997 omgevormd tot het huidige Mondiaal FNV.
Mondiaal FNV zet zich in voor de versterking van democratische, onafhankelijke en representatieve vakbonden in Azië, Afrika, Latijns-Amerika en de MENA-regio. In samenwerking met deze vakbonden en hun mondiale vakorganisaties stimuleert de FNV "Decent Work for All" of "Gewoon goed werk".
Lokaal FNV.
Lokaal FNV is een vrijwilligersnetwerk dat door heel Nederland afdelingen heeft en op lokaal niveau probeert de politieke ontwikkelingen op het gebied van werk en inkomen te beïnvloeden. Hiermee wordt gelobbyd op lokaal niveau, door FNV leden in hun eigen omgeving. De lokale netwerken verzorgen ook de huldigingen van de jubilarissen in hun gebied.
Politiek.
FNV heeft in de jaren 1990 leden geroyeerd die ook lid waren van de Centrumdemocraten van Hans Janmaat en de Nederlandse Volks-Unie. In 1993 zou 3 procent van de FNV-leden op de CD stemmen, dat bleek uit een representatief onderzoek van de UVA onder ruim duizend FNV-leden. De FNV noemde het percentage CD stemmers “zeer spijtig en treurig”, maar was tegelijk niet echt verrast omdat het ledenbestand in alle opzichten een afspiegeling van de Nederlandse bevolking is. De uitkomst van het onderzoek was wel aanleiding om de bewustwording en scholing van leden te intensiveren. Het royeren van leden was alleen aan de orde als ze hun voorkeur voor de CD openlijk uitspraken. “Maar de meeste mensen lopen daar niet mee te koop”, aldus een woordvoerster.

</doc>
<doc id="28912" url="https://nl.wikipedia.org/wiki?curid=28912" title="Spondee">
Spondee

Een spondee of spondeus (mv. spondeeën) (Oudgrieks: σπονδειος (spondeios), "drankoffer") is een versvoet bestaande uit twee beklemtoonde lettergrepen. Men noteert de spondee als — —.
De naam "spondee" is verwant aan spenderen, en de betekenis van offerdronk stamt van het gebruik van spondeeën in liederen bij drankoffers.
In het Nederlands komt het zelden voor dat een gedicht in zijn geheel uit spondeeën bestaat. De spondee komt dan ook meestal alleen voor in combinatie met een andere versvoet, dikwijls de dactylus. Een voorbeeld van een bekend gedicht dat, op de titel na, volledig uit spondeeën bestaat, is De Mus van Jan Hanlo: 
Tjielp tjielp - tjielp tjielp tjielp
tjielp tjielp tjielp - tjielp tjielp
tjielp tjielp tjielp tjielp tjielp tjielp
tjielp tjielp tjielp
Tjielp 
etc.

</doc>
<doc id="28913" url="https://nl.wikipedia.org/wiki?curid=28913" title="Anapest">
Anapest

Een anapest (mv. anapesten) (Oudgrieks: ἀνάπαιστος (anapaistos), "teruggeslagen", "omgekeerd") is een versvoet bestaande uit twee onbeklemtoonde lettergrepen gevolgd door een beklemtoonde lettergreep. Men noteert de anapest als formula_1. Een anapest is het 'spiegelbeeld' van een dactylus.
Anapest is als woord zelf metrisch gezien een anapest, en is daarmee een zelfvervuller. Dit vormt een ezelsbruggetje om deze versvoet te onthouden.

</doc>
<doc id="28915" url="https://nl.wikipedia.org/wiki?curid=28915" title="Dactylus">
Dactylus

Een dactylus (mv. dactylen of dactyli) (Oudgrieks: δάκτυλος (dáktylos), "vinger") is een versvoet bestaande uit een beklemtoonde lettergreep gevolgd door twee onbeklemtoonde lettergrepen. Men noteert de dactylus als formula_1. Muzikaal-ritmisch gezien is de dactylus een driekwartsmaat. 
Het woord komt via het Latijn uit het Grieks en betekent "vinger". De versvoet heeft waarschijnlijk deze naam gekregen omdat een vinger uit één lang kootje en twee korte kootjes bestaat. Dactylus is als woord zelf metrisch gezien een dactylus, en is daarmee een zelfvervuller. Dit kan als ezelsbruggetje dienen om deze versvoet te onthouden.
Ollekebolleke.
Een dichtvorm waarin gebruik gemaakt wordt van de dactylus is het ollekebolleke (Engels: "double dactyl"). Een ollekebolleke bestaat uit acht regels met ieder een dubbele dactylus.
De zesvoetige dactylus wordt (dactylische) hexameter genoemd. Dit is de klassieke versvoet van het Griekse epos.

</doc>
<doc id="28917" url="https://nl.wikipedia.org/wiki?curid=28917" title="Kabelspoorweg">
Kabelspoorweg

Een kabelspoorweg is een spoorweg, geschikt voor een kabeltrein, d.i. een trein die over een steile baan door een kabel wordt voortgetrokken. In het Engels en Frans wordt deze respectievelijk "funicular" en "funiculaire" genoemd. In het Duits spreekt men van een "Standseilbahn".
Een kabelspoorweg wordt aangelegd in gebieden met groot hoogteverschil. De baan van een kabelspoorweg is meestal kaarsrecht. Is de helling erg steil, dan is de werking van een kabelspoorweg gelijk aan een lift; er zijn zelfs kabelspoorwegen die door de gebruikers zelf worden bediend door op knoppen te drukken.
Kabelspoorwegen maken over het algemeen gebruik van spoorrails. Vrijwel altijd rijden er twee kabeltreinen (twee banen naast elkaar of een baan met passeermogelijkheden) die elkaars contragewicht zijn. Bij enkelsporige kabelspoorbanen met twee kabeltreinen wordt gebruik gemaakt van de Abtse wissel, die geen bediening nodig heeft, om het kruisen mogelijk te maken.
In Nederland komt de kabelspoorweg niet voor. In België is een 'funiculaire' aangelegd in Spa. Deze kabelspoorweg wordt geëxploiteerd door de Waalse vervoermaatschappij Transport en commun (TEC). De kabelspoorweg is bedoeld om bezoekers en hotelgasten van een nabijgelegen hotel naar de thermen van Spa te brengen die zich vlak bij het eindstation bevinden. Tussen 1842 en 1871 konden klassieke treinen enkel van Luik richting Brussel rijden als ze met een kabel omhoog getrokken werden op de hellende vlakken van Luik.
In landen als Duitsland, Oostenrijk en Zwitserland komen meer kabelspoorwegen voor. Het Oostenrijkse skioord Serfaus heeft sinds 1985 een ondergrondse kabelspoorweg. Er worden geen rails gebruikt; de voertuigen zweven met behulp van luchtkussens.
In Triëst in het noordoosten van Italië is er de 'Tram van Opicina', een tram die op een zeer steil gedeelte van het traject door een kabeltrein omhooggeduwd of tegengehouden wordt, volgens het principe van een kabelspoorweg. Deze tram is de enige in zijn soort.

</doc>
<doc id="28918" url="https://nl.wikipedia.org/wiki?curid=28918" title="Amfibrachys">
Amfibrachys

Een amfibrachys (mv. amfibrachen) (Oudgrieks: ἀμφίβραχυς (amphíbrakhus), "aan beide kanten kort") is een versvoet bestaande uit een beklemtoonde lettergreep met aan weerszijden een onbeklemtoonde. Men noteert de amfibrachys als formula_1.

</doc>
<doc id="28920" url="https://nl.wikipedia.org/wiki?curid=28920" title="Mausoleum">
Mausoleum

Een mausoleum was oorspronkelijk een vrijstaand, monumentaal gebouw waarin het lichaam of de as van een overleden persoon, veelal een heerser, werd bewaard. In Nederland wordt de term "mausoleum" tegenwoordig in het uitvaartwezen ook gebruikt voor grafkapellen, waaronder of waarbij zich een grafkelder voor meerdere graven bevindt. Meestal zijn dit privé(familie-)mausolea, maar er zijn ook mogelijkheden om in een algemeen mausoleum te worden bijgezet.
Het woord "mausoleum" is afkomstig van het voor "Maussollos", tussen 377 v.Chr. en 353 v.Chr. satraap van Karië, gebouwde Mausoleum van Halicarnassus, dat tot de zeven wereldwonderen uit de klassieke oudheid behoort.
Voorbeelden van mausolea zijn:

</doc>
<doc id="28926" url="https://nl.wikipedia.org/wiki?curid=28926" title="Noordrijn-Westfalen">
Noordrijn-Westfalen

Noordrijn-Westfalen (NRW), (Duits: "Nordrhein-Westfalen"; IPA: ˈnɔʁtʁaɪ̯n vɛstˈfaːlən), is een deelstaat ("Bundesland") in het westen van de Bondsrepubliek Duitsland. De hoofdstad ("Landeshauptstadt") is Düsseldorf. Met inwoners () op 34.112,44 km² is het qua inwonertal de eerste en qua oppervlakte de vierde deelstaat van Duitsland. Op had van de inwoners een niet-Duits staatsburgerschap ( niet-Duitsers) en hadden inwoners het Nederlandse staatsburgerschap.
Geografie.
Noordrijn-Westfalen grenst aan België (provincie Luik), Nederland (provincies Limburg, Gelderland en Overijssel) en de Duitse deelstaten Nedersaksen, Hessen en Rijnland-Palts. Noordrijn-Westfalen is met een oppervlakte van 34.112,44 km² kleiner dan Nederland en net iets groter dan België. De lengte van de deelstaatgrens bedraagt 1.662 kilometer. Daarin hebben de volgende landen en deelstaten een aandeel:
De belangrijkste rivier van de deelstaat is de Rijn waaraan de grootste twee steden van de deelstaat liggen: het door de Romeinen gestichte Keulen, in de middeleeuwen de grootste stad van Duitsland, en Düsseldorf, het politieke en een belangrijk economisch centrum. In de Rijn stromen onder meer de Ruhr en de Lippe, met daartussen het Ruhrgebied met meer dan vijf miljoen inwoners in een aantal steden en "Kreise". Het Ruhrgebied ligt in beide landsdelen, Noordrijn en Westfalen-Lippe. Samen met de steden die aan de Rijn liggen heeft men het over het "Rhein-Ruhr-Gebiet" met een kleine tien miljoen inwoners.
Die stedelijke agglomeratie wordt omringd door het platteland in het noorden en de middelgebergtes in het zuiden en oosten. Het platteland bestaat voornamelijk uit de "Niederrhein" (Nederrijn) en de "Münsterlander" (of: Westfaalse) "Bucht". Van de heuvelachtige gebieden genieten de Eifel en het Sauerland grote bekendheid. In het oosten ligt het heuvelachtige Teutoburgerwoud. Het hoogste punt van de deelstaat is de Langenberg (843,2 m). De bekendere Kahler Asten is met 841,9 m net iets lager. Het laagste punt is het dorp Zyfflich bij Kranenburg, vlak bij de Nederlandse grens (9 m boven zeeniveau). De hoogstgelegen dorpskern is Altastenberg (Winterberg) met 774 meter boven NN en de laagstgelegen dorpskern is Bimmen (Kleve) met 12 meter boven NN.
Het meest westelijke punt van Noordrijn-Westfalen ligt in de Selfkant bij Isenbruch, aan de grens bij het Nederlandse Nieuwstadt en Sittard. Dit is gelijk het meest westelijke punt van Duitsland.
Demografie.
Met inwoners (stand ) is Noordrijn-Westfalen de Duitse deelstaat met de meeste inwoners. Tevens is het met een bevolkingsdichtheid van inwoners per km², met uitzondering van de deelstaten(steden) Berlijn, Hamburg en Bremen, met afstand het dichtstbevolkte Duitse bondsland. Deze bevolkingsdichtheid is ook hoger dan die van Nederland. De bevolking is niet gelijkmatig verspreid over het gebied. Dunbevolkte gebieden zijn Ostwestfalen-Lippe, het Münsterland, evenals de heuvelachtige gebieden in het zuiden. Het Metropoolgebied Rijn-Ruhr is met rond de 10 miljoen inwoners een van de dichtst bevolkte gebieden van Europa. In de volgende tabel staat hoe de bevolking zich ontwikkeld heeft.
In 2006 bedroeg het aandeel van de mensen die ouder waren dan 65 jaar, rond de 19,7 procent (1950: 8,8 procent). Het aandeel van de bevolking dat jonger is dan 15 jaar is 14,7 procent (1950: 22,6 procent).
In 2006 had het land ongeveer 8,5 miljoen huishoudens. Het doorsnee huishouden bedroeg daardoor 2,12 personen. In 37 procent van deze huishoudens woont echter maar één persoon. In 1950 had het doorsnee huishouden nog meer dan 3 mensen, dus is net als in de rest van Europa, ook hier het aantal mensen per huishouden verminderd. Het aandeel van de eenpersoonshuishoudens bedroeg in 1950 nog slechts 16,9 procent. Het aandeel van de alleenstaanden is nog groter dan het aandeel van de eenpersoonshuishoudens. In 2006 was rond de 39 procent van de bevolking alleenstaand. Nog slechts een kwart van de bevolking leeft anno 2012 in een „klassiek” gezin met ouders en kinderen.
In 2006 had Noordrijn-Westfalen met 1,36 kinderen per vrouw het op twee na hoogste vruchtbaarheidscijfer van de Duitse deelstaten. In 2007 steeg deze waarde naar 1,39. Er zijn daarbij echter grote regionale verschillen. Relatief hoge waarden van boven de 1,5 zijn er in het meer landelijke noorden en oosten van de deelstaat. De hoogste plaats wordt daarbij ingenomen door de landelijke gemeente Lippe met 1,61 kinderen per vrouw in 2007. Lagere waarden vindt men in het verstedelijkte Roergebied; bijvoorbeeld Bochum met 1,15 of Dortmund met 1,33. De hoogste waarde in het Roergebied heeft Duisburg met 1,45. Remscheid is de stad in Noordrijn-Westfalen met het hoogste vruchtbaarheidscijfer, namelijk 1,56 kinderen per vrouw. Zeer lage waarden treft men aan in de hoofdstad Düsseldorf met 1,29 en de grote stad met de meeste inwoners, namelijk Keulen met 1,26 kinderen per vrouw.
In 2006 bedroeg het aandeel inwoners met een migratie-achtergrond 22,6 procent. Het aandeel van de niet-Duitsers in de totale bevolking was op 31 december 2006 10,6 procent De grootste groepen zijn Turken (580.000 inwoners), Italianen (128.000), Polen (102.000) en Grieken (93.000).
Economie.
De deelstaat staat vooral bekend om het uitgebreide industriële en stedelijke Ruhrgebied (Essen, Dortmund, Duisburg, Oberhausen, Gelsenkirchen en Bochum), maar ook om de aangrenzende stedelijke gebieden langs de Rijn (Krefeld, Düsseldorf, Neuss, Leverkusen, Keulen en Bonn). Samen noemt men dit de Rijn-Ruhrregio en het is de grootste en belangrijkste economische regio van Duitsland. Andere belangrijke steden zijn Bielefeld, Münster, Wuppertal, Mönchengladbach en het historische Aken.
In de jaren 1950 en 1960 stond Noordrijn-Westfalen bekend als „Land van kolen en staal”. In de tijd van het herstel van de West-Duitse economie na de Tweede Wereldoorlog, was het Ruhrgebied een van de belangrijkste industriële regio’s in Europa en speelde een belangrijke rol in het zo genaamde Wirtschaftswunder. Vanaf de late jaren 1960 leidden de herhaalde crises tot krimpen van deze industriële takken. Aan de andere kant groeide de producerende sector aanzienlijk, vooral in de machinebouw en metaalverwerkende industrie.
De deelstaat is sinds circa 2000 ingrijpend veranderd. Hoewel in de steden nog steeds een deel van de oude wijken hoge werkloosheidcijfers kent, is de structurele verandering van een industriële naar kennismaatschappij duidelijk zichtbaar. Deze structurele veranderingen werden van de overheid begeleid door bijvoorbeeld de oprichting van regionale ontwikkelingsmaatschappijen en het landelijke NRW.INVEST, een centraal aanlooppunt voor investeerders in Noordrijn-Westfalen, dat in 1960 werd opgericht als „Besloten Vennootschap voor de Bevordering van de Economie” (Gesellschaft für Wirtschaftsförderung, GfW). Als gevolg is de werkgelegenheid in de dienstverlening en creatieve industrie omhoog gegaan. Industrieel erfgoed is nu werkplek voor ontwerpers, kunstenaars en de reclame-industrie.
De economie in de deelstaat was met een BBP van 543,0 miljard euro in 2010 (21,7 procent van het totale BBP van Duitsland) de economisch sterkste deelstaat in Duitsland en een van de belangrijkste businesscentra in de wereld. Van de top 50 bedrijven in Duitsland zijn 19 gevestigd in Noordrijn-Westfalen. Het is ook een voorname vestigingsplaats voor buitenlandse bedrijven. In 2009 was de deelstaat het doel van de meeste directe buitenlandse investeringen (FDI) in Duitsland. Rond 13.100 buitenlandse bedrijven uit de belangrijkste investeringslanden sturen van Noordrijn-Westfalen hun Duitse of Europese activiteiten. Het totale handelsvolume van Noordrijn-Westfalen op basis van in- en uitvoer bedraagt 340,0 miljard euro (2010). Met een volume van 45,2 miljard euro is Nederland de belangrijkste handelspartner van Noordrijn-Westfalen.
Religie.
Noordrijn-Westfalen is een regio met diverse religieuze groepen. De grootste religieuze groep zijn de katholieke christenen met circa 40 procent van de totale bevolking. De tweede grootste groep zijn evangelische gelovigen (30 procent). De grootste niet-christelijke groepen zijn moslims, ongeveer 3 procent van de totale bevolking. Het percentage niet-kerkelijken is ongeveer 25 procent.
Toerisme.
In Noordrijn-Westfalen zijn met ca. 700 musea verhoudingsgewijs de meeste culturele instellingen in Europa te vinden. Maar ook de musical-mijl, die de grote steden Keulen, Düsseldorf, Duisburg, Essen, Bochum en Dortmund verbindt, een groot aantal orkesten, talrijke pop- en rockconcerten en flinke grote evenementen zijn trekpleisters. Jaarlijkse hoogtepunten zijn carnaval, de vuurwerken op de Rijn („Rhein in Flammen” en „Kölner Lichter”), de Japan-Dag in Düsseldorf, evenementen rondom de industriecultuur (bijvoorbeeld „ExtraSchicht”) en het Beethoven-Festival in Bonn.
Naast de grote steden heeft Noordrijn-Westfalen ook vele landbouwgebieden. Het Nationaal Park Eifel en veertien natuurparken beslaan meer dan een kwart van de regio. Vakantie op het platteland wordt voornamelijk in de middelgebergtes van Sauerland, Siegerland-Wittgenstein, Bergisches Land en Eifel doorgebracht. Vele langeafstandwandelroutes, zoals de Rothaarsteig of de Rheinsteig, leiden door de deelstaat en er is een 13.800 kilometer groot fietspadennet.
Er zijn diverse hunebedden in het gebied te vinden, zie ook de lijst van hunebedden in Nordrhein-Westfalen.
Geschiedenis.
De deelstaat Noordrijn-Westfalen is gesticht door de "Verordnung Nr. 46 - „Auflösung der Provinzen des ehemaligen Landes Preußen in der Britischen Zone und ihre Neubildung als selbständige Länder”" van het Brits-geallieerde militaire gezag op 23 augustus 1946. Oorspronkelijk bestond het uit de voormalige Pruisische provincie Westfalen en Noord-Rijnland. Noord-Rijnland was de in 1945 door de geallieerde bezetter afgesplitste noordelijke helft (de Regierungsbezirke Aken, Düsseldorf en Keulen) van de voormalige Pruisische Rijnprovincie.
Eind 1946 verplichtten de Britten de voormalige Freistaat Lippe zich hetzij bij Noordrijn-Westfalen, hetzij bij Nedersaksen aan te sluiten. Na onderhandelingen met beide deelstaten koos Lippe voor het samengaan met Noordrijn-Westfalen. Met het van kracht worden van de "Verordnung Nr. 77" van de Britse militaire regering werd Lippe op 21 januari 1947 met Noordrijn-Westfalen verenigd.
Bestuurlijke indeling.
Noordrijn-Westfalen is de deelstaat met de meeste bestuurslagen. Bijzonder voor deze deelstaat zijn de "Landschaftsverbände". In zekere zin zijn ze gebaseerd op de twee voormalige Pruisische provincies Rijnland en Westfalen.
De bestuurslagen in overzicht, in volgorde van de geografische uitbreiding:
Sommige gemeenten mogen zich "Stadt" (stad) noemen. Deze historische uitdrukking is verder niet meer van belang. De meeste grote gemeenten heten wel stad. Bonn mag zich "Bundesstadt" noemen, als dank voor de rol die deze stad als zetel van de federale organen in 1949-1999 (en daarna) heeft gespeeld.
In 1997 bestond Noordrijn-Westfalen uit 396 gemeenten, inclusief de "kreisfreie Städte".
Politiek.
De eerste jaren waren de minister-presidenten meestal lid van de CDU. In de jaren 50 speelde ook de katholieke Zentrumpartei nog een rol. Vanaf 1966 volgde een lange periode van SPD-minister-presidenten. In 2005-2010 regeerde sinds lange tijd weer een coalitie van CDU en FDP.
Na de verkiezingen in 2010 trad een minderheidskabinet aan bestaande uit de Sozialdemokratische Partei Deutschlands en Bündnis 90/Die Grünen onder leiding van Hannelore Kraft (SPD). Nadat deze regering was gevallen, vonden vervroegde verkiezingen plaats. De coalitiepartijen kregen nu een meerderheid van stemmen en zetels, waardoor de coalitie kon worden voortgezet, nu zonder gedoogsteun. Bij de verkiezingen van 2017 verloren beide partijen sterk en vormden CDU en FDP een regering. De nieuwe minister-president werd in juni 2017 Armin Laschet. Hij vertrok in het voorjaar van 2021 om als partijleider van de landelijke CDU de verkiezingen in te gaan. Vanaf 27 oktober 2021 ging dezelfde regering verder onder leiding van christendemocraat Hendrik Wüst.
Bij de verkiezingen van 16 mei 2022 kreeg de zwart-gele regering geen meerderheid meer, vooral vanwege enorme verliezen voor de FDP. De CDU werd onder leiding van Wüst opnieuw de grootste partij. Met de liberalen was geen meerderheid meer te vormen, waardoor er met de Groenen voor het eerst een kiwi-coalitie (Schwarz-Grün) in de deelstaat werd gevormd. 
Wetgevende macht.
De wetgevende macht ligt in handen van de Landdag van Noordrijn-Westfalen. De laatste verkiezingen vonden op 15 mei 2022 plaats.

</doc>
<doc id="28927" url="https://nl.wikipedia.org/wiki?curid=28927" title="Noordrijn Westfalen">
Noordrijn Westfalen



</doc>
<doc id="28929" url="https://nl.wikipedia.org/wiki?curid=28929" title="World wide web">
World wide web



</doc>
<doc id="28930" url="https://nl.wikipedia.org/wiki?curid=28930" title="Claus Schenk von Stauffenberg">
Claus Schenk von Stauffenberg

Claus Philipp Maria Schenk Graf von Stauffenberg (Jettingen (Beieren), 15 november 1907 – Berlijn, 21 juli 1944) was een Duits edelman uit het geslacht (Schenk von) Stauffenberg. Tijdens het naziregime was hij kolonel en verzetsstrijder, die in samenwerking met anderen een bomaanslag pleegde op de Duitse dictator Adolf Hitler. De aanslag mislukte en Von Stauffenberg werd gearresteerd en geëxecuteerd.
Achtergrond.
Graf von Stauffenberg was een telg uit een vooraanstaand adellijk, katholiek geslacht in Beieren. Zijn ouders waren Alfred Klemens Philipp Friedrich Justinian en Caroline Schenk Gräfin von Stauffenberg. Voor Von Stauffenbergs geboorte hadden zij al de tweeling Berthold en Alexander gekregen. Ruim twee jaar later werden Von Stauffenberg zelf en zijn tweelingbroer Konrad Maria geboren. De graaf voelde zich aangetrokken tot literatuur. Toch begon hij traditiegetrouw aan een militaire carrière.
Hij was sinds 26 september 1933 gehuwd met Nina Freiin von Lerchenfeld (1913-2006). Samen hadden ze vijf kinderen: Berthold (1934), Heimeran (1936), Franz-Ludwig (1938), Valerie (1940) en Konstanze (1945).
Toen Hitler in 1933 aan de macht kwam, stond Von Stauffenberg aanvankelijk positief tegenover het nieuwe regime. Hij meende dat de nationaalsocialistische politiek goed voor Duitsland zou zijn. Maar hij keerde zich al snel tegen de radicale ideeën van Hitler. Hij realiseerde zich wat de Duitse expansiepolitiek in Oost-Europa zou meebrengen. Hij voorzag ook de nadelige gevolgen voor Duitsland van een oorlog met West-Europa. Bovendien kon hij zich niet verenigen met de nazipolitiek aangaande de Joden. Na de "Reichskristallnacht" van 9 november 1938 distantieerde hij zich van de nazi's en koos hij in het geheim de kant van het verzet. Ondertussen maakte hij snel carrière in het leger.
Als officier van de Wehrmacht deed hij mee aan de Poolse Veldtocht, de Slag om Frankrijk en Operatie Barbarossa (de aanval op de Sovjet-Unie). In 1943 diende hij in het roemruchte Afrikakorps van Rommel. Bij een beschieting door geallieerde jachtbommenwerpers op 7 april 1943 verloor hij zijn linkeroog, rechterhand en twee vingers van zijn linkerhand.
In de loop van de oorlog groeide zijn weerzin tegen de praktijken van de nazi's. Daardoor kwam hij terecht in kringen van officieren die een einde aan het regime van Hitler wilden maken. Alle pogingen tot dan toe om hem uit de weg te ruimen mislukten.
Vooroorlogse twijfels.
Hoewel von Stauffenberg akkoord ging met een aantal nationalistische standpunten van de nazi's, vond hij vele aspecten van hun ideologie weerzinwekkend. Hij werd nooit lid van de partij. Bovendien bleef von Stauffenberg een praktiserend katholiek. De Katholieke Kerk had het Rijksconcordaat ondertekend in 1933, het jaar dat Hitler en de nazipartij aan de macht kwamen. Von Stauffenberg aarzelde tussen een sterke persoonlijke afkeer van Hitlers beleid en respect voor wat hij als 'het militaire inzicht van Hitler' zag. Vanuit zijn religieuze achtergrond had hij sterke morele bezwaren tegen de systematische onderdrukking van Joden in Duitsland.
De aanslag op Hitler.
In samenwerking met enkele collega-officieren (onder wie Henning von Tresckow, Friedrich Olbricht en Fritz-Dietlof von der Schulenburg) steunde von Stauffenberg vanaf 1942 burgerlijke actiegroepen, zoals de Kreisauer Kreis rond Helmuth James Graf von Moltke en Peter Graf Yorck von Wartenburg. Hij werd daarmee een belangrijk middelpunt van het ondergronds verzet in Duitsland. Samen met anderen beraamde en coördineerde hij diverse plannen om Hitler om te brengen. Er waren al verscheidene scenario's voorbereid die bewaard werden in onder andere Parijs, Berlijn en Wenen, in afwachting van het juiste moment om ze uit te voeren. Het bleek echter heel moeilijk om een goede gelegenheid te vinden. Een aanslag met een paar vliegtuigbommen mislukte en begin 1944 rolde de Duitse geheime politie bovendien de Kreisauer Kreis gedeeltelijk op. Ook in december 1943 mislukte de aanslag op Hitler bij de presentatie van zijn nieuwe uniformen, doordat een Britse luchtaanval alle uniformen vernielde. Nadat von Stauffenberg als stafchef van de 10e Pantserdivisie in april 1943 zwaargewond was geraakt in Tunesië en net aan de dood ontsnapte, pakte hij het verzetswerk weer op. Op 20 juli 1944 was het uiteindelijk zover. Von Stauffenberg zou zelf de aanslag op Hitler uitvoeren, tijdens een militaire stafbespreking in het hoofdkwartier de "Wolfsschanze" bij Rastenburg in Oost-Pruisen. Dit was een enorm groot en goed beveiligd bunkercomplex.
De aanslag mislukte echter door een aantal oorzaken. De kolonel kon slechts één springlading activeren en zette de aktetas met daarin een tijdbom onder de kaartentafel, waarover de officieren en ook Hitler gebogen stonden. De tafel was van zeer dik, stevig hout gemaakt. Bovendien vond de vergadering niet plaats in een solide betonnen bunker, maar in een bovengrondse ruimte waarin ook veel hout was verwerkt en stonden (vanwege de warmte) de ramen open.
Nadat de kolonel de tas met de bom bij Hitler op de grond had neergezet, maakte hij zich snel uit de voeten met het excuus naar Berlijn te moeten bellen. Hij liep langs de telefonist naar een wachtende auto en samen met zijn medeplichtigen wist hij alle wachtposten te passeren, op weg naar een vliegveld vanwaar hij naar Berlijn vloog. Daar zou hij de onvermijdelijke opstand en machtsovername in Berlijn en Parijs leiden. De bomexplosie was onderweg nog hoorbaar geweest en Von Stauffenberg en de zijnen meenden dat de aanslag gelukt was.
De bom ontplofte inderdaad kort na zijn vertrek, en Hitler raakte wel gewond, maar niet ernstig. Vier officieren werden gedood. In Von Stauffenbergs afwezigheid had een van de aanwezigen waarschijnlijk de tas per ongeluk doen omvallen en op een andere plaats neergezet, vermoedelijk verder onder de beschermende tafel achter een dikke tafelpoot. De barak werd vernield, maar de schokgolf had te weinig kracht om alle aanwezigen te doden.
Doordat Hitler de aanslag overleefde en al vrij snel op de radio was te horen, mislukten de pogingen om in Berlijn de macht over te nemen.
Onmiddellijk na de aanslag gaf Hitler aan Heinrich Himmler de opdracht de oorzaak van de explosie te vinden. Nog diezelfde dag werden de samenzweerders overmeesterd in hun kantoor aan de Bendlerstrasse in Berlijn, waarbij Von Stauffenberg in de schouder werd geschoten bij een vuurgevecht in de gangen van het kantoor. Zijn directe baas, generaal Friedrich Fromm, improviseerde een krijgsraad. Ze werden ter dood veroordeeld en het vonnis werd dezelfde dag nog uitgevoerd. Von Stauffenberg, stafchef kolonel Mertz von Quirnheim, chef Allgemeines Heeresamt Olbricht en Von Stauffenbergs adjudant Von Haeften werden de avond van 21 juli in het licht van koplampen van enkele militaire voertuigen doodgeschoten. Adjudant Von Haeften sprong voordat Von Stauffenberg geëxecuteerd werd voor de kogel, waarbij de adjudant hem in de ogen keek voordat hij om het leven kwam. Daarna was Von Stauffenberg aan de beurt, met als laatste woorden "Heil das heilige Deutschland!", waarmee hij wees naar het doel van de coup, namelijk Berlijn overnemen, vrede sluiten met de geallieerden, en het voorkomen van de totale destructie van Europa. Ludwig Beck werd gedwongen met een pistool zelfmoord te plegen, hetgeen tot twee keer toe mislukte, waarna een Feldwebel hem doodschoot. Andere (vermeende) samenzweerders werden in showprocessen door onder anderen Roland Freisler veroordeeld (onder wie Von Stauffenbergs broer Berthold) of pleegden zelfmoord (Tresckow en Rommel).
De laatste woorden van Von Stauffenberg zouden volgens sommige bronnen "Es lebe unser heiliges Deutschland!" ("Lang leve ons heilige Duitsland!") zijn geweest.
De lijken werden de volgende dag inclusief uniform en onderscheidingen begraven, en later in opdracht van Himmler opgegraven en verbrand. Gedurende de daaropvolgende dagen werden ongeveer tweehonderd medeverdachten door snelrecht veroordeeld en terechtgesteld.
Een rechtstreeks gevolg van de mislukte aanslag was tevens dat Hitler het reguliere leger niet langer vertrouwde en dat organen zoals de SS, de SD en de Gestapo nóg meer macht kregen.
Voor velen is graaf Von Stauffenberg een icoon geworden van het verzet tegen het naziregime. Na de oorlog is op de plaats waar hij een dag na de aanslag werd terechtgesteld, de tuin van het toenmalige oorlogsministerie in Berlijn, een museum ingericht. De "Bendlerstrasse" is hernoemd tot "Stauffenbergstrasse" en in het museum is een permanente tentoonstelling ingericht, met meer dan 5000 foto's en documenten, die het werk van de verschillende verzetsorganisaties tijdens het Hitler-regime tonen. Op de binnenplaats, waar de executie plaatsvond, staat nu een bronzen beeld van een man met samengebonden handen.

</doc>
<doc id="28931" url="https://nl.wikipedia.org/wiki?curid=28931" title="Hendrik de Cock">
Hendrik de Cock

Hendrik de Cock (Veendam, 12 april 1801 – Groningen, 14 november 1842) was een Nederlandse predikant die aan de basis stond van de Afscheiding van 1834, die uiteindelijk leidde tot het ontstaan van zelfstandige gereformeerde kerken naast de Nederlandse Hervormde Kerk.
Na te hebben gestudeerd in Groningen werd hij predikant in achtereenvolgens Eppenhuizen (1824), Noordlaren (1827), Ulrum (1829) en Smilde (1835). De Cock was gehuwd met Frouwe Helenius Venema. Samen kregen ze zeven kinderen. Hun zoon Helenius de Cock werd later predikant en hoogleraar aan de theologische school te Kampen.
Predikantschap in Ulrum voor 'de Afscheiding'.
In Ulrum was De Cock de opvolger van Petrus Hofstede de Groot. Van gemeenteleden kreeg De Cock te horen dat zijn prediking diepgang miste. Hij nam die kritiek zo serieus dat hij zich ging verdiepen in de geschriften van Calvijn. Uiteindelijk kwam hij tot de conclusie dat de Bijbelse leer lang niet altijd in de kerk werd nageleefd. Vooral een bepaalde uitspraak van een van zijn kerkleden raakte De Cock diep ("Indien ik ook maar één zucht tot mijn zaligheid moest bijbrengen, was ik voor eeuwig verloren"). Zodoende verliet De Cock de minder orthodoxe richting van de Groninger Godgeleerden en ging hij over naar de orthodox-calvinistische groepering. Hij verwierp de nadruk op de opvoedende kracht van het evangelie, en gaf de erfzonde een nadrukkelijke plaats in zijn preken. In zijn brochure 'De schaapskooi van Christus aangetast door twee wolven' bediende De Cock zich van scherpe taal tegen twee collega's die het bevindelijk christendom als 'ziekelijke mystieken' wegzette.
Omdat hij openlijk kritiek spuide op zijn collega-predikanten, werd hij op 19 december 1833 (dus net voor de Kerst) door het kerkbestuur geschorst. Een half jaar later werd hij zelfs afgezet. Dit gebeurde tegen de wil van de kerkenraad van Ulrum die het niet kon bevatten dat een predikant werd afgezet die volgens de officiële belijdenisgeschriften preekte. Eveneens werd De Cock geconfronteerd met een aanklacht bij de synode.
De periode van 'de Afscheiding'.
De ontknoping kwam nog geen jaar later toen De Cock en zijn volgelingen (waaronder de voltallige kerkenraad van de Nederlandse Hervormde Kerk in Ulrum) zich op 13 oktober 1834 officieel afscheidden van de Nederlandse Hervormde Kerk. De volgende dag tekenden zij de "Acte van Afscheiding of Wederkeering". Diegenen die verantwoordelijk waren voor het beheer van de kerkelijke goederen (kerkvoogden en andere notabelen), gingen hier niet in mee, met als gevolg dat De Cock en zijn afgescheiden kerkenraad geen gebruik meer konden maken van het kerkgebouw. Sinds de door de koning opgelegde kerkelijke herstructurering van 1816 waren namelijk alle kerkelijke goederen eigendom van de landelijke kerk.
In die tijd hadden verenigingen een machtiging van de koning nodig, maar koning Willem I gaf die niet; bij wijze van sanctie werden soldaten ingekwartierd bij de Afgescheidenen (dragonnade). De Cock werd zelfs vanwege 'verstoring van de rust' tot drie maanden gevangenisstraf veroordeeld en met zijn gezin uit de pastorie gezet.
Na korte tijd liep het aantal volgelingen in de duizenden (door anderen werden ze spottend "Cocksianen" genoemd). Behalve de afgescheidenen uit Ulrum gingen namelijk nog een aantal andere Hervormde gemeenten mee. Deze afscheidingsbeweging kreeg de naam "De Afscheiding" en heette in eerste instantie de "Christelijke Afgescheiden Kerk". Alleen al in Groningen en Drenthe waren in 1836 al meer dan dertig afgescheiden kerken. De Cock deed pastoraat voor een groot gebied, aanvankelijk heel deze regio, leidde andere voorgangers op, en schreef talloze brochures waarin hij zijn ideeën uiteenzette.
Oost-Friesland en Bentheim.
De Cock wist ook aanhangers te bekeren in het tegenwoordige Duitsland, met name in het Graafschap Bentheim en Oost-Friesland. In 1838 bekeerde en doopte hij een inwoner van Uelsen bij Bentheim, en in 1840 iemand uit Bad Bentheim zelf. Talrijke kleine groepen uit met name Bentheim, en later Oost-Friesland volgden. Uit deze groepen "Kocsianer" ontstond de in Duitsland "altreformierte Kirche" genaamde kerk. De meeste Bentheimer volgelingen van De Cock emigreerden later in de 19e eeuw naar de Verenigde Staten. Vroege Oostfriese kerkgemeenten ontstonden in: Campen (Krummhörn) 1854, Emden 1856, Bunde 1858, Ihrhove 1860 en Neermoor 1861. Het kerkgenootschap is blijven bestaan als Evangelisch-altreformierte Kirche.
De periode na 'de Afscheiding'.
Na zijn overlijden op 14 november 1842 heeft ds. H.J. de Wind een lijkrede uitgesproken naar aanleiding van Hebreeën 13 vers 7: "Gedenkt uwer voorgangeren, die u het Woord Gods gesproken hebben; en volgt hun geloof na, aanschouwende de uitkomst hunner wandeling." Hendrik de Cock ligt begraven op de Zuiderbegraafplaats aan de Hereweg in de stad Groningen. Toen De Cock overleed waren nog vijf van zijn zeven kinderen in leven.

</doc>
<doc id="28932" url="https://nl.wikipedia.org/wiki?curid=28932" title="Radarverklikker">
Radarverklikker

Een radarverklikker is een apparaat om radars te detecteren die door de politie worden gebruikt voor snelheidscontroles. Het principe is dat van een scanner: het apparaatje zoekt constant de radiofrequenties af die door de radar worden gebruikt om de snelheid van voertuigen te meten. Doordat in het apparaatje een led of pieper door die frequenties geschakeld wordt, weet de bestuurder dat er een snelheidsradar (met meestal een fotocamera eraan gekoppeld) in de buurt staat.
Verboden.
Vanaf 1 januari 2004 is het gebruik van radarverklikkers verboden in Nederland. In Frankrijk en Zwitserland zijn de apparaten al langer verboden.
In Nederland en België is bezit niet verboden, het gebruik in motorvoertuigen echter wel en wordt bestraft met inbeslagname van de radardetector en (anno 2015) 430 euro boete.
Opsporing.
Nederlandse politiediensten beschikken over apparatuur die op zijn beurt de radarverklikker kan detecteren. Deze radardetector-detector (RDD) detecteert radiosignalen die door de radarverklikker worden uitgestraald. Dit uitstralen doet een radarverklikker niet doelbewust, maar is een gevolg van de ontvangerkring en hoe deze is opgebouwd. Als antwoord op de radardetector-detector zijn er anti-RDD-filters ontwikkeld. Deze dualbandpassfilters maken de detector onzichtbaar voor de RDD door het leksignaal weg te filteren zonder de werking te beïnvloeden.
Het dualbandpassfilter overlapt de K- en Ka-band-radarfrequenties, deze frequenties kunnen het filter passeren, alle andere signalen worden eruit gefilterd.
Om een radarsignaal te kunnen ontvangen heeft een radardetector een tweede signaal nodig wat LO (local oscillator), wordt genoemd, door de constructie van een radardetector lekt dit signaal naar buiten en kan het eenvoudig worden ontvangen door een RDD.

</doc>
<doc id="28934" url="https://nl.wikipedia.org/wiki?curid=28934" title="Producer">
Producer



</doc>
<doc id="28936" url="https://nl.wikipedia.org/wiki?curid=28936" title="Artikel 12-status">
Artikel 12-status

Een gemeente met een artikel 12-status is een Nederlandse gemeente die onder financiële curatele is gesteld door het Rijk vanwege een structureel slechte financiële situatie. Deze gemeenten krijgen van de rijksoverheid extra geld in ruil voor een streng financieel toezicht. Zo moeten de gemeenten met de artikel 12-status voor grotere uitgaven toestemming aan het rijk vragen. Artikel 12 is het 12e artikel uit de Financiële-verhoudingswet. Deze bepaling luidt als volgt:
Artikel 12
1. Onze Ministers kunnen, op aanvraag van een gemeente, aan de gemeente over een uitkeringsjaar een aanvullende uitkering verlenen.
2. Een aanvullende uitkering wordt slechts verleend indien de algemene middelen van de gemeente aanmerkelijk en structureel tekort zullen schieten om in de noodzakelijke behoeften te voorzien, terwijl de eigen inkomsten van de gemeente zich op een redelijk peil bevinden.
3. Onze Ministers kunnen voorschriften verbinden aan het besluit tot verlening van een aanvullende uitkering.
4. Onze Ministers kunnen een verleende aanvullende uitkering verminderen of intrekken indien:
a. de financiële positie van de gemeente verbetert;
b. de gemeente in strijd handelt met een wettelijk voorschrift dat betrekking heeft op de aanvullende uitkering, of met een voorschrift dat aan het besluit tot verlening van de aanvullende uitkering is verbonden.
5. De gemeente die een aanvullende uitkering heeft aangevraagd, of waaraan een aanvullende uitkering is verleend, neemt maatregelen ter verbetering van haar financiële positie.
Gemeenten met een artikel 12-status.
Amsterdam had tussen 1978 en 1994 Artikel 12-status.
De volgende gemeenten hadden volgens het Ministerie van Binnenlandse Zaken en Koninkrijksrelaties in de periode 2013-2018 een artikel 12-status:
Sinds 2017 zijn er nog maar twee gemeenten die onder de artikel-12 status vallen:
Formeel gezien is Lelystad sinds 1987 een artikel 12-gemeente omdat de ICL-gelden, die door het Rijk in het verleden aan het Gemeentefonds zijn toegevoegd, via artikel 12 aan Lelystad worden uitgekeerd. Sinds 1998 krijgt Lelystad daarnaast geen normale artikel 12-uitkering en staat de gemeente dan ook niet meer onder curatele van het Rijk.
De beide gemeenten samen ontvangen in 2017 €23,8 miljoen, in 2018 €22,1 miljoen, in 2019 bijna €39,5 miljoen en in 2020 €27,6 miljoen.
Bodemgesteldheid.
Door de zwakke veengrond heeft Gouda veel last van verzakkingen. Daardoor zijn de kosten van onder andere wegonderhoud in Gouda veel hoger dan in andere gemeenten. Gouda heeft om die reden bijna 40 jaar lang onafgebroken een artikel 12-status gehad. In december 2001 heeft de Rijksoverheid nog een uitkering toegekend van bijna 80 miljoen euro aan Gouda, maar daarbij heeft zij wel aangegeven dat de uitkering vanaf 2008 wordt gestopt.
De slechte bodemgesteldheid speelde ook mee bij de artikel 12-status van Ouderkerk, Boskoop en tot 2001 ook Schoonhoven.

</doc>
<doc id="28937" url="https://nl.wikipedia.org/wiki?curid=28937" title="Artikel 12-gemeente">
Artikel 12-gemeente



</doc>
<doc id="28939" url="https://nl.wikipedia.org/wiki?curid=28939" title="Vendémiaire">
Vendémiaire

Vendémiaire was de eerste maand van de Franse republikeinse kalender; vendémiaire betekent: wijnmaand.
Vergeleken met de gregoriaanse kalender begon de maand op 22, 23 of 24 september en eindigde op 21, 22 of 23 oktober.

</doc>
<doc id="28940" url="https://nl.wikipedia.org/wiki?curid=28940" title="Brumaire">
Brumaire

Brumaire was de tweede maand van de Franse republikeinse kalender; brumaire betekent: nevelmaand.
Vergeleken met de gregoriaanse kalender begon de maand op 22, 23 of op 24 oktober en eindigde op 20, 21 of 22 november.
De 18de Brumaire en de Bonapartes.
De maand Brumaire heeft een van de bekendste data van de Franse Revolutie opgeleverd. Op 18 Brumaire van het jaar VIII (oftewel 9 november 1799) pleegde Napoleon Bonaparte een staatsgreep tegen het Directoire en verving het Directoire door het Consulaat. Deze daad werd beschouwd als een keerpunt van de Franse Revolutie en een grote stap in de richting van een militaire dictatuur. Toen Louis Bonaparte op 2 december 1851 een coup pleegde, vergeleek Karl Marx deze daad met de staatsgreep van zijn oom Napoleon I in zijn boek "Der achzehnte Brumaire des Louis Bonaparte".

</doc>
<doc id="28941" url="https://nl.wikipedia.org/wiki?curid=28941" title="Mausoleum van Lenin">
Mausoleum van Lenin

Het Mausoleum van Lenin (Russisch: Мавзолей В. И. Ленина, "Mavsolej V. I. Lenina") staat op het Rode Plein in Moskou en bevat het gebalsemde lichaam van Lenin (1870-1924). Het mausoleum is een belangrijke toeristische trekpleister.
Het mausoleum is een klassiek voorbeeld van Sovjet-architectuur. De architect Aleksej Sjtsjoesjev heeft gekozen voor een simpel ontwerp vervaardigd uit donkerrood graniet en zwart labradoriet. Deze kleuren staan symbool voor het verdriet van het volk en de kracht van Lenins eeuwige wijsheid.
Constructie van het mausoleum.
Het eerste, tijdelijke mausoleum was gemaakt van hout en werd geopend op 27 januari 1924, vlak bij de toren van het Kremlin op het Rode Plein. Dit gebouw had net als het huidige mausoleum de vorm van een getrapte piramide. Na twee maanden werd het houten mausoleum gesloten en werd begonnen met de bouw van een grotere, eveneens houten variant van 9 meter hoog en 18 meter lang. Om het hout in goede conditie te houden werd het behandeld met vernis, waardoor het gebouw een lichtbruine kleur kreeg. Pas vijf jaar later, in juli 1929, begon de bouw van het definitieve stenen mausoleum, dat in oktober 1930 gereed was. Conform het plan was de stenen versie nagenoeg identiek aan zijn houten voorganger. Het mausoleum is 24 meter lang en 12 meter hoog. In 1953 werd Jozef Stalin eveneens in het mausoleum begraven, maar na de destalinisatie onder Chroesjtsjov werd zijn lichaam in 1961 uit het mausoleum gehaald en bij de Kremlinmuur begraven.
Bezoekers komen binnen via de hoofdingang en dalen vervolgens linksaf af naar de 'gedenkhal'. Vanuit deze vierkante hal loopt men naar de sarcofaag, waar men langs drie zijden af kan lopen. Vervolgens verlaat men het mausoleum weer via de gedenkhal aan de rechterkant.
Vroeger wisselde om het uur de wacht voor de ingang van het mausoleum. Dit was een plechtig ritueel dat altijd veel toeristen trok, maar tegenwoordig is er alleen nog bewaking door de Russische politie.

</doc>
<doc id="28942" url="https://nl.wikipedia.org/wiki?curid=28942" title="Frimaire">
Frimaire

Frimaire was de derde maand van de Franse republikeinse kalender; frimaire betekent: rijpmaand.
Vergeleken met de gregoriaanse kalender begon de maand op 21, 22 of 23 november en eindigde op 20, 21 of 22 december.

</doc>
<doc id="28943" url="https://nl.wikipedia.org/wiki?curid=28943" title="Nivôse">
Nivôse

Nivôse was de vierde maand van de Franse republikeinse kalender; nivôse betekent: sneeuwmaand.
Vergeleken met de gregoriaanse kalender begon de maand op 21, 22 of 23 december en eindigde op 19, 20 of 21 januari.

</doc>
<doc id="28944" url="https://nl.wikipedia.org/wiki?curid=28944" title="Sociëteit van Jezus">
Sociëteit van Jezus



</doc>
<doc id="28945" url="https://nl.wikipedia.org/wiki?curid=28945" title="Pluviôse">
Pluviôse

Pluviôse was de vijfde maand van de Franse republikeinse kalender; pluviôse betekent: regenmaand.
Vergeleken met de gregoriaanse kalender begon de maand op 20, 21 of 22 januari en eindigde op 18, 19 of 20 februari.

</doc>
<doc id="28946" url="https://nl.wikipedia.org/wiki?curid=28946" title="Ventôse">
Ventôse

Ventôse was de zesde maand van de Franse republikeinse kalender; ventôse betekent: windmaand.
Vergeleken met de gregoriaanse kalender begon de maand op 19, 20 of 21 februari en eindigde op 20 of 21 maart.

</doc>
<doc id="28947" url="https://nl.wikipedia.org/wiki?curid=28947" title="Germinal (maand)">
Germinal (maand)

Germinal was de zevende maand van de Franse republikeinse kalender; germinal betekent: kiemmaand.
Vergeleken met de gregoriaanse kalender begon de maand op 21 of 22 maart en eindigde op 19 of 20 april.
Germinal in film &amp; literatuur.
Germinal is ook een in 1885 gepubliceerde roman van de Franse schrijver Émile Zola, behorend tot de cyclus "Les Rougon-Macquart, histoire naturelle et sociale d'une famille sous le Second Empire". Het werd na eerdere films uit 1913 en 1963 ook door Claude Berri in 1993 verfilmd.

</doc>
<doc id="28948" url="https://nl.wikipedia.org/wiki?curid=28948" title="Floréal (maand)">
Floréal (maand)

Floréal was de achtste maand van de Franse republikeinse kalender; floréal betekent: bloemmaand.
Vergeleken met de gregoriaanse kalender begon de maand op 20 of 21 april en eindigde op 19 of 20 mei.

</doc>
<doc id="28949" url="https://nl.wikipedia.org/wiki?curid=28949" title="Prairial">
Prairial

Prairial was de negende maand van de Franse republikeinse kalender; prairial betekent: weidemaand.
Vergeleken met de gregoriaanse kalender begon de maand op 20 of 21 mei en eindigde op 18 of 19 juni.
Zie ook.
Wet van de 22ste Prairial

</doc>
<doc id="28950" url="https://nl.wikipedia.org/wiki?curid=28950" title="Messidor">
Messidor

Messidor was de tiende maand van de Franse republikeinse kalender. Messidor betekent: oogstmaand.
Vergeleken met de gregoriaanse kalender begon de maand op 19 of 20 juni en eindigde op 18 of 19 juli.

</doc>
<doc id="28951" url="https://nl.wikipedia.org/wiki?curid=28951" title="Thermidor">
Thermidor

Thermidor was de elfde maand van de Franse republikeinse kalender; thermidor betekent: warmtemaand.
Vergeleken met de gregoriaanse kalender begon de maand op 19 of 20 juli en eindigde op 17 of 18 augustus.
Thermidor en Revolutie.
De Thermidoriaanse Reactie, of ook wel de Thermidorregime is de naam van een muiterij op 9 Thermidor van het jaar II (27 juli 1794) tegen Maximilien de Robespierre, die werd gearresteerd en zonder proces onder de guillotine op 10 thermidor II, (28 juli 1794) geëxecuteerd werd, waarmee de periode van de Terreur eindigde.
De term Thermidor heeft bij historici de betekenis gekregen van die fase in een revolutie waarin de politieke situatie weer terugkeert naar iets dat lijkt op de pre-revolutionaire toestand en de revolutionairen de macht verliezen. Leon Trotski, noemt in zijn boek "The revolution betrayed: What Is the Soviet Union and Where Is It Going?", de opkomst van Stalin en de opkomst van de postrevolutionaire bureaucratie de "Sovjet Thermidor".

</doc>
<doc id="28952" url="https://nl.wikipedia.org/wiki?curid=28952" title="Fructidor">
Fructidor

Fructidor was de twaalfde maand van de Franse republikeinse kalender; fructidor betekent: vruchtmaand.
Vergeleken met de gregoriaanse kalender begon de maand op 18 of 19 augustus en eindigde op 16 of 17 september.

</doc>
<doc id="28954" url="https://nl.wikipedia.org/wiki?curid=28954" title="PaintShop Pro">
PaintShop Pro

PaintShop Pro is een beeldbewerkingsprogramma voor Windows.
Geschiedenis.
PaintShop Pro, dat ontwikkeld werd door Jasc, verscheen oorspronkelijk onder de naam Paint Shop Pro. In 2004 werd de firma Jasc Software overgenomen door Corel. Bij versie 13 (X3) uit 2010 werd het programma hernoemd naar "Corel PaintShop Photo Pro" om later hernoemd te worden naar "PaintShop Pro".
Paint Shop Pro (ook wel kortweg PSP genoemd) is in 1991 in de Lage Landen verschenen. De vertaling van versie 6 in het Nederlands (voorheen was het programma enkel Engelstalig) zorgde voor een opmars in de Nederlandstalige markt.
Functies.
Het tekenprogramma is speciaal door het grote aantal bestandsformaten die ermee geopend of bewerkt kunnen worden: in versie 8.0 zijn dit er 59, waaronder ook de meest voorkomende types zoals .gif, .jpg, .png, .bmp enz. Qua mogelijkheden benadert het de marktleiderapplicaties zoals Adobe Photoshop, die meer kosten, of GIMP, dat gratis is.

</doc>
<doc id="28957" url="https://nl.wikipedia.org/wiki?curid=28957" title="Funicular">
Funicular



</doc>
<doc id="28958" url="https://nl.wikipedia.org/wiki?curid=28958" title="Funiculair">
Funiculair



</doc>
<doc id="28960" url="https://nl.wikipedia.org/wiki?curid=28960" title="Cardware">
Cardware

Cardware heeft twee verschillende betekenissen, beide in de informatica:

</doc>
<doc id="28961" url="https://nl.wikipedia.org/wiki?curid=28961" title="Ignatius van Loyola">
Ignatius van Loyola

Ignatius van Loyola (Baskisch: Ignazio Loiolakoa; Spaans: Ignacio de Loyola) (kasteel Loyola bij Azpeitia, 24 december 1491 - Rome, 31 juli 1556) was een Spaans geestelijke. Hij staat bekend als oprichter (in 1539) en eerste generale overste van de Jezuïetenorde (de Sociëteit van Jezus).
Levensloop.
Ieder verslag over zijn leven is onvermijdelijk gebaseerd op zijn zogenaamde autobiografie, later in zijn leven door Loyola gedicteerd aan zijn goede vriend Luis Gonçalves da Câmara. Het werk was vooral bedoeld om bewondering op te wekken bij de toekomstige leden van de 'Sociëteit van Jezus'. Cretineau Joly schreef over zijn leven. Joly behoorde niet tot de Sociëteit, maar schreef zijn boek wel onder het beschermheerschap van de jezuïeten en had toegang tot de gegevens van de moederkerk Gesù in Rome. 
Jeugd.
Inigo (Ignatius) López van Loyola was de zoon van een Spaanse, Baskische edelman en werd in 1491 geboren als de jongste van elf kinderen op het kasteel van Loyola in Noord-Spanje, vlak bij Azpeitia in de provincie Guipúzcoa. Op zijn dertiende kwam hij in dienst bij Juan Velásquez de Cuéllar in Arévalo. Hij zou tijdens zijn jonge jaren een losbandig leven hebben geleid: slemppartijen en onbetamelijke contacten met vrouwen. Loyola ging in 1517 onder de wapenen bij Antonio Manrique de Lara, de onderkoning van Navarra.
Ongeluk en spiritualiteit.
Zijn levensverhaal kende een grote ommekeer in mei 1521 tijdens de Franse belegering van Pamplona waar hij de Spaanse troepen aanvoerde. Terwijl hij op de muren stond vloog een kanonskogel tussen zijn benen door en verwondde zijn beide benen. Zijn rechterbeen werd verbrijzeld en zijn linker raakte zwaargewond. Tijdens zijn ziekbed thuis ontdekte hij verschillende bewegingen in zijn diepere affectiviteit, al naargelang de aard van de verschillende soorten literatuur die hij las. Hij was verstoken van zijn favoriete ridderliteratuur en moest genoegen nemen met "Het leven van Christus" van Ludolf van Saksen en de "Gulden Legende" van de dominicaan Jacopo de Voragine. Dit was het begin van wat hij later, in zijn "Geestelijke oefeningen", de onderscheiding der geesten noemde. Hij ontdekte een soort spirituele ridderlijkheid, die hij zelf wilde navolgen.
Hij herstelde, maar bleef zijn hele leven kreupel en een verkort been houden. Hij bezocht in maart 1522 het Benedictijner klooster van Santa Maria de Montserrat. Daar beschouwde hij zorgvuldig zijn vroegere zonden, bekende, gaf zijn mooie kleren aan de armen die hij ontmoette, droeg ‘kleding van jute’ en hing vervolgens zijn zwaard en dolk aan het altaar van de Maagd tijdens een nachtelijke wake bij het heiligdom.
Van Montserrat liep hij door naar het nabijgelegen stadje Manresa (Catalonië), waar hij ongeveer een jaar leefde, zichzelf kastijdde, zijn haar en vingernagels uitzonderlijk lang liet groeien, bedelde voor zijn levensonderhoud, visioenen kreeg en uiteindelijk klusjes deed in een plaatselijk ziekenhuis in ruil voor eten en onderdak. Gedurende verschillende maanden bracht hij veel van zijn tijd door met bidden in een grot in de buurt, waar hij rigoureuze ascese uitoefende, zeven uur per dag bad en de fundamenten van zijn spirituele oefeningen formuleerde. Deze kenmerkende 'ignatiaanse spiritualiteit' werd een van de indrukwekkendste en duurzaamste bijdragen aan de rooms-katholieke traditie. Loyola's spirituele visie, 'geworteld in edelmoedigheid en broederschap' zouden in de eeuwen die volgden een leidraad zijn voor katholieken in gebed en meditatie. Het boek "De imitatione Christi" (de navolging van Christus) van Thomas a Kempis droeg hij altijd bij zich.
Studie.
Rond 1523 bezocht Loyola de heilige plaatsen in Jeruzalem, maar hij keerde terug naar Europa om er een universitaire studie te volgen, toen het er te gevaarlijk bleek. In Barcelona volgde Loyola twee jaar Latijnse lessen, samen met kinderen. In 1526 studeerde hij in Alcalá aan de universiteit die pas door kardinaal Ximenes was opgericht en in 1527 in Salamanca. Zijn preken en theologie trokken er voor het eerst onwelkome aandacht. Loyola kreeg er vier of vijf 'discipelen', maar de autoriteiten namen hem tweemaal in hechtenis. Loyola en zijn leerlingen moesten in het vervolg de gewone kleding dragen en ermee stoppen de mensen de mysteries van de religie te verklaren. Ze deden sommigen denken aan de vogelvrij verklaarde Alumbrado-beweging. Loyola slaagde bij de dominicanen van Salamanca, trok op een ezel naar Barcelona en reisde vandaar alleen naar Frankrijk. Zijn leerlingen hadden hem verlaten.
Parijs.
Hij kwam op 2 februari 1528 aan en bleef er zes jaar en leefde er onder uiterst behoeftige omstandigheden. Een keer moest hij voor de inquisitie verschijnen, maar hij wist straf te ontlopen. 
Op de ochtend van 18 oktober 1534 bleek de hele stad volgeplakt met plakkaten: de aanval was geopend op 'de grote, afschuwelijke en onduldbare beledigingen van de paapse meute'. Kopieën van het protestmanifest hingen ook in Blois, Tournon en Rouen en volgens het verhaal ook aan de slaapkamerdeur van koning Frans I in zijn kasteel in Amboise. Tijdens de 'Zaak van de Plakkaten' ging het vooral om de "hocus pocus" ("hoc est corpus meum", dit is mijn lichaam) waarmee tijdens de mis het hostiebrood in het lichaam van Christus zou zijn veranderd en deze 'transsubstantiatie' werd door de protestanten aan de kaak gesteld. Dit leidde tot een wekenlange 'orgie van wraakzuchtig geweld' met vervolging, moord en executies. Frans I werd van verlicht humanist aanstichter van ketterverbrandingen. Gedurende de hele Reformatie waren er twisten over de verlossing, de predestinatie, Bijbelinterpretatie en wie daartoe gerechtigd was en de verandering van wijn in het bloed en brood in het lichaam van Christus.
Op zaterdag 15 augustus 1534, twee maanden voor de Zaak van de Plakkaten, waren er als gevolg van de Reformatie beelden van de Maagd vernield en ketters gevangen en gedood. Een verlichte leider aan de universiteit van Parijs, Nicholas Cop, had een college gegeven 'op een alarmerende hervormingsgezinde toon'. Enkele weken daarvoor waren in de universiteitswijk zes brandstapels geweest werken van verboden schrijvers, onder wie de 'Duivel van Wittenberg', die in 1517 de revolte was begonnen. De ochtend van Maria-Tenhemelopneming, 16 augustus 1534, kwamen zeven vrienden, waaronder Loyola en Franciscus Xaverius Parijs binnen. Ze beklommen de Montmartre en verzamelden zich in een kapel, die was gewijd aan Saint Denis, de patroonheilige van de stad. De vrienden varieerden in leeftijd van 19 tot 43 jaar. Ze legden plechtige beloften van armoede af en om naar het Heilige Land te gaan om de 'ongelovigen' het evangelie te prediken. Petrus Faber, ooit een herdersjongen uit Savoye, die als enige al tot priester was gewijd, droeg er een eenvoudige mis op. Simon Rodriguez, die er bij was, herinnerde zich de gebeurtenis veertig jaar later als een 'niet te vatten wonderbaarlijke gebeurtenis'. Er was een nieuwe religieuze orde gesticht. Zijn leerlingen maakten in Parijs hun theologische studies af.
Hij begon in 1534 met zes anderen vanuit Parijs een spirituele pelgrimsreis om uiteindelijk Palestina te bereiken. De reis zou leiden tot een religieuze orde om het ontzag voor de rooms-katholieke eucharistie en de waardigheid ervan te handhaven. In 1581 zou paus Gregorius XIII, die de jezuïeten zeer hoogachtte, tegen een lid van de Sociëteit zeggen dat: 'er vandaag de dag geen krachtiger wapen tegen ketters door God beschikbaar is gesteld dan uw heilige orde. Zij is ontstaan op precies hetzelfde moment dat de nieuwe dwaling zich begon te verspreiden.'
Venetië en Rome.
Loyola trok in december 1535 na een kort verblijf in zijn ouderlijk huis om aan te sterken, naar Venetië. Hij leerde in Venetië Pierre Caraffa kennen, de latere paus Paulus IV, die de religieuze orde van de Theatijnen had gesticht. Loyola werd Caraffa's intieme vriend. Loyola stelde hem een plan voor om de orde te hervormen. Toen Caraffa het plan afwees, maar hem aanbood lid te worden, was Loyola vastbesloten om zelf een nieuwe religieuze gemeenschap op te richten. Zijn metgezellen, inmiddels tien, kwamen dertien maanden na hem aan en Loyola werd er in 1537 tot priester gewijd. In het voorjaar van 1537 gaf paus Paulus III toestemming en stelde hij fondsen beschikbaar voor de geplande pelgrimage naar Jeruzalem. In november 1537 scheepten Petrus Faber, Diego Laínez en Loyola zich in naar Rome. In de kapel van La Storta zou God aan hen zijn verschenen in een visioen. Rome werd het centrum van hun prediking en onderricht. Ook kardinaal Gasparo Contarini werd medestander en raakte vertrouwd met Loyola's 'geestelijke oefeningen'. Halverwege 1539 bleek dat de reis naar Jeruzalem zou door zou kunnen gaan. Er werd een krachtige lobby op gang gebracht.
Sociëteit van Jezus.
De Sociëteit van Jezus kreeg pas in september 1540 officiële erkenning in de pauselijke bul "Regimini militantis ecclesiae" van Alessandro Farnese, paus Paulus III, maar er was in 1534 al een grote stap gezet in de richting van deze belangrijke beslissing. In de bul werden naast Loyola negen metgezellen genoemd: Peter Faber, Diego Laínez, Claude Le Jay, Paschase Broët, Franciscus Xaverius, Alfonso Salmerón, Simon Rodriguez, Jean Codure en Nicolas Bobadilla. In 1541 werd Loyola tot eerste generale overste van de jezuïeten benoemd. 
In de "Constitutie" was duidelijk gemaakt, dat ieder lid verplicht was tot strikte gehoorzaamheid aan de generale overste. De constitutie was eerst door Loyola in het Spaans opgesteld. In 1552 kreeg het zijn 'ultieme vorm' en werd door de jezuïet Polancus, Loyola's secretaris, in het Latijn vertaald. Het werd zo geheim gehouden, dat zelfs de meeste jezuïeten er slechts fragmenten van kenden. De constituties kwamen pas in 1761 aan het licht, toen ze op last van het Franse parlement werden uitgegeven, in het beroemde proces van vader Lavalette. De "Formula Instituti" uit 1540 was een manifest dat de basis vormde voor de stichtingsakte van de Sociëteit. Daarin is sprake van 'de voortplanting van het geloof' als een van de belangrijkste plichten van de jezuïet. Dat werd in 1550 de 'verdediging en de voortplanting van het geloof'. 
Hun doel was 'spirituele vernieuwing, het zuiveren van de ziel, het corrigeren van dogmatische onkunde, het uitbannen van zonde en bijgeloof.' 
Er waren in die tijd veel bezwaren van zowel katholieke als protestantse zijde aan het Roomse hof gericht. Dat blijkt wel uit de "Honderd Klachten" (Centum gravamina teutonicae nationis), die tijdens de Vergadering van Nuremberg in 1522 aan paus Adrianus VI werd aangeboden. De paus gaf toe dat er veel mis was. Er heerste grote verwarring in de rooms katholieke wereld: religieuze orden bestreden elkaar, bisschoppen beschuldigden de paus van tirannie, de paus noemde de bisschoppen ongehoorzaam en de meeste mensen waren onbekend met de leer. 
Verschil van mening en vrije uitoefening van de individuele wil werden in Loyola's nieuwe orde niet op prijs gesteld. Nieuwe leden werden pas na een proeftijd toegelaten, waarbij ze nauwkeurig werden onderzocht. De generale overste moest worden gezien als Christus de Heer zelf en de leden dienden hun eigen wil en oordeel aan hem ondergeschikt te maken ("Const.",pars iii,cap.i.paragraaf 23) als waren ze een dood lichaam ("perinde ac si cadaver esset"), dat in elke richting bewogen en geleid kon worden ("Const.", pars vi.cap.i.paragraaf 1). De banden met familie en vrienden moesten worden verbroken. Bezittingen moesten binnen een jaar worden afgestoten, nog beter was het ze aan de Sociëteit te vermaken. De leden moesten arm zijn, maar de Sociëteit mocht wel schenkingen aannemen, en 13 jaar na de stichting waren er al 100 rijke colleges gesticht. 
De spiritualiteit die de jezuïeten steunden zou niet bedoeld zijn als 'een soort agressieve reactie tegen de protestantse ketterij', maar stevig geworteld zijn in de middeleeuwse traditie van de Moderne Devotie. Het vernietigen van 'de aartsketters van Genève [(Johannes Calvijn)] en Wittenberg was nooit onderdeel van Loyola's plan geweest.' Toch 'wilden alle jezuïeten het protestantisme zo snel en doelmatig mogelijk vernietigen.' 'De nieuwe sociëteit organiseerde op efficiënte wijze haar geledingen en hiërarchieën, zorgde voor begunstigers, ronselde rekruten en leidde hen op. Door een snelgroeiend ledental, met totaal verschillende maatschappelijke achtergronden, begon men zich te verspreiden over de preekstoelen en klaslokalen van Europa en de missiegebieden van Azië en Noord- en Zuid-Amerika.'
Overlijden.
Hij overleed in 1556 op vijfenzestigjarige leeftijd. Uit de lijkschouwing bleek dat zijn lichaam totaal door ziekten was verteerd. Volgens Renaldo Colombo zaten er een ontelbaar aantal galstenen in de nieren, longen, lever en leverslagader. Loyola was jarenlang ziekelijk geweest. Na zijn heiligverklaring in 1622 werd hij begraven in de jezuïetenkerk il Gesù en werd voor hem de kerk Sant'Ignazio opgericht, eveneens in Rome.
In Loyola, in Spaans Baskenland, zijn geboorteplek, werd een klooster en een kerk gebouwd, gewijd aan Ignatius, waarnaar bedevaarten worden ondernomen.
Heiligverklaring en nalatenschap.
Ignatius werd op 27 juli 1609 door Paus Paulus V zalig verklaard. Zijn heiligverklaring vond plaats op 13 maart 1622 door Paus Gregorius XV. Zijn sterfdag, 31 juli, is tevens zijn feestdag. Ignatius wordt vereerd als de patroonheilige van katholieke soldaten, het Militaire Ordinariaat van de Filipijnen, het Baskenland en verschillende dorpen en steden in zijn geboortestreek.
Van de verschillende instellingen die aan Ignatius gewijd zijn is een van de meest bekende de Sint-Ignatiusbasiliek, gebouwd naast zijn geboortehuis in Azpeitia. Het huis zelf is als museum opgenomen in de basiliek.
De nalatenschap van Ignatius omvat talrijke onderwijsinstellingen over de hele wereld. Alleen in de Verenigde Staten zijn er al 28 jezuïetenuniversiteiten en meer dan 50 jezuïetencolleges. Daarnaast zijn er ook tal van bezinningscentra, sociale centra, uitgeverijen, onderzoeksinstellingen allerhande, parochies, enzovoort. Onder meer het Sint-Ignatiuscollege (IG), later Ignatiusgymnasium in Amsterdam is vernoemd naar deze heilige. In het Sint-Barbaracollege te Gent heet de collegekapel “Ignatiuskapel”. In Amsterdam is het Platform voor ignatiaanse spiritualiteit van de jezuïeten in de Lage Landen gevestigd in het Ignatiushuis.
Naar aanleiding van de 500e verjaardag van zijn bekering, werd 2021-2022 door paus Franciscus uitgeroepen tot Ignatiusjaar.

</doc>
<doc id="28962" url="https://nl.wikipedia.org/wiki?curid=28962" title="Societeit van Jesus">
Societeit van Jesus



</doc>
<doc id="28963" url="https://nl.wikipedia.org/wiki?curid=28963" title="Spitsbergen">
Spitsbergen

Spitsbergen (Noors: "Svalbard"; Russisch: Шпицберген, "Sjpitsbergen") is een eilandengroep (archipel) in de Noordelijke IJszee, zo'n 565 km ten noorden van Noorwegen, die uit drie grotere en een tachtigtal kleine eilanden bestaat. De eilandengroep maakt sinds 1920 met een apart statuut deel uit van het koninkrijk Noorwegen.
De geografische ligging is tussen 74°-81° NB en 10°-35° OL. De oppervlakte is ca. 62.000 km², waarvan 60% bedekt is met gletsjers. Op de hele archipel wonen, afhankelijk van het seizoen, 3000 tot 4000 mensen, waarvan ongeveer de helft in de hoofdstad Longyearbyen. Landinwaarts is het landschap ruig met steile bergen. De meeste bergen zijn tussen de 800 en 1300 meter hoog. De hoogste bergtop is Newtontoppen (1713 meter). Perriertoppen is vrijwel even hoog (1712 meter). In totaal zijn er zes bergtoppen hoger dan 1400 meter.
Naam.
De naam "Spitsbergen" is gegeven door de Nederlander Willem Barentsz in 1596, toen hij onderweg was naar Nova Zembla, op zoek naar een noordelijke route naar Oost-Azië. In 1925 werd de Noorse naam voor de Spitsbergenarchipel, "Svalbard", vastgesteld. Deze naam werd gekozen naar een vermelding in een IJslandse tekst uit de twaalfde eeuw en betekent "koude rand" of, vrijer vertaald, "koude kust". Er is overigens geen enkel bewijs dat de in die tekst genoemde naam daadwerkelijk betrekking had op Spitsbergen. Mogelijk werd er het eiland Jan Mayen of een stuk van de Groenlandse kust mee bedoeld.
In de meeste talen wordt de archipel tegenwoordig 'Svalbard' genoemd en verwijst 'Spitsbergen' naar het grootste eiland van deze archipel. In het Nederlands en sommige andere talen, zoals het Duits, het Fries en het Russisch, worden beide echter 'Spitsbergen' genoemd (zoals oorspronkelijk).
Ook in Noorwegen wordt overigens de gehele archipel wel aangeduid met Spitsbergen.
Geschiedenis.
De geschreven geschiedenis van Spitsbergen begon aan het einde van de zestiende eeuw toen de eilandengroep werd ontdekt door Willem Barentsz op zijn derde expeditie om de Noordoostelijke doorvaart te vinden. De verhalen van de overlevenden van die dramatische laatste reis van Barentsz maakten in de Republiek der Zeven Verenigde Nederlanden duidelijk dat Spitsbergen grote kansen bood voor de walvisvangst.
Walvisjacht.
In de zeventiende eeuw werden de fjorden en zeeën van de eilandengroep het jachtterrein van vooral Nederlandse en Engelse walvisjagers. De Nederlandse Noordsche Compagnie had in de 17e eeuw tot 1660 gedurende het vangstseizoen traankokerijen in Smeerenburg. Er zijn pogingen gedaan om de nederzetting permanent te bewonen, maar overwinteren bleek in de praktijk niet haalbaar. Naar deze nederzetting op het eiland Amsterdamøya is vanuit Nederland eind 20e eeuw archeologisch onderzoek gedaan. Het steeds tijdelijke karakter van bewoning leidde ertoe dat geen enkele natie de behoefte voelde om de archipel daadwerkelijk te koloniseren, hoewel de Deense koning aanspraak maakte op de eilanden.
Pelsjagers.
Halverwege de achttiende eeuw waren vrijwel alle walvissen rond Spitsbergen gedood. Landen als de Republiek der Zeven Verenigde Nederlanden en Engeland verloren daarmee hun interesse in Spitsbergen. In deze periode werd het vasteland van de eilanden nieuw jachtgebied, nu voor pelsjagers. In eerste instantie kwamen deze uit Rusland, de zogenaamde Pomoren. Daarbij voegden zich wat later ook jagers uit het noorden van Noorwegen die zich richtten op ijsberen. Deze jacht was vooral het terrein van eenlingen en heeft ook niet dezelfde dramatische gevolgen gehad als de walvisjacht. De jagers opereerden op eigen houtje en hadden weinig behoefte aan enige vorm van bestuur. De eilanden bleven daardoor "terra nullius".
Steenkool.
Aan het einde van de negentiende eeuw was er in de westerse wereld een groeiende interesse in de poolgebieden. Dat leidde ook tot grotere aandacht voor Spitsbergen. De eilanden werden studieobject voor geografen en geologen. Al snel bleek dat Spitsbergen rijke steenkoolvoorraden had. De steenkool leek ook eenvoudig te winnen. Deze ontdekking leidde tot een bescheiden variant van de goldrush in Alaska: individuen zowel als bedrijven claimden grote delen van West-Spitsbergen om daar mijnbouw te kunnen plegen. Daarnaast werden ook pogingen gedaan om andere mineralen, zoals marmer en gips te ontginnen. Het ontbreken van een effectief bestuur begon daardoor een probleem te worden. De steenkoolwinning is nog lang voortgezet, tot het in de jaren 2010 niet meer rendabel was vanwege lage marktprijzen. De steenkool van Spitsbergen (uit Gruve 7) was van hoge kwaliteit, en een belangrijk deel van de productie werd gebruikt door de metaalindustrie in Duitsland, onder andere voor het gieten van motorblokken.
Tweede Wereldoorlog.
Toen in april 1940 de Duitse troepen Noorwegen tot de Noordkaap bezetten veranderde er aanvankelijk op Spitsbergen niet veel. De kolen voor de Sovjet-Unie konden afgevoerd worden en Hitler liet het eiland voor wat het was. Dat veranderde nadat in 1941 de Duitsers de Sovjet-Unie binnenvielen. Spitsbergen werd strategisch belangrijk in verband met de geallieerde konvooien naar Moermansk en de steenkoolvoorraden. In augustus 1941 werd Operatie Gauntlet uitgevoerd, een gecombineerde Britse, Noorse en Canadese commandoactie. Men evacueerde 2000 Russen naar Archangelsk en 800 Noren naar Schotland, stak 1,45 miljoen ton steenkool en 1,25 miljoen liter benzine in brand, ontmantelde de kolenmijnen, vernielde twee Duitse automatische weerstations en verliet vervolgens het inmiddels onbewoond geworden eiland.
In april 1942 landden 82 Noorse soldaten op Spitsbergen onder de codenaam "Fritham". Ze werden ontdekt en gebombardeerd door Duitse langeafstandbommenwerpers. Twaalf Noren kwamen daarbij om het leven. Later kreeg dit kleine garnizoen de beschikking over luchtafweergeschut. Operatie Fritham had als doel Duitse weerstations op te sporen en te vernietigen en de kolenmijnen te herstellen. Op 6 september 1943 vertrokken de twee grootste Duitse slagschepen, de "Scharnhorst" en de "Tirpitz" uit Noorwegen richting Spitsbergen onder de codenaam "Operation Sizilien". Ze arriveerden op 7 september om 9.00 uur bij de haven van Barentszburg en bestookten het dorp met hun 35 cm kanonnen. Duitse matrozen gingen vervolgens aan land en namen zestig Noorse soldaten gevangen. Ze vernielden alle militaire en civiele installaties en vertrokken dezelfde dag bij het vallen van de avond.
In september 1943 vestigden elf Duitse soldaten, onder leiding van de weerkundige Wilhelm Dege, op een moeilijk toegankelijk deel van Spitsbergen het weerstation "Haudegen". Ze zonden per radio iedere drie uur meteorologische gegevens naar hun basis in Noorwegen. De groep had voor een jaar lang verblijf voorraden mee gekregen. Toen Duitsland op 7 mei 1945 capituleerde werden de mannen van Haudegen vergeten. Ze werden door niemand officieel op de hoogte gesteld van de capitulatie. Ten slotte zochten ze per radio contact met de geallieerden. In september 1945 werd hun aanwezigheid opgemerkt, waarna ze enkele dagen later de gelegenheid kregen zich over te geven aan de kapitein van het Noorse robbenjachtschip "Blaasel".
Spitsbergenverdrag.
In 1920 werd in het Spitsbergenverdrag vastgelegd dat de eilanden onder Noors toezicht kwamen. Maar het land staat wel op zichzelf, de belastingen zijn anders geregeld dan in Noorwegen en het geld afkomstig uit Spitsbergen, moet ook daar weer benut worden. Er wordt geen belasting geheven op bijvoorbeeld drank, zodat de prijzen een stuk lager zijn dan in Noorwegen. Theoretisch is Spitsbergen te bezoeken zonder een paspoort te tonen.
De status van Spitsbergen is met enige regelmaat twistpunt tussen Noorwegen en Rusland. Rusland maakt als vrijwel enige natie gebruik van de rechten die het Spitsbergenverdrag biedt, en meent dat Noorwegen zijn rechten schendt door met een beroep op "bescherming van de natuur en/of het milieu" de Russische economische activiteiten te belemmeren. De enige overgebleven Russische basis is Barentszburg.
Al het vliegverkeer tussen Spitsbergen en Noorwegen wordt beschouwd als een internationale vlucht, waarbij alle reizigers door de douane en paspoortcontrole heen moeten. Vanwege de bijzondere bestuurlijke status heeft Spitsbergen een eigen internetdomein-landcode, namelijk .sj, die het vanwege de statistische benoeming in ISO 3166-1 van Spitsbergen en Jan Mayen als één geheel deelt met Jan Mayen.
Toezichthouder namens de Noorse overheid op de eilandengroep is de "sysselmann". Hij of zij zetelt in de hoofdstad Longyearbyen. Spitsbergen maakt in tegenstelling tot de rest van Noorwegen geen deel uit van de Verdragen van Schengen terwijl Jan Mayen hier wel onder valt. Binnenlandse vluchten tussen het vasteland van Noorwegen en de eilandengroep zijn onderhevig aan de Schengengrenscontroles.
Nederzettingen.
Longyearbyen is de grootste nederzetting op Spitsbergen met ongeveer 1700 inwoners (2004).
Willem Barentsz is de naamgever van de plaats Barentszburg, met circa 500 Russische inwoners de tweede nederzetting op de eilanden. Andere bewoonde nederzettingen zijn Sveagruva (210 inw.) en Ny-Ålesund (40 inw.). Ook Pyramiden is sinds 2008 weer bewoond: 22 Russen proberen er het dorp klaar te maken voor toerisme. Daarnaast zijn er een aantal Noorse weerstations en een Pools onderzoekcentrum te Hornsund met circa 10 inwoners. Daarnaast zijn er de verlaten plaatsen Rijpsburg, Smeerenburg en Groemant.
Begin 2008 is op Spitsbergen de Wereldzaadbank van start gegaan, een internationale genenbank waar alle soorten zaden ter wereld moeten worden bewaard op een zodanige wijze dat ook na rampen elders ter wereld de zaden behouden blijven.
Klimaat.
Dankzij de Golfstroom wordt het niet extreem koud op Spitsbergen en blijven de wateren rondom het eiland voor het grootste deel van het jaar ijsvrij en bevaarbaar. De gemiddelde wintertemperatuur is −12 °C, de gemiddelde zomertemperatuur +5 °C. De westkant is warmer dan de oostkant; dit wordt veroorzaakt door de loop van de Golfstroom. Doordat de zee in het voorjaar het koudst is, is maart ook de koudste maand van het jaar. De laagst gemeten temperatuur op Spitsbergen kwam voor in maart 1986. Toen werd het −46,3 graden. In juli en augustus is het zo'n +4 tot +6 graden en in Longyearbyen is het in juli gemiddeld +6,2 graden. Op een mooie dag stijgt de temperatuur soms tot +12 graden. In juli 1979 steeg de temperatuur tot +21,3 graden en dat was zeer uniek. In de lagere delen van Spitsbergen is de bodem bedekt met sneeuw tussen september en begin juni. Slechts een paar maanden is de sneeuw gesmolten. Boven de 600 meter ligt er het hele jaar door sneeuw.
Klimaatverandering.
De verandering van het klimaat en de opwarming van de aarde ondervinden bewoners en onderzoekers hier aan den lijve. Gletsjers die zich snel terugtrekken, smelt die steeds vroeger in het voorjaar begint, inheemse vogelsoorten die uitsterven en niet-inheemse soorten die zich komen vestigen, fjorden die 's winters niet meer dichtvriezen.
In 2015 en ook het jaar daarop waren er modderlawines en aardverschuivingen na ernstige regenval en hogere wintertemperaturen.
Dit leidde tot evacuaties en een afnemend gevoel van veiligheid bij inwoners.
Al deze verschijnselen corresponderen met het oplopen van de gemeten gemiddelde jaartemperatuur: was deze in 1899 nog −6,7 graad Celsius, in 1917 −2,4 °C, in 2006 was deze opgelopen tot −1,7 °C.
"Het hele systeem is uit balans", constateert Bernd Etzelmüller, geoloog aan de universiteit van Oslo.
Flora en fauna.
Zo'n 7 procent van het land is bedekt met vegetatie. In de zomer ontdooit de bovenste laag in beschutte delen en kan de flora tot leven komen. In de omgeving van Longyearbyen groeien zo'n honderd soorten planten en op heel Spitsbergen zijn er 176 bekend. Op Spitsbergen zijn vijf soorten bomen te vinden. Dit zijn vier soorten wilgen en één berksoort. Deze bomen worden nooit hoger dan 30 centimeter. Daarna vriezen ze dood.
De fauna bestaat er uit arctische zeezoogdieren, ijsberen en poolvossen die er via het drijfijs komen en verschillende soorten broedende vogels.
Geheel Spitsbergen wordt tot de WWF-ecoregio "arctische woestijn" (PA1101) gerekend.
Eilanden.
De drie grootste eilanden zijn:
Kleinere eilanden zijn onder andere:
Ook de zuidelijker gelegen eilanden, zoals Bereneiland ("Bjørnøya") en Hopen horen (bestuurlijk) bij de eilandengroep. Ten oosten van Spitsbergen bevindt zich de Russische eilandengroep Frans Jozefland.
Fossielen.
In oktober 2006 werd bekendgemaakt dat wetenschappers op Spitsbergen grote hoeveelheden fossielen van uitgestorven zeereptielen hebben gevonden. Er werden fossielen gevonden van plesiosauriërs, ichthyosauriërs en pliosauriërs. Van de laatste werd een zeer compleet skelet ontdekt.

</doc>
<doc id="28964" url="https://nl.wikipedia.org/wiki?curid=28964" title="Contrareformatie">
Contrareformatie

De Katholieke Reformatie, Katholieke Hervorming of Contrareformatie was de hervormingsbeweging binnen de Katholieke Kerk die aanving tijdens de 16e eeuw. Zij was deels een fenomeen van innerlijke restauratie waarvan de aanzetten reeds terug te vinden zijn in de 15e eeuw en deels een reactie op de protestantse Reformatie, die was ingezet door de Duitser Maarten Luther (1483-1546), de Fransman Johannes Calvijn (1509-1564) en de Zwitser Huldrych Zwingli (1484-1531), en op de ontwikkelingen in Engeland (de Anglicaanse Kerk en het puritanisme).
'Contrareformatie' is een naam die door de protestantse historici werd gegeven, omdat ze ervan uitgingen dat deze beweging ontstaan was als reactie op de protestantse Reformatie. Op het Concilie van Trente (1545-1563) werden in 126 stellingen (zgn. canones) onderdelen van de protestantse leer als dwaling gekenmerkt. Voor katholieken die van de leer van de Rooms-Katholieke Kerk afwijken en deze punten onderschrijven, gold en geldt het Anathema Sit (In de ban is hij). Daarbij moet worden aangetekend dat de anathema's alleen voor katholieken gelden, en dus niet voor het overgrote deel van de protestanten van tegenwoordig, die niet katholiek gedoopt zijn. Vooral de Inquisitie en later de jezuïeten waren actief in het bestrijden van de protestantse Reformatie.
De Katholieke Reformatie wordt door rooms-katholieke historici beschouwd als een voortzetting van een kerkelijke hervormingsbeweging die liep vanaf de 14e-eeuwse concilies tot het Concilie van Trente. Dit uitte zich in de hervormingsbewegingen van de oudere orden, zoals die van de karmelieten en minderbroeders, bij volkspredikers als Bernardinus van Siena (1380-1444), Johannes van Capistrano (1380-1450), Geiler van Kaisersberg (1445-1510) en een profetische figuur als Savonarola (1452-1498), in de stichting van nieuwe orden, bijvoorbeeld van de theatijnen (1524), kapucijnen (1528), barnabieten (1530), jezuïeten (1534) en de oratorianen (1574) van Filippo Neri, en in de activiteiten van bisschoppen als John Fisher (1469-1535), Reginald Pole en Gasparo Contarini. Later waren vooral Carolus Borromeus uit Milaan en Franciscus van Sales sleutelfiguren in het verderzetten van deze hervormingen.
Het was deze beweging die aanzette tot een meer verfijnde definiëring van de katholieke leer en de verbetering van het kerkelijk functioneren (bijvoorbeeld door het tegengaan van allerlei misstanden, het herstructureren van de administratie, verbetering van priesteropleidingen). Dit leidde tot het Concilie van Trente (1545-1563), onder andere bekend geworden door de vastlegging van de Tridentijnse ritus voor de mis die eeuwenlang, tot aan het Tweede Vaticaans Concilie (1962-1965) in de Katholieke Kerk algemeen in gebruik bleef. Deze ritus beleeft tegenwoordig weer een gestage opleving sinds de oprichting van de Pauselijke Commissie Ecclesia Dei in 1988 en de promulgatie van het motu proprio Summorum Pontificum van Paus Benedictus XVI in 2007, dat het gebruik ervan heeft vergemakkelijkt.
Het Concilie van Trente betekende met zijn talrijke hervormingsbesluiten de definitieve doorbraak van de katholieke binnenkerkelijke hervorming, die vervolgens een opleving en een geestelijke hoogconjunctuur binnen de Katholieke Kerk tot gevolg had.
De Nederlandse paus Adrianus VI, paus in de jaren 1522 en 1523, voerde het eerste pontificaat waarin de opkomst van de Contrareformatie te bespeuren viel. De gezanten die hij in 1522 naar de rijksdag te Neurenberg stuurde hadden de opdracht de misstanden in de Kerk te erkennen. Zodoende werd de noodzaak om te komen tot een katholieke hervorming voor het eerst na de hervorming officieel uitgesproken. Daarna zette paus Paulus III (1534-1549) het proces voort door het bijeenroepen van het concilie van Trente. Dit kwam in 1563 onder paus Pius IV tot afronding.
Op godsdienstig gebied was er een opleving van de mystiek en van de volksdevoties. Op het gebied van de eredienst, kunst en cultuur vindt men de geest van de Katholieke Reformatie weerspiegeld in de stijl van de kerkelijke barok, die de nieuwe religieuze geestdrift in grootse vormen gestalte gaf.
Rol van de jezuïeten.
De jezuïetenorde speelde een belangrijke rol in de katholieke Reformatie. Ze combineerden vroomheid en een sobere, haast militaire levensstijl die geïnspireerd was op hun Baskische stichter Iñigo Lopez de Loyola, beter bekend onder zijn Latijnse naam Ignatius van Loyola. Door de pauselijke bul uit 1540 ("Regimini Militantis Ecclesiae") van Paulus III werkten zij onder de directe leiding van de paus zelf. Hun doelstellingen waren:
Onder de jezuïeten was vooral de Italiaanse kardinaal en theoloog Roberto Francesco Romolo Bellarmino een van de meest fervente bestrijders van de protestantse doctrines.
Enkele decennia na hun oprichting zwierven hun missionarissen over de hele wereld uit, van Zuid-Amerika tot Japan. Over heel het katholieke Europa richtten zij hun colleges op, tot in Kiev toe.

</doc>
<doc id="28966" url="https://nl.wikipedia.org/wiki?curid=28966" title="SNCB">
SNCB



</doc>
<doc id="28968" url="https://nl.wikipedia.org/wiki?curid=28968" title="William Davies Evans">
William Davies Evans

William Evans, geboren in Wales, leefde van 1790 tot 1872. Hij was een Brits schaker. Zijn beroep was kapitein op een postboot. Evans heeft zich grondig in de schaaktheorie verdiept en veel partijen geanalyseerd: van hem zijn 39 varianten beschikbaar. Een daarvan is het Evansgambiet, een variant in de Italiaanse opening, die voor het eerst in 1826 gespeeld werd.
Wit offert hierbij een pion in ruil voor een snelle ontwikkeling. De zetten: 1.e4 e5 2.Pf3 Pc6 3.Lc4 Lc5 5.b4

</doc>
<doc id="28970" url="https://nl.wikipedia.org/wiki?curid=28970" title="Klaus Darga">
Klaus Darga

Klaus Darga (Berlijn, 24 februari 1934) is een Duitse schaker en voormalig bondscoach van de Duitse Schaakbond.
In 1955 en 1961 was hij kampioen van Duitsland en in 1964 werd hij internationaal grootmeester FIDE. In een sterk toernooi in Winnipeg eindigde hij voor Boris Spasski en Paul Keres. Hij speelde ook een paar keer in de Olympiade. In het Amburgo-toernooi in 1955 werd hij tweede, Vasja Pirc eindigde op de derde plaats. In Bordeaux 1965 werd Klaus eerste.

</doc>
<doc id="28971" url="https://nl.wikipedia.org/wiki?curid=28971" title="Groenlandse walvis">
Groenlandse walvis

De Groenlandse walvis ("Balaena mysticetus") is een walvis uit de familie van de echte walvissen (Balaenidae). De wetenschappelijke naam van de soort werd in 1758 gepubliceerd door Carl Linnaeus. 
Leefgebied.
De Groenlandse walvis bevolkt het koude Noordpoolwater en de subarctische zeeën aan de rand van het pakijs, dat het dier volgt met de seizoenen. Hij leeft er in ondiep water dicht bij land. Zo nu en dan wordt een dier gezien dat zich vrij ver van zijn eigenlijke leefgebied vandaan bevindt, onder meer langs de Nederlandse en Belgische kust.
Levensduur.
De walvis kan meer dan 200 jaar oud worden.
Uiterlijke kenmerken.
De soort wordt 14-18 meter lang en weegt 75-100 ton. Hij heeft van alle baleinwalvissen de langste baleinen, de zeefachtige keratinestructuur aan de mond die de walvis gebruikt om plankton uit het water te filteren. Deze bruinzwarte of blauwzwarte platen worden tot 4,6 meter lang. De bovenkaak is opvallend gebogen met aan weerszijden 240 tot 340 baleinplaten. De neusopening bevindt zich op de bovenkant van het voorhoofd, waar ze een afsluitbaar blaasgat vormt. Deze walvis heeft geen rugvin en geen keelgroeven.
Voortplanting.
De kalveren zijn bij de geboorte 4 tot 4,5 meter lang. Ze worden 5 tot 6 maanden gezoogd.
Walvisvaart.
Van 1614 tot 1642 had de Nederlandse Noordse Compagnie het alleenrecht op de walvisjacht in de wateren rond Spitsbergen en Jan Mayen. Toen dit octrooi afliep, werd de jacht vrijgegeven en kon iedereen die dat wilde ter walvisvaart. Dit leidde uiteindelijk bijna tot de uitroeiing van de soorten Noordkaper en Groenlandse walvis.
De belangrijkste redenen om op de walvis te jagen waren walvistraan en de baleinen. Traan (walvisolie), die werd verkregen door de speklaag van het dier af te snijden en vervolgens te koken, werd gebruikt als lampolie, als bestanddeel voor stopverf, verwerkt tot zeep en om huiden en leer soepel te houden.
De baleinen, ook baarden genoemd, zijn de lange hoornplaten in de bek van sommige walvissen (de balein- of baardwalvissen), waarmee ze hun voedsel (krill) uit het zeewater zeven. Als balein in water wordt verhit, kan het in allerlei vormen worden geperst. Bekende toepassingen van balein zijn dozen, snuifdozen, mesheften, maatstokken, paraplu's, waaiers, rijzwepen, schilderijlijsten, portretmedaillons, gratentrekkers en medische instrumenten. Balein werd ook gebruikt ter versteviging van korsetten en hoepelrokken.

</doc>
<doc id="28972" url="https://nl.wikipedia.org/wiki?curid=28972" title="Alexander Cunningham (schaker)">
Alexander Cunningham (schaker)

Alexander Cunningham (1655 tot 1730) was een Schotse schaker.
Cunningham vertrok In 1709 naar Nederland om in Leiden rechten te studeren. Hij analyseerde verscheidene partijen in de schaakopening Koningsgambiet. De Cunninghamvariant is naar hem vernoemd: 1.e4 e5 2.f4 ef 3.Pf3 Le7.
In het boek: 'romantisch schaak' van Haije Kramer ((1956) wordt er een probleem van drie Cunninghams naar voren gehaald. Twee van de drie waren zonen van een Schots predikant. Beiden studeerden in Nederland en waren schaker. Er is nooit opgehelderd of het om één en dezelfde persoon ging, of dat er meer Cunninghams waren. 

</doc>
<doc id="28975" url="https://nl.wikipedia.org/wiki?curid=28975" title="John Cochrane">
John Cochrane

John Cochrane (4 februari 1798 - Londen, 2 maart 1878) was een Schotse schaker.
Hij speelde graag een gambiet om daardoor zijn aanval te kunnen versnellen. Hij was een agressief schaker. Van 1824 tot 1828 leidde hij de beroemde correspondentieschaakpartij tussen Londen en Edinburgh.
Cochrane heeft ons een vijftal varianten nagelaten waarvan het Cochranegambiet in de Russische opening de bekendste is.
De Cochranevariant in de Schotse opening is in Londen in 1841 gespeeld tussen John Cochrane en George Walker. De partij verliep als volgt: 1.e4 e5 2.Pf3 Pc6 3.d4 Pd4: 4.Pe5: Pe6 5.Lc4 c6 6.0-0 Pf6 7.Pf7: Kf7: 8.Le6 Ke6 9.e5 Pd5 10.c4 Pb6 11.Kh1 h5 12.f4 g6 12.f5 Ke5 14.Lf4† en zwart gaf op (De zet 7.Pf7 is wellicht prematuur).

</doc>
<doc id="28979" url="https://nl.wikipedia.org/wiki?curid=28979" title="Gyula Breyer">
Gyula Breyer

Gyula Julius Breyer (Boedapest, 30 april 1893 – Bratislava, 9 november 1921) was een Hongaarse schaker.
In 1912 werd hij kampioen van Hongarije. Gyula Breyer kon blindschaken.
Breyer overleed op 28-jarige leeftijd aan een hartaanval.
Breyer in het Spaans.
Hij heeft een tiental schaakvarianten op zijn naam staan, waarvan het Breyersysteem in de schaakopening Spaans wel de meest gespeelde is.
Dit verloopt als volgt: 1.e4 e5 2.Pf3 Pc6 3.Lb5 a6 4.La4 Pf6 5.0-0 Le7 6.Te1 b5 7.Lb3 0-0 8.c3 d6 9.h3 Pb8 10.d4 ("diagram").

</doc>
<doc id="28980" url="https://nl.wikipedia.org/wiki?curid=28980" title="Olympische spelen">
Olympische spelen



</doc>
<doc id="28990" url="https://nl.wikipedia.org/wiki?curid=28990" title="Rob Hartoch">
Rob Hartoch

Robert Gijsbertus (Rob) Hartoch (Amsterdam, 24 maart 1947 – aldaar, 28 mei 2009) was een Nederlandse schaker. Hij was een internationaal meester (IM). 
In 1964 won hij, gedeeld met Jørn Sloth, in Groningen het Europees schaakkampioenschap voor junioren. In 1965 werd hij tweede op het jeugdkampioenschap te Barcelona.
Hartoch heeft altijd kunnen leven van het schaken: hij was arbiter, docent, trainer, speler en journalist. Hij verloor niet veel partijen; zijn bijnaam was "De Remisekoning". In de jaren 80 verzorgde hij op zaterdag de wekelijkse schaakrubriek in dagblad Het Parool.

</doc>
<doc id="28991" url="https://nl.wikipedia.org/wiki?curid=28991" title="Stroomversterkingsfactor">
Stroomversterkingsfactor

Onder de stroomversterkingsfactor van een bipolaire transistor wordt meestal verstaan de verhouding tussen collectorstroom en basisstroom als volgt:
Dit alles bij constante "V"ce.
Voor de meeste kleine transistors is de stroomversterkingsfactor 100 tot 500. Voor vermogenstransistoren is deze ongeveer tien keer zo klein.

</doc>
<doc id="28996" url="https://nl.wikipedia.org/wiki?curid=28996" title="Kartveelse talen">
Kartveelse talen

De Kartveelse talen of Zuid-Kaukasische talen vormen een van de taalfamilies die om geografische redenen doorgaans worden samengevat als Kaukasische talen.
De Zuid-Kaukasische talen worden gesproken ten zuiden van de Grote Kaukasus, in Georgië en Turkije. Tot de familie behoren vijf talen:
Het Mingreels (gesproken door christenen in Georgië) en het Lazisch (gesproken door moslims in Turkije) vormen samen het Tzanisch en worden soms ook als één taal opgevat.
Het Judeo-Georgisch, Kivruli of Groezinisch wordt nu vooral gesproken binnen Israël, maar komt oorspronkelijk uit Georgië en is de taal van de Joods-Georgische minderheid.
Pogingen om de Zuid-Kaukasische talen onder te brengen in grotere taalfamilies zijn tot dusver weinig succesvol gebleken. Wel wordt de familie meestal betrokken in de reconstructie van het vooralsnog hypothetische Nostratisch, dat de meeste taalfamilies van Eurazië omvat.

</doc>
<doc id="28997" url="https://nl.wikipedia.org/wiki?curid=28997" title="Jan de Zanger">
Jan de Zanger

Jan Ferdinand (Jan) de Zanger (Schiedam, 4 juli 1932 – Hejlsminde, Denemarken, 14 januari 1991) was een Nederlands leraar, schrijver en vertaler. Hij begon met poëzie en legde zich later vooral toe op het schrijven van jeugdliteratuur.
Loopbaan.
De Zanger sprak vloeiend Deens doordat hij na de bevrijding van de Duitse bezetting in Nederland door zijn ouders naar Denemarken werd gestuurd om aan te sterken. In Nederland behaalde hij zijn hbs-diploma waarna hij weer naar Scandinavië vertrok. Later studeerde hij in Nederland neerlandistiek. Met Deens als 'tweede moedertaal' begon hij boeken uit het Deens in het Nederlands te vertalen. Later vertaalde hij ook uit het Zweeds, Noors, Fins en Duits. Hij vertaalde ook hoorspelen.
Jan de Zanger doceerde Nederlands aan de Rijks-Hogereburgerschool en de Middelbare meisjesschool te Schiedam van 1957 tot 1963 en was daarna docent aan een scholengemeenschap in Lochem. In 1977 stapte hij over naar de Stichting Leerplanontwikkeling (SLO).
Auteurschap.
Hij debuteerde in 1962 met de dichtbundel: "Bij mijzelf te rade". Daarna volgden "niet alleen / maar ook" (1967) en "Aai de baas daarom" (1970), eveneens poëzie.
Zijn eerste jeugdboek "Ben is dood" werd bekroond door de tienerjury in Velsen met de 'Gouden Harington' als beste tienerboek van 1981. Als vervolg schreef hij een roman voor volwassenen, "De fietser". Andere titels zijn: "Voor een halve zak drop", "Ik ben naar Wladiwostok" en "Desnoods met geweld".
In 1991 overleed hij tijdens een bezoek aan Denemarken.

</doc>
<doc id="29001" url="https://nl.wikipedia.org/wiki?curid=29001" title="Lazisch">
Lazisch

Het Lazisch is een Kartveelse of Zuid-Kaukasische taal, die gesproken wordt door de Lazen. De taal wordt gesproken aan de noordoostelijke Zwarte Zeekust van Turkije, en in één dorp aan de Georgische (Adzjarische) kant van de grens: Sarpi. Het is nauw verwant met het Mingreels in Georgië, waarmee het de Zanische talen vormt, dat volgens sommigen één enkele taal is. Hogerop is het Lazisch verwant met het Georgisch.
Evenmin als het Mingreels in Georgië beschikt het Lazisch in Turkije over een officiële status. Sinds oktober 2013 wordt de taal wel onderwezen in enkele basisscholen in de provincie Rize. Enkele weken eerder begon ook de tweede krant in het Lazisch (de eerste was zo'n 80 jaar eerder verboden), de "Ağani Murutsxi". Deze krant publiceert ook artikelen in de twee andere minderheidstalen uit de regio; het Romeyka en Homshetsi.
Behalve in het oorspronkelijke kerngebied aan de Zwarte Zee wordt Lazisch inmiddels ook gesproken door migranten elders in Turkije en in West-Europa.

</doc>
<doc id="29009" url="https://nl.wikipedia.org/wiki?curid=29009" title="Mingreels">
Mingreels

Het Mingreels (მარგალური ნინა, "margaloeri nina") is een Kartveelse taal, die wordt gesproken in het westen van Georgië. UNESCO heeft het Mingreels erkend als een bedreigde taal.
Verspreiding en verwantschap.
Het Mingreels heeft naar schatting 500.000 moedertaalsprekers. Hun thuisland is Mingrelië, een streek in het noordwesten van Georgië aan de Zwarte Zee. Ook in de feitelijk afgescheiden Georgische deelrepubliek Abchazië woonde een groot aantal Mingreelse sprekers, waarvan het grootste deel als gevolg van de burgeroorlog in de vroege jaren 1990 naar andere gebieden in Georgië werd verdreven. Sindsdien wonen in het aan Mingrelië grenzende Abchazische Gali district nog enkele tienduizenden Mingreliërs. De taal is verwant met het Lazisch in Turkije en het Svanetisch dat in de noordelijke Georgische bergregio Svanetië gesproken wordt.
Schrift.
Het Mingreels wordt geschreven in het Georgisch alfabet.

</doc>
<doc id="29010" url="https://nl.wikipedia.org/wiki?curid=29010" title="Amedeo Avogadro">
Amedeo Avogadro

Lorenzo Romano Amedeo Carlo Avogadro di Quaregna e Cerreto (Turijn, 9 augustus 1776 - aldaar, 9 juli 1856) was een Italiaans natuur- en scheikundige. Avogadro werd vooral bekend door de wet van Avogadro (1811) en de naar hem genoemde constante van Avogadro.
Avogadro werd geboren in Turijn en was een briljante student. Hij studeerde af in kerkrecht op 20-jarige leeftijd. Hij wijdde zich vervolgens met veel succes aan de studie van natuurkunde en wiskunde. Hij deed een aantal belangrijke ontdekkingen maar publiceerde de meeste van zijn experimenten niet.
Evenals Lavoisier maakte Avogadro zich verdienstelijk op verschillende gebieden van het maatschappelijk leven.

</doc>
<doc id="29011" url="https://nl.wikipedia.org/wiki?curid=29011" title="Kartvelische talen">
Kartvelische talen



</doc>
<doc id="29013" url="https://nl.wikipedia.org/wiki?curid=29013" title="Laz">
Laz

Laz is een gemeente in het Franse departement Finistère, in de regio Bretagne. De plaats maakt deel uit van het arrondissement Châteaulin.
Demografie.
Onderstaande figuur toont het verloop van het inwonertal (bron: INSEE-tellingen).

</doc>
<doc id="29014" url="https://nl.wikipedia.org/wiki?curid=29014" title="Megreels">
Megreels



</doc>
<doc id="29017" url="https://nl.wikipedia.org/wiki?curid=29017" title="Seldjoeken">
Seldjoeken



</doc>
<doc id="29027" url="https://nl.wikipedia.org/wiki?curid=29027" title="All your base are belong to us">
All your base are belong to us

All your base are belong to us is een citaat uit het computerspel Zero Wing en een bekend voorbeeld van Jenglish, de Japanse variant van steenkolenengels, dat begin 21e eeuw een internetfenomeen werd. Het wordt soms ook afgekort tot AYBABTU.
Geschiedenis.
De kreet is afkomstig uit het computerspel Zero Wing en wel specifiek de Sega Mega Drive-versie die in 1989 uitkwam. In de ondertiteling van de introductiescène van dit oorspronkelijk Japanse spel spreekt het personage "Cats" de legendarische woorden. Hieronder de complete tekst:
Sindsdien is er een hele internetcultus rondom deze zin ontstaan.
Verschillende groepen gebruiken ook de laatste zin "for great justice" als slogan. Ook varianten van "move 'zig'" (hetgeen op iets als "let's roll" lijkt) (een 'zig' was de benaming van het type vliegtuig dat de speler in Zero Wing bestuurde) en "Somebody set up us the bomb" ("oh oh") worden gebruikt.
Van het AYBABTU-fenomeen wordt steeds opnieuw gezegd dat het voorbij is, maar het komt toch nog steeds voor op internet. Sommige spelers van multiplayer-spellen als Counter-Strike zijn van servers verbannen omdat ze de zin steeds maar bleven herhalen.
Computerspellen.
Ook in commerciële computerspellen komen verwijzingen naar AYBABTU voor. Enkele voorbeelden:
Michigan.
Op 1 april 2003 plaatsten zeven mannen, variërend in leeftijd van 17 tot 20 jaar, overal in het plaatsje Sturgis in de Amerikaanse staat Michigan borden met de tekst "All your base are belong to us. You have no chance to survive make your time". Ze verklaarden dat het een 1 aprilgrap was, waarbij ze de beroemde Flash-animatie nadeden waarin de slogan keer op keer herhaald wordt. Helaas voor de mannen begrepen veel van hun plaatsgenoten de grap niet. Ze waren verbolgen over het feit dat de borden waren neergezet terwijl de VS in oorlog waren met Irak. Volgens de politiechef van het stadje kon in de borden eventueel een terroristische dreiging worden gezien.

</doc>
<doc id="29034" url="https://nl.wikipedia.org/wiki?curid=29034" title="Methodologie">
Methodologie

Methodologie is de studie van de wetenschappelijke methoden, de procedures en werkwijzen, die moeten worden gebruikt om kennis te verwerven en om de wetenschap vooruit te helpen. Elke vakdiscipline heeft eigen methoden en technieken en vaak ook een specifieke organisatie met onderzoekers, leerstoelen en vakliteratuur, waar deze specifieke methodologie wordt bestudeerd. Er zijn ook algemene methoden, technieken en principes die voor alle wetenschappen gelden, en deze beginselen worden bestudeerd in de wetenschapsfilosofie.
Algemeen.
Methodologie wordt ook wel "methodenleer" of "methodiek" genoemd. De term stamt van het Griekse "meta" (na), "hodos" (weg), "logos" (leer), en betekent letterlijk "leer van de af te leggen weg". Tegenwoordig heeft het begrip verschillende betekenissen:
Deze laatste betekenis wordt met name in Engelstalige landen veelvuldiger gebruikt. Een specifieke procedure wordt daar vaak meteen een methodologie genoemd, terwijl men in het Nederlands van een methode of procedure zou spreken.
Historie van de methodologie.
De leer van de kennisontwikkeling is oorspronkelijk het sluitstuk van de logica. De basis van dit vak is gelegd door Aristoteles. Hij onderscheidde een leer van begrippen, van uitspraken, van redeneringen en van de kennisontwikkeling. En dit laatste werkte hij ca. 300 BC uit in z'n Analytica posteriora. Sinds de Renaissance zijn in de kennisleer vanuit herinterpretatie en actualisering van die klassieke teksten nieuwe inzichten ontwikkeld. Het bekendste voorbeeld is René Descartes die met zijn "Discours de la méthode" uit 1637 de basis legde voor de analytische werkwijze.
De term methodologie zelf is voor het eerst gebruikt in de 17e-eeuwse Duitse schoolfilosofie. In de 18e eeuw was het synoniem met logica en dialectiek in de betekenis van "discipline van de methodenreflectie". Men onderzocht hier de regels voor het uitvinden van de waarheid en haar bewijsvoering. Het begrip had toen ook een nu vergeten betekenis van het meedelen van erkende waarheden. Eind 18e eeuw kwam Immanuel Kant in zijn boek Kritik der reinen Vernunft met een transcendentale methodenleer. Hieronder verstond Kant een geheel van bepalingen van de formele voorwaarden voor een systeem van de zuivere rede. In de 19e eeuw werd de methodenleer weer opgevat in de traditionele 18e-eeuwse betekenis van logica. Methodologie werd met filosofen als John Stuart Mill en Wilhelm Wundt de aanduiding voor de praktische aanwending van de logica in het onderzoek en de kennisontwikkeling.
Het heeft tot halverwege de 20e eeuw geduurd voor de methodologie zich tot zelfstandig specialisme ontwikkelde. De "Inleiding tot de logica en methodologie" van Gerard Heymans uit 1941 was een eerste boek in Nederland, dat expliciet over methodologie handelde. Later werd het boek "Methodologie: grondslagen van onderzoek en denken in de gedragswetenschappen" uit 1961 van Adriaan de Groot een standaardwerk voor de sociale wetenschappen.
In de tweede helft van de 20e eeuw heeft de methodologie in vele vakgebieden een grote vlucht genomen als specialisme, maar ook voor elke wetenschapper op zijn eigen vakgebied. Een zelfstandig beroep is de methodoloog (nog) niet geworden. Tot methodoloog rekenen we de wetenschapper, die over een breder vakspecialisme studie verricht naar methoden van onderzoek en wetenschapsontwikkeling.
Vormen van methodologie.
Er zijn in de theorie en praktijk tegenwoordig talloze specifieke vormen van methodologie. Tegenwoordig zijn er ook enkele algemenere vormen van methodologie, die in de praktijk alle als "methodologie" worden aangeduid. Dit zijn:
Ontwerpmethodologie vind je vooral in technische wetenschappen. Onderzoeksmethodologie is sterker ontwikkeld in de sociale wetenschappen.
In zijn "Inleiding methodologie" onderscheidde Eekels (1985) zelf drie vormen methodologie: De formele logica met daarnaast de "methodologie van de techniek" en de "methodologie van de wetenschap". Deze laatste twee benamingen worden niet vaak gebruikt, maar de driedeling komt wel overeen met de hierboven gemaakte opdeling.
Onderwerp van de methodologie.
Methodologie bestudeert de methoden en technieken, die in de wetenschap worden voorgeschreven. Hierbij tracht men grondslagen te formuleren voor het wetenschappelijk denken en handelen. In de algemene methodologie wordt bijvoorbeeld gekeken naar (De Groot 1961):
In leerboeken wordt deze stof tegenwoordig zowel methodologie (Jonker, 2004) als wetenschapsfilosofie genoemd (Kroes, 1996).
Methodoloog.
Een methodoloog is een deskundige op het gebied van de methoden en technieken in een wetenschappelijk vakgebied. Nu is iedere wetenschapper tot op zekere hoogte expert in de methoden en technieken van z'n vakspecialisme en zal hij en zij deze in z'n werk ook zelf verder ontwikkelen. De methodologen onder hen zijn wetenschappers, die over een breder vakgebied studie verrichten naar meerdere uiteenlopende methoden van onderzoek en wetenschapsontwikkeling. Hierbij overspant de methodoloog in de regel meerdere vakspecialismes.
Net als de indeling in vormen van methodologie, kan men ook meerdere soorten methodologen onderscheiden:
In de praktijk worden al deze experts methodoloog genoemd. Het soort specialisme blijkt vaak pas uit de curricula van afzonderlijke experts. In de lijst van Nederlandse methodologen valt ook af te lezen, dat methodologen in vele vakgebieden werkzaam zijn.

</doc>
<doc id="29036" url="https://nl.wikipedia.org/wiki?curid=29036" title="Salo Flohr">
Salo Flohr

Salomon Michailovitsj (Salo) Flohr (Russisch: Саломон Михайлович (Сало) Флор) (Horodenka (Galicië, Oostenrijk-Hongarije), 21 november 1908 - Moskou, 18 juli 1983) was een Tsjecho-Slowaakse schaker die later voor de Sovjet-Unie uitkwam.
Biografie.
In een pogrom in de Eerste Wereldoorlog werd een groot deel van Flohrs familie uitgemoord. Op latere leeftijd vertrok hij naar Tsjecho-Slowakije waar hij in 1937 Aljechin uitdaagde voor een match om het wereldkampioenschap.
De voorbereidingen waren bijna getroffen toen Adolf Hitler de Sudeten-Duitsers “te hulp kwam” en een deel van het land bezette. Flohr was een Jood en gezien de ervaringen tijdens de Eerste Wereldoorlog verhuisde Flohr op stel en sprong naar de Sovjet-Unie. Hier speelde hij een belangrijke rol in het jeugdschaak.
In 1950 werd hij grootmeester FIDE. Flohr was geen agressief speler; zijn partijen zijn niet spannend en ze mondden vaak uit in remises; hij wordt dan ook wel 'De Remisekoning' genoemd.
In december 1963 maakte Flohr samen met Michail Botwinnik een vierweekse tournee door Nederland. Tijdens deze tournee speelden Botwinnik en Flohr enkele simultaanseances in diverse steden in Nederland, namen zij deel aan diverse schaakmanifestaties en speelden zij demonstratiewedstrijden tegen een aantal bekende Nederlandse schakers. De tournee ving aan met de GAK-zeskamp, waarin Flohr op de tweede plek eindigde.
Openingstheorie.
Flohr heeft een tiental varianten op zijn naam staan. De Flohrvariant in de Siciliaanse opening luidt: 1.e4 c5 2.Pf3 Pc6 3.d4 cxd4 4.Pxd4 Dc7
Flohr opende bijna altijd met 1.d4 waarna vaak het geweigerd damegambiet ontstond, of er kwam een Indische verdediging op het bord. Speelde hij met zwart dan had hij de voorkeur voor de Caro Kann-opening.

</doc>
<doc id="29037" url="https://nl.wikipedia.org/wiki?curid=29037" title="Amadeo Avogadro">
Amadeo Avogadro



</doc>
<doc id="29045" url="https://nl.wikipedia.org/wiki?curid=29045" title="Ontsteking">
Ontsteking



</doc>
<doc id="29049" url="https://nl.wikipedia.org/wiki?curid=29049" title="Thuisschaker">
Thuisschaker



</doc>
<doc id="29050" url="https://nl.wikipedia.org/wiki?curid=29050" title="Kabardië-Balkarië">
Kabardië-Balkarië

Kabardië-Balkarië of Kabardije-Balkarië (Russisch: Кабардино-Балкария; "Kabardino-Balkaria") is een autonome republiek in Rusland, gelegen in de Noordelijke Kaukasus en begrensd door Georgië, de autonome republieken Noord-Ossetië en Karatsjaj-Tsjerkessië en de kraj Stavropol. De oppervlakte bedraagt ongeveer 11.500 km² en het inwonertal 901.494 (census 2002). De hoofdstad is Naltsjik. Het gebied werd gesticht op 5 januari 1936.
Formeel heet het gebied Republiek Kabardino-Balkarië:
In het uiterste zuidwesten van Kabardië-Balkarië bevindt zich de hoogste berg van Europa, de Elbroes (5642 meter).
Geografie.
De republiek wordt grotendeels ingenomen door het Kaukasusgebergte. In het noorden zijn laagvlakten.
Bergen.
De hoogste bergen zijn:
Rivieren.
De grootste rivieren zijn:
Meren.
Er zijn ongeveer honderd kleine meren in de republiek, waarvan er 55 tussen de Baksan en Malka gelegen zijn. Enkele van deze meren zijn:
Klimaat.
De republiek heeft een landklimaat.
Bevolking.
Kabardië-Balkarië is genoemd naar twee volken: de Kabardijnen (48% in 1989), die de gelijknamige Circassische, Noordwest-Kaukasische taal Kabardijns spreken en in het steppeachtige oosten wonen, en de Balkaren (9,4%), die een Turkse taal spreken en in het bergachtige westen wonen. Beide talen worden ook wel samengenomen onder Karatsjai-Balkaars. Beide volken zijn islamitisch. 32% van de bevolking was in 1989 Russisch en het Russisch is de derde officiële taal van de republiek.
Geschiedenis.
Kabardië (of Kabardije), het vlakke gebied aan weerszijden van de Terek, ging in de zestiende eeuw onder invloed van het Krimkanaat over op de islam, maar stelde zich in diezelfde eeuw onder de bescherming van het christelijke Rusland.
Onder invloed van de Russisch-Turkse oorlogen werd het in 1739 onafhankelijk (Verdrag van Belgrado) en in 1774 definitief Russisch (Verdrag van Küçük Kaynarca). Balkarië kwam in 1827 in Russische handen.
Na de Oktoberrevolutie werd in 1921 de autonome oblast Kabardië opgericht, die in 1922 werd hernoemd tot de Kabardino-Balkaarse Autonome Oblast. In 1936 kreeg deze de status van Autonome Sovjetrepubliek (ASSR), en dat bleef het tot het uiteenvallen van de Sovjet-Unie in 1991, met dien verstande dat de Balkaren tussen 1944 en 1957 uit de naam van de republiek verdwenen. In april 1944 werden namelijk alle Balkaren op last van Stalin naar Centraal-Azië gedeporteerd, een lot dat zij deelden met de Tsjetsjenen, de Krimtataren en enkele andere volken, die alle werden beschuldigd van collaboratie met de Duitse bezetters. Na hun rehabilitatie in 1957 konden zij terugkeren (zie: gedwongen volksverhuizingen in de Sovjet-Unie).
Districten.
Kabardië-Balkarië is naast de steden Baksan (B), Naltsjik (N) en Prochladny (P) verder onderverdeeld in tien districten:

</doc>
<doc id="29051" url="https://nl.wikipedia.org/wiki?curid=29051" title="Floris (televisieserie)">
Floris (televisieserie)

Floris (werktitel: Floris en de Fakir) is een Nederlandse televisieserie voor de jeugd, geschreven door Gerard Soeteman en geregisseerd door Paul Verhoeven. De hoofdrollen werden gespeeld door Rutger Hauer (Floris) en Jos Bergman (Sindala). Er waren twaalf zwart-witafleveringen. Deze werden eind 1969 uitgezonden door de NTS en zijn nadien meermaals herhaald.
Productie en achtergrond.
Tot het maken van de serie werd in 1967 besloten door Carel Enkelaar, directeur van de NTS. In het buitenland genoten series als "Ivanhoe" (Brits, tevens op de Nederlandse tv uitgezonden), "Thierry la Fronde" (Frans, eveneens op de Nederlandse tv uitgezonden, als "Thierry de slingeraar") en ook de Vlaamse serie "Johan en de Alverman", die in de Middeleeuwen speelden, grote populariteit. Hij zag mogelijkheden voor een dergelijke Nederlandse serie en gaf dramavertaler Gerard Soeteman opdracht met een voorstel te komen. Deze schreef toen een scenario voor een serie over een ridder en een fakir, "Floris en de Fakir" genaamd.
In de serie worden de Bourgondiërs als helden afgeschilderd en hun vijanden (Gelre en Lange Pier) als immorele schurken en veroveraars, terwijl die in de Gelderse Oorlogen tegen de Bourgondische veroveraars juist voor hun eigen vrijheid vochten. Uit aflevering 5 ("De Harige Duivel") waarin Philips de Schone een schilderij van Jeroen Bosch koopt, kan worden afgeleid dat de serie is gesitueerd in de jaren rond 1504.
De opnamen vonden plaats in de zomer en herfst van 1968, voor een groot deel op Kasteel Doornenburg en daarnaast onder meer op Kasteel Hernen, Slot Loevestein en in Gent en Brugge. Voor de hoofdrol van Floris was aanvankelijk Carol van Herwijnen gecast. Het Rotterdams Toneel weigerde echter Van Herwijnen drie maanden vrijaf te geven voor de opnamen. Rutger Hauer, destijds werkzaam bij de Noorder Compagnie en eerder vanwege gebrek aan ervaring afgewezen voor de rol, werd op het laatste moment als vervanger binnengehaald. Van Herwijnen is wel te zien in een kleine bijrol als soldaat in het tolhuis in aflevering "De drie narren". Hoewel Soeteman een scenario had geschreven met twee gelijkwaardige hoofdrolspelers, werd Bergmans rol al snel door die van Hauer overschaduwd.
Regisseur Verhoeven kreeg van producent Max Appelboom de vrije hand en overschreed het budget met 300 procent. Dit tot ongenoegen van de NTS die de faciliteiten sterk versoberde en ten slotte verdere opnamen afblies. De aflevering "De Roek" werd in twee delen gesplitst om de serie te kunnen afsluiten. Het beoogde dertiende deel is nog wel in productie genomen, maar nooit voltooid. De scènes die voor "Het Gericht" waren opgenomen verdwenen in een archief. Ze werden pas in 2016 herontdekt, waarna met behulp van striptekeningen de aflevering werd gereconstrueerd. Wel volgde nog de "the making of"-documentaire "Rond Floris". Van een vervolgserie werd uit kostenoverwegingen afgezien.
De twaalf afleveringen werden wekelijks uitgezonden op zondagavonden van 5 oktober tot en met 21 december 1969. Iedere uitzending werd begeleid door een korte historische documentaire waarin aspecten van de vroeg zestiende-eeuwse samenleving werden uitgelegd. De eerste aflevering trok 2.790.000 kijkers en de derde aflevering ruim 3,5 miljoen kijkers. Floris was in 1969 het best bekeken programma op de Nederlandse televisie. Er verschenen Floris-boeken, Floris-strips, en een langspeelplaat getiteld "Floris en de Fakir" met daarop twee extra verhalen, "De geschenken van de hertog" en "De Vier Vreemde Pelgrims" (later heruitgebracht op de cd-box "Kinderhelden"). "Floris" vormde ook het begin van de succesvolle samenwerking tussen Verhoeven, Soeteman, en Hauer, zoals die onder meer gestalte kreeg in "Turks Fruit" (1973) en "Soldaat van Oranje" (1977). Een jaar later werd de serie uitgezonden door de Vlaamse BRT.
De serie werd in Engeland en de DDR nagesynchroniseerd uitgezonden als respectievelijk "The Adventures of Floris" (1970) en "Floris - Der Mann mit dem Schwert" in 1977. Eerder al werd in 1975 bovendien een West-Duitse negentiendelige "remake" van de serie gemaakt in kleur, onder de titel "Floris von Rosemund". Hauer speelde opnieuw de hoofdrol. De rol van fakir werd gespeeld door de Duitse acteur Derval de Faria. De regie was van Ferry Radax. Ook deze serie is verkrijgbaar op dvd, maar alleen in het Duits zonder ondertitels.
In de documentaire "De Ridder en de Fakir" (1999) van Paul Versteegen blikken de belangrijkste betrokkenen terug op de serie. Cameraman Ton Buné vertelt hoe hij de kersverse regisseur Verhoeven het gebruik van het klapbord moest leren. De NPO wijdde er een aflevering van Andere Tijden aan in 2013 en ook de documentaireserie "Wat een drama" besteedde twee afleveringen aan het tot stand komen van Floris in 2014.
In 2004 was de première van een speelfilm over de kleinzoon van Floris, onder regie van Jean van de Velde. Deze film heet eveneens "Floris". In de film zijn oude beelden uit de televisieserie te zien.
In 2016 werd bekendgemaakt dat er nog materiaal bestond voor een onvoltooide dertiende aflevering, "Het Gericht", die vertoond zou worden op Kasteel Doornenburg, dat een van de locaties was geweest.
Met Pinksteren 2017 zond Omroep Gelderland een Floris-marathon uit. Daarin waren voor het eerst ook beelden te zien uit de aflevering "De Stille Stroper", die in eerste instantie was bedoeld als aflevering 7. Die aflevering is nooit uitgezonden en het enige dat ervan bestaat is een aantal ongemonteerde stroken film die verschillende "takes" van een aantal scènes bevatten. Te zien is een aantal onbekende figuranten die in een onweersbui bezoek krijgen van de bouwheer van een kasteel, die door het zien van een brand in zijn ontwerp stom is geworden. Voor de tv-uitzending werden de scènes aan elkaar gemonteerd tot een logisch geheel en werd de geluidsband er synchroon onder gelegd. Dat leverde een aantal unieke, nog nooit uitgezonden beelden uit "Floris" op. De rest van het verhaal wordt niet verteld. Het is ook niet duidelijk of er voor "De Stille Stroper" ooit een compleet scenario is gemaakt.
Historische personen.
De serie voert een aantal historische personen op: Filips de Schone (1478-1506), hertog Karel van Gelre (1467-1538), de legeraanvoerder Maarten van Rossem (1478-1555), de Friese zeerover Grote Pier (1480-1520) en de schilder Jeroen Bosch (1450-1516).
Personages.
Floris.
Floris van Rosemondt is een jonge edelman. Wanneer hij na jaren met de Portugezen over de wereld te hebben gevaren terugkeert naar zijn geboorteland (de Nederlanden), is daar een strijd aan de gang tussen het Bourgondische rijk van Filips de Schone en het hertogdom van Karel van Gelre. Het riddergoed dat aan hem toebehoort is ingenomen door de laatste. Samen met zijn goede vriend Sindala, een fakir die hij in India heeft ontmoet, voegt hij zich bij de Bourgondiërs en vecht met hen tegen de soldaten van Gelre, het huurlingenleger van Maarten van Rossem en Lange Pier om hun vrijheid en zijn land terug te krijgen.
Floris is jong, moedig, eerlijk en rechtvaardig en zeer vaardig in paardrijden en zwaardvechten. Hij kan echter ook nogal naïef, koppig, bijgelovig en niet al te vlug van begrip zijn. Gelukkig wordt dit gecompenseerd door de wijsheid en het kalme karakter van de fakir Sindala. In de afleveringen "Het Brandende Water", "Het Toernooi" en "De Genezing" (De Byzantijnse Beker) wordt Floris geconfronteerd met een ander aspect van het ridderbestaan, namelijk de hoofse liefde. Hij maakt kennis met Gravin Ada van Couwenberg, die hem wel ziet zitten. Floris heeft dit echter niet meteen door.
Sindala.
Sindala is een fakir uit India, die fungeert als de veelzijdige en slimme rechterhand van Floris, met wie hij is meegereisd naar Nederland. Aanvankelijk staat het koude klimaat van de Lage Landen hem niet aan, maar wanneer duidelijk wordt dat Floris en de Bourgondiërs in een oorlog verwikkeld zijn, besluit hij te blijven om zijn goede vriend bij te staan in de strijd. Sindala is niet alleen een fakir, maar ook een magiër, alchemist, dokter en kenner van een groot aantal trucs en toverkunsten.
Sindala is moedig, maar in tegenstelling tot Floris is hij ook buitengewoon stil en kalm. Hij is zeer vindingrijk en weet altijd precies hoe hij domme soldaten om de tuin moet leiden. Aan bijgeloof doet hij niet. Ook is hij intelligent en leergierig: in De Koperen Hond is bijvoorbeeld te zien hoe hij in drie dagen leert om in westers schrift te schrijven.
Maarten van Rossem.
Maarten van Rossem is de leider van een huurlingenleger dat Karel van Gelre steunt. Hij heeft het kasteel van Floris veroverd terwijl die op zee zat en gebruikt het kasteel nu als legerbasis en tolhuis. In de aflevering "Het Gestolen Kasteel" beschuldigt hij Floris en Sindala van samenwerking met de Bourgondische heer Wolter van Oldenstein en neemt hij hen gevangen. Hij weet echter best dat ze nog nooit van Van Oldenstein gehoord hebben, maar is gewoon bang dat Floris zijn eigen kasteel terug zal veroveren. De ironie van deze beschuldiging is dat Floris en Sindala aan het einde van de aflevering toch zijn ontsnapt en zich alsnog bij Van Oldenstein en de Bourgondiërs hebben aangesloten. Van Rossem roept ook vaak de hulp in van Lange Pier, een enorme vent met een zwarte baard die zichzelf de koning van Friesland noemt, om zijn vuile karweitjes op te knappen.
Wolter van Oldenstein.
Wolter van Oldenstein is de heer van kasteel Oldenstein. Hij vecht met de Bourgondiërs tegen de soldaten van Karel van Gelre en het huurlingenleger van Maarten van Rossem. In de eerste aflevering van "Floris", "Het Gestolen Kasteel", helpt hij Floris en Sindala te ontsnappen uit Floris' eigen kasteel, dat veroverd is door Van Rossem. De hele serie lang dient het kasteel van Wolter van Oldenstein als een thuisbasis voor Floris en Sindala. In de aflevering De Koperen Hond wordt kasteel Oldenstein van de ondergang gered door Sindala, doordat hij de aanwijzingen voor het laden van het kanon heeft veranderd. Vanaf dit moment horen hij en Floris echt thuis op Oldenstein.
De Sergeant.
De Sergeant is de aanvoerder van de soldaten van Karel van Gelre. Hij is een niet al te slimme smulpaap en werkt samen met Maarten van Rossem en zijn huurlingenleger, en ook met Lange Pier en zijn bandietenbende. De Sergeant jaagt op Floris en Sindala en legt telkens hinderlagen om hen te onderscheppen. In de eerste aflevering van "Floris" is hij degene die Floris en Sindala aanhoudt en meeneemt naar Van Rossem, waardoor Floris erachter komt dat Karel van Gelre zijn kasteel heeft ingenomen.
Lange Pier.
Lange Pier (wiens naam lijkt ontleend aan de historische Grutte Pier), is een enorme Fries met een grote zwarte baard. Ieder die zijn naam hoort, gaat er meteen in paniek vandoor. Hij is de aanvoerder van een groep rovers en plunderaars, en zijn hulp wordt vaak ingeroepen door Maarten van Rossem, de aanvoerder van het huurlingenleger dat Karel van Gelre steunt. Overal waar hij heen gaat, heeft hij een rol papier bij zich waarop zijn titels staan. Als iemand vraagt wie hij is, laat hij een van zijn mannen de rol voorlezen. Op de rol staan de volgende titels: Graaf van Sloten, Vrijheer van Hindeloopen, Hertog van Sneek, Koning van Friesland, Admiraal van de Zuiderzee, Verwoester der Denen, Wreker der Bremers, Kruis der Hollanders. (Dit laatste omdat zijn vrouw en kinderen vermoord zijn door de Hollanders.) Behalve groot, sterk en luidruchtig is Lange Pier ook bijzonder bijgelovig. Hij is bijvoorbeeld bang voor de duiveltjes uit de schilderijen van Jeroen Bosch (De Harige Duivel) en water dat in brand staat (Het Brandende Water). Om zijn nek draagt hij als primitief amulet een konijnenpootje, dat volgens bijgeloof geluk brengt.
Gravin Ada van Couwenberg.
Gravin Ada van Couwenberg komt voor het eerst voor in aflevering 9, Het Brandende Water. Hierin wordt ze ontvoerd door Lange Pier, die achter het waardevolle testament van haar pas overleden oom aanzit. Haar kamermeisje Viola (Ida Bons) komt toevallig Floris en Sindala tegen en schakelt hun hulp in. In aflevering 10, De Wonderdoener, komt Gravin Ada niet voor, maar ze wordt wél genoemd: Floris gaat aan het begin van de aflevering naar haar toe, en uit zijn gesprek met Sindala blijkt dat hij haar wel leuk vindt. Pas in de afleveringen over de Byzantijnse Beker ontwikkelt de relatie tussen Floris en Ada zich verder.
Ada is, vooral voor een middeleeuwse gravin, een nogal stoere vrouw. Ze schrikt er niet voor terug om zichzelf te verdedigen, of om anderen te helpen, net als haar kamermeisje Viola. Ze vindt Floris erg leuk en hij haar ook, maar hij is te veel met ridderzaken bezig om romantisch te doen, wat Ada minder geslaagd vindt.
Lp, boeken en strips.
Lp.
In 1970 verscheen een lp "Floris en de fakir" met twee verhalen als hoorspel: "De geschenken van de Hertog" en "De vier vreemde Pelgrims" (CNR 544-312). Later zijn deze ook opgenomen in de cd-box "Kinderhelden". De scenario's van deze twee verhalen zijn ook gebruikt voor de Duitse "remake" Floris von Rosemund. Ook de intromuziek van Floris is op single verschenen (IMPERIAL 5C 006-24109M).
Boeken.
Boek Floris Uitgeverij Dato-Lecturis Eindhoven
384 pagina's - paperback formaat 17 × 24 uitgave 2018
Jaap Kooimans schreef dit jubileumboek Floris over de achtergronden van de serie met interviews met Gerard Soeteman, Paul Verhoeven, Rutger Hauer en Jos Bergman.
Ook zijn er in 1970 drie verhalenboeken verschenen, gebaseerd op de serie: 
Strips.
De volgende stripverhalen, getekend door Gerrit Stapel, zijn verschenen in De Telegraaf en Het Nieuws van de Dag gedurende 1972-76, en in België in Het Laatste Nieuws en De Nieuwe Gazet. Verhaal 13-15 zouden alleen in Vlaanderen in de Gazet van Antwerpen verschenen zijn, maar in de gedigitaliseerde edities zijn ze onvindbaar. Enkele van deze verhalen zijn ook gebruikt voor de Duitse "remake" Floris von Rosemund. De eerste tien verhalen zijn ook in boekvorm verschenen.
Samenvatting van de afleveringen.
1. "Het Gestolen Kasteel".
In de eerste aflevering van de televisieserie "Floris" werden de hoofdpersonen geïntroduceerd. De ridder Floris van Rosemondt keert terug naar zijn geboorteland na jaren met de Portugezen gevaren te hebben. Hij wordt vergezeld door zijn goede vriend Sindala, een fakir uit India. In het bos worden ze gesnapt door soldaten van Gelre, die hen ervan beschuldigen het tolhuis te wilden ontlopen. Het tolhuis blijkt het kasteel van Floris dat tijdens zijn afwezigheid in beslag is genomen door hertog Karel van Gelre. Op het kasteel aangekomen worden Floris en Sindala aan Maarten van Rossem voorgeleid. Deze ontneemt Floris zijn geld en papieren en laat hem en Sindala in de kerker smijten, omdat hij hen voor handlangers houdt van zijn Bourgondsiche vijand Wolter van Oldenstein.
Wanneer hij de Hertog van Gelre bezoekt, blijkt echter dat Van Rossem heel goed weet dat Floris en Sindala zelfs nog nooit van Van Oldenstein gehoord hebben. De reden voor hun gevangenneming is te voorkomen dat Floris het kasteel zou opeisen. In de kerker maken Floris en Sindala kennis met een geboeide medegevangene, die lijkt niet te kunnen praten. Ze ontdekken een losse steen in de muur, die Sindala eruit weet te trekken door middel van een trucje met een stok, een veter en een natte zemen lap. Door het gat in de muur kunnen ze bij de grendel van de deur komen en uit de kerker ontsnappen. Wolter van Oldenstein is ondertussen erin geslaagd in het kasteel binnen te dringen. Samen met hem ontsnappen Floris en Sindala naar zijn kasteel. Daar blijkt Engbert, de in de kerker aangetroffen man een spion van Van Oldenstein die wel degelijk kan praten. Floris en Sindala keren terug naar het kasteel om het geld en te papieren terug te krijgen. Ondertussen leidt Engbert de soldaten af met zijn goocheltrucs, en verwisselt hun zwaarden met bezemstelen. Floris en Sindala worden ontdekt, maar doordat de soldaten ontwapend zijn, kunnen ze ontkomen zonder gewond te raken.
Gastrollen: Engbert (Williando), Karel van Gelre (Jaap Maarleveld), Rogier (Jacco van Renesse).
2. "De Koperen Hond".
Het kasteel van Van Oldenstein is omsingeld door soldaten van Gelre. Verdacht genoeg hebben er al de hele dag geen kanonschoten meer geklonken. Rogier verlaat het kasteel via een geheime gang die uitkomt in het kamp van Van Rossem. Daar hoort hij dat de soldaten van Gelre wachten op de Koperen Hond. Wanneer hij terugkeert en verslag uitbrengt aan Heer Wolter, is die ten einde raad. Hun enige hoop bestaat uit Floris en Sindala, die in de buurt van het kasteel rondhangen. Ze sturen Jeroen, een chimpansee, naar buiten om hen te zoeken.
Ondertussen is Sindala de letters van het alfabet aan het oefenen op een leitje, en blijkt het al aardig onder de knie te hebben, hoewel hij pas drie dagen schrijfles heeft gehad. Wanneer ze Jeroen vinden en vernemen dat de Koperen Hond, dat een groot kanon blijkt te zijn, in aantocht is, verzint Floris een oplossing: hij zal de Koperen Hond onklaar maken door het gat waar de lont in moet dicht te spijkeren. Wanneer soldaten met de Koperen Hond voorbij komen, vinden ze Sindala liggend op het pad. Ze stoppen en willen net kijken wat er met hem aan de hand is, wanneer hij opspringt en ze bij het kanon weglokt. Hun aanvoerder loopt in de val van Floris: hij stapt met beide voeten in een lus, waarna Floris hem aan zijn benen optrekt, zodat hij ondersteboven in een boom komt te hangen. Floris probeert het lontgat dicht te spijkeren. Dit mislukt, doordat de aanvoerder van de soldaten eten op de grond gooit, waardoor de paarden die voor het kanon gespannen zijn beginnen te lopen en Floris niet op de spijker, maar op zijn eigen vingers slaat.
Sindala is intussen in een hevig gevecht verwikkeld met de anderen, wanneer er soldaten van Gelre op komen dagen en hij samen met Floris moet vluchten. Ze vergeten hun leitje, dat nu wordt gebruikt om de instructies voor het laden van het kanon op te schrijven: de aanvoerder heeft namelijk zijn been gebroken in de val van Floris en kan zelf niet verder mee. Ze komen aan op Oldenstein, waar men de zaak eigenlijk al heeft opgegeven: ze zullen de volgende dag het kasteel zo goed mogelijk zelf proberen te verdedigen wanneer de Koperen Hond een gat in de muur heeft geslagen. De volgende dag is Sindala verdwenen. Heer Wolter begrijpt wel dat hij de benen heeft genomen: het is zijn land niet, en het is zijn zaak niet. Floris is echter teleurgesteld in zijn vriend. Iedereen in het kasteel staat klaar om zich te verdedigen, terwijl de soldaten van Gelre de Koperen Hond laden. De lont wordt aangestoken en er klinkt een geweldige knal, maar de kasteelmuren blijven heel. Het kanon blijkt ontploft te zijn, midden tussen Van Rossem en zijn mannen, die snel de aftocht blazen. In het kasteel snapt men er niets van, totdat Sindala terugkeert via de geheime gang. Het blijkt dat hij de instructies voor het laden van het kanon veranderd had: hij had "4" veranderd in "14", waardoor er te veel kruit gebruikt was.
Gastrollen: Bombardier (Hammie de Beukelaer, de leider van het stuntteam van de serie), Meinert (Eric Herfst), Rogier (Jacco van Renesse).
3. "De Zwarte Kogels".
Op kasteel Oldenstein wordt door vier mannen een wagen volgeladen met wapens. Deze moeten naar het kasteel van Reinbout, een Bourgondiër, gebracht worden. Rogier vertrekt 's ochtends met de wagen, maar komt in een hinderlaag van de soldaten van Gelre terecht. Hij wordt neergeslagen, maar wanneer hij bijkomt en de soldaten de wapens aan het bekijken zijn, springt hij weer op de wagen en rijdt snel terug naar Oldenstein. Daar aangekomen wordt de wond op zijn hoofd verzorgd door Sindala en vertelt Rogier aan Wolter van Oldenstein over de hinderlaag. Het blijkt dat een van de mannen die het transport geladen hebben een spion van Gelre is. Floris en Sindala stellen voor om zo opvallend mogelijk weer een transport klaar te krijgen voor de volgende dag, om zo de verrader uit zijn tent te lokken.
Heer Wolter, Floris en Sindala proberen 's nachts de spion te ontmaskeren, maar tevergeefs. De eerste man die ze controleren, heer Norbert, heeft rauwe erwten gehaald, omdat hij honger had en de keuken dicht was. De tweede man is zijn laarzen aan het schoonmaken, de derde is een lijst aan het opstellen van de inhoud van het transport, en de vierde is het geld aan het tellen dat hij met gokken heeft verdiend. Sindala bereidt iets voor om de volgende dag het transport te beschermen, maar Floris en Van Oldenstein begrijpen niets van zijn plan.
Het blijkt dat er bekertjes met brandbaar poeder op een touwtje tegen stokjes aangezet moeten worden. Onder de bekertjes komen smeulende bladeren te liggen. Deze constructie wordt de volgende avond op een rustpunt van het transport in het bos door Sindala en Floris om de wagen heen gezet. Wanneer de soldaten van Gelre, die via de spion van het nieuwe transport hebben gehoord, naar de wagen toe sluipen, lopen ze tegen de touwtjes aan en valt het poeder op de smeulende bladeren. Rondom de wagen ontstaat er vuur, en dit waarschuwt Floris, Sindala en Heer Wolter. Ze vechten met de soldaten en Sindala weet een van hen gevangen te nemen. Deze soldaat weet echter weinig over de identiteit van de spion, behalve dat hij postduiven gebruikt om nieuws van Oldenstein naar Gelre te brengen.
Sindala bedenkt weer een plan. De vier verdachten worden bijeengebracht en hij toont hen een beker, waar hij drie witte kogels en één zwarte kogel in doet. Hij vertelt hen dat ze morgen allemaal een kogel uit de beker moeten pakken, en dat de schuldige van de goden de zwarte kogel in handen zal krijgen. De volgende dag pakken echter drie mannen een zwarte kogel en één man een witte. Sindala legt uit dat de man met de witte kogel juist de schuldige is: Sindala had alleen maar zwarte kogels in de beker gedaan en de schuldige had zelf al een witte kogel meegenomen omdat hij bang was ontmaskerd te worden. In zijn andere hand blijkt de zwarte kogel uit de beker te zitten. De schuldige heer Norbert probeert te ontsnappen, en terwijl Floris hem achterna gaat, legt Sindala aan Wolter uit dat de schuldige een paar nachten geleden rauwe erwten bij zich had, omdat hij zijn postduiven ging voeren.
Gastrollen: Pollo Hamburger, Nico Engelschman, Huub Hansen (als heer Norbert), Henk Admiraal.
4. "De Man van Gent".
Lange Pier komt een herberg binnen. Wanneer iemand aan hem vraagt wie hij eigenlijk is, wordt zijn hele lijst met titels opgenoemd. Dit maakt niet veel indruk op de gasten in de herberg, maar wanneer hij hen vertelt dat zijn bijnaam Lange Pier is, schrikt iedereen zich een ongeluk en vlucht weg. Alleen de waard blijft achter, en aan hem vraagt Pier waar de kapel van kasteel Oldenstein is. De waard vertelt hem waar die is en wordt vastgebonden, maar Pier laat vlak bij hem expres een mes liggen. Wanneer de waard weer alleen is, weet hij het mes te pakken te krijgen en zichzelf los te snijden.
Ondertussen komt er op Oldenstein een man te paard door de poort. Hij stelt zichzelf voor als Gwijde van Suijkerbuijk uit Gent, wat de soldaten erg grappig vinden. Suijkerbuijk wil Heer Wolter spreken. Hij vertelt hem dat hij een afgezant is van Filips de Schone, en dat hij een brief voor Heer Wolter heeft van de bevelhebber uit Oudewater. In de brief staat dat Maarten van Rossem Oudewater wil overvallen, en Van Oldenstein laat zijn soldaten meteen vertrekken. Suijkerbuijk krijgt ondertussen een rondleiding door Sindala's laboratorium. Dan brengen Wolter, Floris, Sindala en Suijkerbuijk de kist met soldij voor de soldaten naar de kelder. Gwijde vergaapt zich daar aan het goud. Dan komt de waard van de herberg aan op Oldenstein en vertelt Heer Wolter dat Lange Pier de kapel van Oldenstein gaat overvallen. Sindala en Gwijde blijven alleen achter op Oldenstein. Suijkerbuijk kijkt toe hoe Sindala vuurpijlen maakt, en wanneer Sindala niet kijkt, gebaart hij vanuit het raam naar Lange Pier dat de kust veilig is. Vervolgens slaat hij Sindala buiten westen met een vijzel, steelt de sleutels van de kelder en opent een luik waardoor Lange Pier naar binnen kan klimmen. Pier en Suijkerbuijk stelen de kist met soldijgoud en varen in een bootje de slotgracht over.
Sindala is ondertussen weer bijgekomen en heeft gezien wat er aan de hand is. Hij schiet vuurpijlen af vanaf de kasteelmuur om Floris te waarschuwen. Een paar andere vuurpijlen bindt hij aan een gewone pijl, en daar bindt hij weer een touw aan vast. Deze schiet hij af op de kist met goud in Piers bootje, waarna hij de kist aan het touw op haalt. Wanneer Pier en Suijkerbuijk aan de overkant komen, komen Floris, Heer Wolter en de soldaten terug. Er volgt een gevecht met Pier, waarna deze weet te vluchten en onderweg nog even de man van Gent, die het bos al in was gevlucht, buiten westen slaat. Dan komt er een man, met een soort rokje van bladeren aan, uit de bosjes. Hij blijkt de echte Gwijde van Suijkerbuijk te zijn: de andere was een oplichter die zijn kleren en geloofsbrieven had gestolen. Floris helpt de echte Suijkerbuijk en maakt voor de oplichter een mooi rokje van brandnetels, dat hij wanneer hij bijkomt niet echt lekker vindt zitten.
Gastrollen: Man van Gent (Paul 's Jongers), Waard (Tommy Verwey), Serveerster (Brûni Heinke), Boer (Peter Aryans), met Pollo Hamburger, Ivo Pauwels, Jacco van Renesse en Nico Deegen.
5. "De Harige Duivel".
Soldaten van Gelre komen aan Lange Pier vertellen dat ze op zoek zijn naar een schilder genaamd Jeroen Bosch. Deze is namelijk op weg naar Filips de Schone met een schilderij. Karel van Gelre wil dit schilderij echter ook hebben. Het schijnt wel dat Bosch een verbond met de duivel heeft gesloten en dat op zijn schilderijen dan ook duivelse taferelen afgebeeld staan.
Ondertussen zijn Floris en Sindala weer eens onderweg. Sindala bekijkt plaatjes van eenhoorns, griffioenen en sfinxen in een boek. Floris geeft hier uitleg bij, en het wordt duidelijk dat hij gelooft dat die dieren echt bestaan: hoe kunnen ze anders in het boek staan? Sindala gelooft er echter niets van. De soldaten van Gelre zijn in de tussentijd een marskramer tegengekomen. Ze houden hem aan en halen zijn mand leeg. Het blijkt al gauw dat hij de schilder Jeroen Bosch niet kan zijn. De soldaten vertrappen de helft van zijn spullen en verjagen hem. Dan zien ze een man op een kar met stro, die ze ook aanhouden. De man zegt dat hij wijnkoper is, maar er liggen geen flessen wijn tussen het stro, maar een schilderij en muizenvallen. Wanneer een van de soldaten in de muizenvallen grijpt, komen Floris en Sindala op het geschreeuw af. Ze hebben zelf geen wapens, maar gaan toch de soldaten te lijf en nemen ze gevangen. De man op de kar blijkt inderdaad Jeroen Bosch te zijn.
Dan komt de marskramer terug. Floris geeft hem geld voor een nieuwe mand en spullen. Floris, Sindala en Bosch vermommen zich als kolenbranders en verstoppen het schilderij tussen het brandhout in een bootje, waarmee ze op weg gaan naar Hertog Filips de Schone. Onderweg worden ze echter onderschept door Lange Pier. Ze vertellen hem dat ze houtskoolbranders zijn, waarop Pier het hout waarin het schilderij verstopt zit in brand steekt. Ze moeten het schilderij redden en halen het uit het vuur. Floris en Sindala weten te ontkomen, maar Bosch blijft achter en Pier beveelt hem het schilderij voor hem in elkaar te zetten. Ondertussen heeft Sindala een plan bedacht. Ze gaan langs bij Simon de Marskramer en kopen wat spullen van hem. Jeroen Bosch heeft inmiddels het schilderij in elkaar gezet en laat het aan Lange Pier zien. Die schrikt zich een ongeluk: op het schilderij staan allemaal enge monsters afgebeeld. Bosch verzekert hem dat ze echt bestaan, waarop Pier in paniek naar het konijnenpootje om zijn nek grijpt.
's Avonds sluipen Floris en Sindala het kamp van Pier binnen. Die ligt te slapen boven op het schilderij, en Sindala bindt een touwtje om zijn zwaard. Dit laat hij vanaf een afstand omvallen, waardoor Pier wakker wordt. Sindala roept met een spookachtige stem Piers naam en chimpansee Jeroen komt de tent binnen, verkleed als monstertje uit de werken van Bosch. Pier denkt dat de duivel achter hem aan zit en vlucht het kamp uit. Floris, Sindala en Jeroen Bosch brengen het schilderij naar Philips de Schone. Verder heeft Bosch nog een ander schilderij voor Floris en Sindala gemaakt, met daarop iemand die ze goed kennen: De Marskramer.
Gastrollen: Jeroen Bosch (Ton Kuyl), Simon de Marskramer (Cor Witschge), Philips de Schone (Dries Smit), met Eric Schuttelaar en Nico Deegen.
6. "De Vrijbrief".
Floris en Sindala hebben de nacht doorgebracht bij een molenaar, vlak bij de stad. Daar moeten ze geld en een harnas ophalen voor Floris, maar ze hebben een vrijbrief om de stad in en uit te mogen. Voor vijf uur 's middags moeten ze de stad weer uit zijn. Wanneer ze bij de wapensmid aankomen, heeft die het harnas al klaarliggen. Hij staat erop dat Floris het past, en het blijkt dat het vizier van de helm vastzit. Dit moet gerepareerd worden en ze moeten later op de dag terugkomen. Ondertussen gaan ze naar de bankier om 400 Vlaamsche Ponden op te halen. De bankier vindt dat de munten geteld moeten worden voordat hij ze meegeeft, en dit gebeurt heel langzaam en zelfs twee keer voor ze eindelijk weg kunnen. Wanneer Floris en Sindala weer bij de wapensmid komen, blijkt dat die tot drie uur dicht is. Dit is vreemd, omdat hij daar eerder niets van gezegd heeft.
Wanneer ze eindelijk naar binnen mogen, betaalt Floris voor zijn harnas en geeft de wapensmid nog wat drinkgeld toe. Dan vraagt de smid of ze misschien de bloemen in de tuin willen bekijken. Sindala begrijpt dat de smid hier iets anders mee bedoelt, en ze gaan met hem mee naar de tuin. Daar wijst de smid naar de zonnewijzer: het blijkt al vier uur geweest te zijn. De smid kon hen hier niet hardop over waarschuwen, omdat de Sergeant hen afluisterde. Floris en Sindala begrijpen nu dat de mannen van Van Rossem de stadsklok een uur terug hebben gezet, om er voor te zorgen dat ze de stad niet meer uit zouden kunnen komen. Ze moeten de nacht dus in de stad doorbrengen en verstoppen zich in een steegje vol armen en zieken. Als er een paar pestmeesters voorbijkomen met maskers op, lokt Sindala hen met een paar munten. Ze slaan hen neer en trekken hun kleren aan als vermomming.
Met het harnas van Floris op een brancard met een doek erover komen ze aan bij de poort. De poortwachter wil hen er eerst niet doorlaten. Ze kunnen desalniettemin ontsnappen door de wachtpost te doen geloven dat er op de brancard een zieke met een zeer besmettelijke aandoening ligt ("huidverdorring") en hem schrik aan te jagen met de suggestie dat hij die aandoening zelf ook onder de leden zou kunnen hebben. Uit de openstaande stadspoort leiden Van Rossem en zijn mannen af dat het Floris en Sindala gelukt moet zijn te ontsnappen, en ze achtervolgen hen naar de molen. Met behulp van meel en deeg weten Floris en Sindala het gevecht te winnen. Voor straf worden de slechteriken een voor een aan de wieken van de molen vastgebonden en rondgedraaid.
Gastrollen: Bankier (Sacco van der Made), Smid (Detlev Pols), Poortwachter (Leonard Horn), met John Soer, Walter van Canoy en Frans Kokshoorn.
7."De Drie Narren".
Heer Wolter van Oldenstein krijgt goed nieuws: de graaf van Cleef en de bisschop van Utrecht hebben de zijde van Bourgondië gekozen. Floris en Sindala moeten het krijgsplan van Filips de Schone naar Utrecht brengen, maar eerst moeten ze langs bij hun opperbevelhebber Reinbout, om het plan van zijn zegel te voorzien. Wanneer ze echter aankomen bij het kasteel van Reinbout, blijkt het geplunderd te zijn. Ze gaan het kasteel binnen, en Floris wordt neergeslagen door een nar. Deze bleek hem te hebben aangezien voor een soldaat van Van Rossem. De nar, die Flip heet, vertelt hen dat Van Rossem alle mensen op het kasteel gevangen heeft genomen voor losgeld, behalve hem. Met zijn drieën willen ze Reinbout gaan bevrijden.
Wanneer ze in de herberg binnenkomen, alle drie verkleed als narren, zitten daar soldaten van Gelre. Ze horen de soldaten praten over het losgeld. Wanneer de Sergeant hun eten van tafel steelt en Flip de Nar het vervolgens weer terugpakt met zijn narrenstaf, ontstaat er een gevecht. Floris, Sindala en Flip weten de soldaten uit te schakelen en krijgen van de Sergeant te horen dat Reinbout gevangen zit in de kerkers van het tolhuis: Floris' eigen kasteel. Daar worden ze meteen binnengelaten, omdat ze als narren verkleed zijn. Flip, Floris en Sindala spelen een drinklied voor de soldaten in het tolhuis. Onder het zingen ziet Flip echter opeens de Sergeant en probeert Floris en Sindala duidelijk te maken dat het niet meer veilig is. Wanneer ze willen vertrekken, worden ze tegengehouden door soldaten en iemand die ze uit de herberg kennen: een monnik. Dit blijkt echter geen echte monnik te zijn, maar Barend van Hackfort, Kapitein van Gelre. Ze worden opgesloten in de keuken, en er wordt een tafel vol met eten voor de tralies gezet, precies zo ver weg dat de gevangenen er niet bij kunnen. Vijf dagen lang zitten Floris, Sindala en Flip daar opgesloten zonder eten en drinken, terwijl soldaten voor hun neus zitten te eten. Maar wanneer er geen soldaten in de keuken zijn, blijkt het dat Flip en Floris al de hele tijd met behulp van de narrenstaf stukken kip en konijn hebben kunnen pakken. Sindala eet en drinkt echter echt al dagen niets: hij zit op de grond te mediteren en vast, om geestelijke krachten te verzamelen.
Ondertussen wordt Reinbout in de kerkers van het tolhuis gefolterd, maar hij laat niets los over waar hij zijn zegel heeft verborgen. Maar Sindala heeft een plan bedacht. Wanneer de Sergeant binnenkomt en een stuk kip voor Floris' neus houdt, doet Floris alsof hij nog steeds vreselijke honger heeft en probeert de kip te pakken. Wanneer dit niet lukt, laat hij zich tegen de tralies vallen en blijft daar liggen. Dan laat Sindala de Sergeant een gouden ring met een edelsteen zien en fluistert dat hij deze met hem wil ruilen voor wat water en brood. Dit wil de Sergeant wel en hij steekt een kan water en wat brood door de tralies. Sindala ligt op de grond, zogenaamd verzwakt door de honger, en vraagt of hij het brood wat dichterbij wil houden omdat hij er niet bij kan. Wanneer de Sergeant dat doet, grijpt Floris hem bij zijn arm en kan Sindala zijn sleutels pakken en de deur van de cel opendoen. De Sergeant krijgt van Floris nog een paar flinke rammen met de deur zodat hij uitgeschakeld is. Dan slaan ze nog twee soldaten neer, wiens kleren Floris en Flip aantrekken.
Verkleed als soldaten gaan ze, met Sindala als zogenaamde gevangene, de kerker binnen. Van Rossem, die nog steeds Reinbout aan het folteren was, komt op hen af, en Flip zet snel een mes op zijn keel en Floris schakelt de beul uit. Dan binden Floris en Flip Van Rossem vast, terwijl Sindala Reinbout losmaakt van de pijnbank. Ze vluchten naar buiten en Sindala gooit een touw de lucht in, dat blijft hangen zonder dat het ergens aan vastzit. Floris geeft hiervoor de verklaring aan Flip en Reinbout: "geestelijke krachten". Ze klimmen aan het touw naar boven en kunnen zo over de kasteelmuur komen. Wanneer de soldaten van Van Rossem hem achterna willen en ook in het touw klimmen, knipt Sindala met zijn vingers en valt het touw met de soldaten naar beneden. Wanneer Floris en Sindala met Reinbout op zijn kasteel aankomen, blijkt het dat Reinbouts zegel in een van de knopen van zijn tuniek verstopt zat. Nu kunnen Floris en Sindala met het krijgsplan verder naar Utrecht.
Gastrollen: Nar (Jack Horn), Barend van Hackfort (Ad Hoeymans), Reinbout (Cees Pijpers), met Carol van Herwijnen, Tommy Verwey, Henk Votel en Coen Pronk.
8. "De Alruin".
Wolter van Oldenstein is jarig en Floris heeft − op aanraden van een nieuwe koksmaat − een cadeau voor hem gekocht. Het is een plankje met kettinkjes eraan; aan die kettinkjes hangen verschillende soorten mineralen en edelstenen. Floris legt aan Sindala uit dat je het gif uit vergiftigd eten kan zuiveren door dit plankje erboven te houden. Sindala gelooft dit niet.
Ondertussen heeft de kok een nieuwe hulp aangenomen. Samen met hem bekijkt hij nog eens het eten dat is klaargemaakt voor het verjaardagsmaal van Heer Wolter. Hij ziet echter niet dat de nieuwe keukenhulp achteraf de inhoud van een flesje in de soep leeggiet. Voordat de maaltijd begint, worden alle cadeaus (inclusief het cadeau van Floris) aan Heer Wolter gegeven. Wanneer de soep geserveerd wordt, houdt Floris het plankje boven de ketel en stelt Van Oldenstein gerust: hij kan nu niet vergiftigd worden. Heer Wolter kan wel lachen om Floris' bijgeloof.
Iedereen die aan tafel zit eet een kom soep, behalve Sindala en Floris. Sindala eet niet van de soep omdat er vlees in zit (hij is vegetariër), en Floris morst nog voordat hij een hap kan nemen op zijn nieuwe pak, zodat hij naar de keuken moet om de vlekken uit te wassen. Wanneer Floris terugkomt uit de keuken wordt de soep net weggehaald. Dan blijken alle anderen opeens in een diepe slaap te zijn gevallen. Sindala concludeert dat er dus een vergif in de soep moet hebben gezeten, en dat dit het werk van een spion van Gelre is geweest. Op zijn kamer probeert hij met verschillende proefjes een tegengif te vinden, en dit lukt: het tegengif is het sap van de alruin.
Floris en Sindala vertrekken naar magister Roges. Ze vragen hem waar ze de alruin kunnen vinden. De magister schrikt bij het horen van het woord alruin. Dit zou een gevaarlijke magische plant zijn: als hij op een ander tijdstip dan middernacht wordt geplukt dan zou de alruin schreeuwen en degene die hem geplukt heeft stapelgek maken. Sindala gelooft dit verhaal niet en uiteindelijk vertelt de magister hem waar hij de alruin kan vinden. Floris en Sindala gaan weer verder. Bij de galgenheuvel aangekomen gaat Sindala de alruin plukken. Terwijl hij weg is, wordt Floris gegrepen door de soldaten van Gelre. Dan klinkt er een harde schreeuw van achter de galgenheuvel en Sindala komt tevoorschijn met zijn hand vol alruinen. Zwaaiend op zijn benen en pratend tegen een fictieve jonkvrouw doet hij alsof hij gek geworden is. De soldaten zijn hierdoor afgeleid. Veinzend een handkus te willen geven bijt Sindala een van hen en in de daarop volgende consternatie lukt het Floris en Sindala hen te verslaan. Sindala legt uit dat hij slechts deed alsof hij gek was toen hij zag dat Floris werd aangevallen en daarom schreeuwde. Met die schreeuw deed hij alsof het uittrekken van de alruin hem krankzinnig had gemaakt. Ze keren terug naar kasteel Oldenstein en laten de kok de alruinen klaarmaken.
Gastrollen: Roges (Ton Lensink), Kok (Hero Muller), Barend van Hackfort (Ad Hoeymans), met John Smit en Joop van Tol.
9. "Het Brandende Water".
Gravin Ada van Couwenberg rouwt en mag zich daarom gedurende zes weken niet in het openbaar vertonen. Ze maakt zich echter zorgen om de veiligheid van het testament waarin zij als erfgenaam wordt aangewezen, en dit is niet onterecht. Van Rossem en de soldaten van Gelre zitten namelijk achter dit testament aan en hebben de hulp ingeroepen van Lange Pier om het te bemachtigen. Wanneer er iemand binnendringt in het kasteel van de gravin om het testament te stelen, weten de gravin en haar kamermeisje Viola hem te verjagen. Gravin Ada is nu echter van plan om zelf het testament in veiligheid te brengen en ontsnapt samen met Viola uit haar eigen kasteel, beiden vermomd als mannen.
Ondertussen heeft de niet al te subtiele Lange Pier een echtpaar uit hun huis verjaagd zodat hij zich tegoed kan doen aan het daar aanwezige avondeten. Dit echtpaar komt Ada en Viola tegen en vraagt hen om hulp. Ada en Viola gaan erop af en proberen Lange Pier te verjagen, maar dit heeft niet het gewenste effect. Ze worden opgenomen in de bende van Lange Pier, maar wanneer een onderdaan − Gozewijn − van de gravin binnen komt stormen en verklapt wie Ada en Viola echt zijn, worden Ada en Gozewijn gevangengenomen. Viola ontsnapt en gaat op weg naar Oldenstein om hulp te halen.
Onderweg wordt ze bijna geraakt door een pijl van Floris, die op appels aan het schieten was, maar miste doordat hij schrok van Viola. Ze vertelt hem en Sindala dat Ada gevangen is genomen door een grote schreeuwende man met een zwarte baard. Sindala begrijpt meteen dat dat Lange Pier moet zijn. Met zijn drieën gaan ze op zoek naar Lange Pier en wanneer ze hem en zijn bende vinden, blijkt het dat ze een ingewikkeld plan moeten bedenken. Ada en Gozewijn zijn vastgebonden en hebben beiden een uiteinde van een lange stok in hun mond. Aan de stok zit een ringetje met een touwtje eraan − aan dat touwtje hangt het testament, boven een vuur. Wanneer een van hen loslaat, zal het testament verbranden en is Ada haar recht op het kasteel en geld kwijt. Viola verkleedt zich als een van de mannen van Lange Pier en Floris gaat met zijn kruisboog klaarzitten. Om goed zicht te hebben op de situatie, moet hij een sloot doorwaden. Na een tijdje heeft Floris nog steeds geen teken gegeven dat hij klaarzit, en Sindala gaat kijken wat er aan de hand is. Het blijkt dat er gassen in de sloot zitten en hierdoor is Floris buiten bewustzijn geraakt. Sindala haalt hem uit de sloot en vindt een andere plek waarvandaan er geschoten kan worden. Sindala geeft een vogelgeluid als teken en Viola haalt de mannen over om Ada te gaan pesten. Ze beginnen Ada te kietelen, en Viola gebaart naar haar dat ze de stok moet loslaten. Wanneer ze dit doet, schiet Floris het testament uit de lucht en rent Sindala ermee weg. Wanneer Lange Pier en zijn mannen achter hen aan komen, springen ze over de sloot en steekt Sindala het gas boven de sloot in brand. De bijgelovige Lange Pier ziet het brandende water als het werk van de duivel en geeft op. Het testament en de gravin zijn gered.
Gastrollen: Ada (Diana Dobbelman), Viola (Ida Bons), Gozewijn (Ab van der Linden), met Eric Schuttelaar, Nico Deegen, Johan Sirag en Mela Soesman.
10. "De Wonderdoener".
In het dorp bij Kasteel Oldenstein is een kwakzalver bezig. Veltman verkoopt de mensen slootwater, wagensmeer en geitenkeutels, en doet alsof dit geneeskrachtige drankjes, zalfjes en pillen zijn. Ondertussen is Sindala, die veel verstand blijkt te hebben van de geneeskunde, ook als dokter actief in het dorp, maar op een eerlijke manier. Wanneer hij de kwakzalver tegenkomt, probeert deze hem een potje "zalf" te verkopen. Sindala heeft meteen door dat het wagensmeer is, en wijst de kwakzalver erop dat het even oneerlijk is om mensen gewoon te bestelen.
Als de kwakzalver later zijn verse flesjes slootwater in het dorp aan het verkopen is, komen er twee lamme mannen en een blinde naar hem toe. Het publiek staat erop dat hij hen een drankje verkoopt, en wonderbaarlijk genoeg blijkt dat ze opeens weer kunnen zien en lopen. Opeens wil iedereen, nu het blijkt te werken, ook drankjes, zalfjes en pilletjes bij hem kopen. De kwakzalver weet niet wat hij meemaakt en gaat snel naar de sloot terug om zijn flesjes weer te vullen.
Daar komt hij de mannen die hij zojuist genezen dacht te hebben weer tegen. Ze blijken bij Maarten van Rossem te horen en waren helemaal niet blind en lam. De kwakzalver vindt hen eerst maar een stelletje vuile bedriegers, maar realiseert zich dan dat hij dat zelf ook wel een beetje is. Van Rossem heeft een plan om Floris en Sindala in zijn kerkers te krijgen. Wanneer de kwakzalver weer in het dorp is met zijn zogenaamde geneesmiddelen, komt Sindala naar hem toe en wijst de inwoners erop dat hij de echte dokter is. Wanneer Sindala hen aankijkt, doen de drie mannen alsof ze op slag weer lam en blind zijn geworden. De kwakzalver beschuldigt Sindala van hekserij en hij wordt gearresteerd door de schout.
Sindala weigert te bekennen dat hij schuldig is aan hekserij en wordt door de schout bedreigd met allerlei martelwerktuigen. Omdat hij nog steeds niet toegeeft, laat de schout hem door de beul in een ton stoppen die aan de binnenkant bekleed is met scherpe stalen punten. Deze ton wordt, met Sindala erin, heen en weer gerold en geschud. Dan maakt de beul de ton weer open en schrikt ontzettend. Niet omdat Sindala dood is, maar omdat hij niet eens gewond is en in de ton ligt te slapen: hij is immers een fakir. Sindala wordt weer vastgebonden en er wordt aangeklopt.
Het is Rogier, die Floris komt inleveren bij de schout in ruil voor geld. Floris wordt naast Sindala aan zijn armen vastgebonden, maar dit blijken neparmen te zijn. Terwijl de beul een gewicht aan Floris' voeten aan het binden is, laat Floris het gewicht dat om zijn nek hing op het hoofd van de beul vallen, die dan meteen buiten westen is. Floris maakt zichzelf en Sindala los, en ze vluchten het bos in. Daar wachten ze samen met Rogier de schout op, en leggen aan hem uit wat er nou echt aan de hand is. Samen met de schout gaan ze terug naar het dorp om de kwakzalver te ontmaskeren. Er wordt aan de mensen uitgelegd wat er nou echt in die flesjes en potjes zat, en voortaan vertrouwt men Sindala weer als dokter.
Gastrollen: Veltman (Henk van Ulsen), Schout (Bert Dijkstra), Rogier (Jacco van Renesse), met Chris van der Velde, Ferenc Schneiders, Henk Admiraal, Johan te Slaa en Bep Westerduin.
11. "De Byzantijnse Beker I: Het Toernooi".
Isabella, de dochter van Aernout, ligt ongeneeslijk ziek in bed. Govert en Roland, twee jonge mannen, willen alle twee met haar trouwen. Aernhout belooft dan om Isabella uit te huwelijken aan de man die haar zal genezen. Ondertussen wordt Floris er samen met Rogier door Heer Wolter op uit gestuurd om bekend te maken dat er een toernooi zal worden gehouden op kasteel Oldenstein. De winnaar van het toernooi zal als prijs de Byzantijnse Beker ontvangen. Deze staat bekend als een wonderbeker waarmee elke ziekte genezen kan worden.
Roland en Govert proberen nog steeds Isabella te genezen en roepen hiervoor de hulp in van allerlei zogenaamde wonderdokters. Dit werkt echter niet. Dan vertelt de Sergeant hen over het toernooi en de wonderbeker. Roland wil aan het toernooi gaan meedoen, maar Govert stopt de Sergeant geld toe om Floris te overvallen en de beker te stelen. Floris gaat langs bij Gravin Ada om haar namens Heer Wolter een uitnodiging voor het toernooi aan te bieden. Dan gaan hij en Rogier weer op weg naar Oldenstein, en stoppen onderweg even om wat te eten. Op dat moment komen er soldaten van Gelre tevoorschijn, die proberen de beker te stelen. Er volgt een gevecht en een achtervolging, maar uiteindelijk weten Floris en Rogier toch met de beker weg te komen. De soldaten slaan een langsrijdende Bourgondiër buiten westen en stelen zijn kleren.
Ondertussen komen op kasteel Oldenstein alle deelnemers en toeschouwers van het toernooi binnen. Zo ook Gravin Ada, die door een als Bourgondiër verklede Roland van haar paard geholpen wordt. Floris is meteen al een beetje jaloers. Dan komt Govert ook verkleed als Bourgondiër binnen. Hij verdedigt op het toernooi de eer van Isabella, waar Roland niet blij mee is. Ze moeten echter uitkijken dat ze niet ontmaskerd worden en mogen dus niet te veel opvallen met hun geruzie. Als tijdens het avondeten Roland de stoel van Gravin Ada aanschuift, is Floris nog minder blij met hem. Terwijl Floris met Ada de trap op loopt en haar haar kamer laat zien, vraagt Viola aan Rogier of hij een liefdesliedje kan zingen om het weer goed te maken tussen hen. Tijdens dit romantische liedje valt Floris echter in slaap, waarop Ada zegt dat dit Roland nooit zou overkomen, en hierdoor krijgen ze alleen nog maar meer ruzie.
Wanneer de volgende dag het toernooi begint, biedt Ada Roland aan om haar eer te verdedigen, tot grote woede van Floris. De ridders vechten tegen elkaar. Sindala houdt de stand bij en Floris is zogezegd de scheidsrechter. Wanneer Govert de regels overtreedt door verder te gaan met vechten terwijl Rolands helm is afgevallen, grijpt Floris in en wordt Govert gediskwalificeerd. Hij maakt later een opmerking tegen Ada (waar Floris bij staat) dat het verstandig is van Floris dat hij een ander de eer van zijn dame laat verdedigen. Dit laat Floris niet op zich zitten en vecht in het toernooi zonder harnas tegen Roland. Floris ontdekt tijdens het gevecht dat het schild van Roland is overgeschilderd en dat hij dus eigenlijk een ridder van Gelre is. Dan geeft Roland hem een klap met een knuppel, waardoor Floris in elkaar zakt. Ada en Sindala snellen naar hem toe. Dan wordt hij weggedragen op een brancard.
Gastrollen: Ada (Diana Dobbelman), Viola (Ida Bons), Isabella (Carola Gijsbers van Wijk), Govert (Hans Kemna), Roland (Lex Schoorel), Aernout (Sacco van der Made), Rogier (Jacco van Renesse), met Paul van Gorcum, Jan Apon, Peter Aryans en Frans Kokshoorn.
12. "De Byzantijnse Beker II: De Genezing".
Floris wordt op een brancard een kamer binnengedragen. Hij ligt stil en met zijn ogen dicht. Ada knielt bij hem neer en maakt zich vreselijk zorgen, wanneer Sindala begint te lachen. Floris moet ook lachen en staat op: hij deed maar alsof hij bewusteloos was. Dan wordt het schild van Roland binnengebracht: er staat duidelijk het wapen van Gelre op. Floris had Roland laten winnen omdat hij wil weten wat Roland met de beker wil doen. Als de beker aan hem overhandigd is, vertrekt Roland. Floris en Sindala volgen hem.
Onderweg wordt Roland neergeslagen door Govert, die ook de beker van hem steelt. Floris en Sindala vinden Roland en brengen hem naar een herberg, waar hij verzorgd wordt. Govert komt ondertussen aan op het kasteel van Aernout, waar hij Isabella uit de Byzantijnse Beker laat drinken. In de herberg komt Roland intussen bij en vertelt over de afspraak over het uithuwelijken van Isabella. Floris en Sindala gaan achter Govert aan om te voorkomen dat hij met Isabella trouwt. Ada en Viola, die ook de herberg zijn binnengekomen, moeten van Floris achterblijven om voor Roland te zorgen. De dames zelf denken daar echter anders over. Op het kasteel van Aernout komt Isabella bij: haar koorts is geweken dankzij de beker. Aernout belooft Govert dat hij met Isabella zal trouwen. Isabella wil echter met Roland trouwen.
Floris en Sindala proberen het kasteel binnen te komen, vermomd als bedelaars. De poortwachter trapt hier echter niet in en gaat hen met een zweep te lijf. Wanneer zijn zweep achter de poort blijft hangen, ziet Floris zijn kans schoon om hem neer te slaan. Eenmaal binnen blijkt dat iemand de zweep aan de poort heeft vastgebonden. Wanneer ze weer worden belaagd, rolt er iemand een ton van de trap, zodat de soldaten uitgeschakeld worden.
Floris en Sindala komen de kamer van Isabella binnen. Floris stelt haar gerust, terwijl Sindala de beker bekijkt. Het is geen wonderbeker, maar er blijkt vroeger opium in gezeten te hebben: er zit nog een klein laagje in, en hierdoor is Isabella's koorts verdwenen. Floris, Sindala en Isabella proberen het kasteel uit te vluchten, maar worden betrapt door Govert, waarna een hevig gevecht met de soldaten volgt. Ze worden in een hoek gedreven en Floris en Sindala worden gevangengenomen. Govert wil hen laten executeren, omdat ze weten dat Roland degene is die de beker eigenlijk heeft gewonnen. Ze worden weggebracht naar een beul.
Ondertussen is de bruiloft van Govert en Isabella begonnen. Floris en Sindala moeten op hun knieën zitten, met hun nek op een plank. Wanneer de beul zijn bijl heft, worden de soldaten die hen vasthouden van achteren neergeslagen door Ada en Viola. Er volgt een gevecht met de beul en de Sergeant. Uiteindelijk winnen ze, en Floris rent naar de kapel om de bruiloft te stoppen. Hij vecht met Govert en vertelt Aernout dat Roland degene is die de beker heeft gewonnen. Govert wordt gevangengenomen en Isabella trouwt met Roland. Wanneer Floris, Sindala, Ada en Viola weer naar Oldenstein willen vertrekken, laat Viola de beker tijdens een botsing met Floris per ongeluk in de slotgracht vallen. De priester die het huwelijk van Isabella en Roland heeft voltrokken springt er in paniek achteraan. Sindala, die geen zin heeft in getreuzel, knipt in zijn vingers, en op wonderlijke wijze springt de beker terug uit het water in Floris' hand. Iedereen staat versteld, maar Sindala zegt alleen maar: "En nou opschieten!"
Gastrollen: Ada (Diana Dobbelman), Viola (Ida Bons), Isabella (Carola Gijsbers van Wijk), Govert (Hans Kemna), Roland (Lex Schoorel), Aernout (Sacco van der Made), Rogier (Jacco van Renesse), Paul van Gorcum, Jan Apon, Peter Aryans en Frans Kokshoorn.
Onvoltooide afleveringen.
Er waren al delen opgenomen van twee andere afleveringen van Floris die nooit zijn afgemaakt. Van "De bouwmeester" (er zijn overeenkomsten maar ook verschillen met het Floris-stripverhaal "De stille stroper") betrof dit maar enkele minuten waarin de hoofdpersonen niet voorkomen; maar "Het gericht" was al een stuk verder. Dit laatste scenario is later dan ook gebruikt voor de Duitse "remake" Floris von Rosemund. De originele opnames werden in 2016 teruggevonden en "Het gericht" is toen alsnog gemonteerd tot een lengte van iets meer dan 18 minuten, met striptekeningen voor de momenten uit het verhaal waar geen beeldmateriaal van was. Dit ging vervolgens in première op kasteel Doornenburg. Zowel "Het gericht" als het korte fragment van "De bouwmeester" zijn sindsdien online gepubliceerd door Omroep Gelderland.

</doc>
<doc id="29061" url="https://nl.wikipedia.org/wiki?curid=29061" title="Werelderfgoed">
Werelderfgoed

Werelderfgoed is cultureel en natuurlijk erfgoed dat wordt beschouwd als onvervangbaar, uniek en eigendom van de hele wereld, en waarvan het van groot belang wordt geacht om te behouden. 
Het UNESCO Werelderfgoedverdrag uit 1972 heeft als doel om erfgoed dat van unieke en universele waarde is voor de mensheid, beter te kunnen bewaren voor toekomstige generaties. Naast de internationale bescherming die een erfgoed krijgt door plaatsing op de UNESCO Werelderfgoedlijst, bevordert deze status ook het begrip tussen culturen.
Alleen erfgoed dat is ingeschreven op de Werelderfgoedlijst van UNESCO mag deze titel dragen. De lijst wordt jaarlijks samengesteld door het Werelderfgoedcomité, dat bestaat uit vertegenwoordigers van 21 wisselende landen.
Het materieel werelderfgoed bestaat sinds de 44e sessie van het Werelderfgoedcomité (2021) uit 1154 werelderfgoederen verspreid over 167 landen. Hiervan zijn 897 cultureel erfgoed (C), 218 natuurlijk erfgoed (N) en 39 hybride erfgoed, een combinatie van C en N. Honderdeenennegentig landen hebben de Werelderfgoed Conventie geratificeerd. Ieder land is zelf verantwoordelijk voor bescherming en behoud van de eigen monumenten. 
Nominatieproces.
Alleen landen die de Overeenkomst voor het Werelderfgoed hebben ondertekend, kunnen nominaties indienen.
De eerste stap is dan het opstellen van een Voorlopige lijst. Dit is een inventarisatie van alle belangrijke monumenten die het land de komende jaren van plan is te nomineren.
Vervolgens stelt het land een nominatiedossier samen met zo veel mogelijk informatie over het monument dat het als eerste wil laten inschrijven. Dit dossier moet onder andere gedetailleerde beschrijvingen bevatten van de unieke waarde van dit monument (bijvoorbeeld in vergelijking met soortgelijke monumenten elders in de wereld) en plannen die aantonen hoe het behoud van het monument is ingericht.
Dit dossier wordt ingezonden naar het ondersteunend bureau van het Werelderfgoedcomité. Als deze het compleet genoeg acht, wordt het ter beoordeling voorgelegd aan twee adviesorganen: voor de culturele erfgoederen ICOMOS en voor de natuurlijke IUCN.
Sinds 2005 is er één set van 10 criteria, waarvan – naast het element van bijzondere universele waarde – aan minimaal één moet worden voldaan. Deze criteria worden als volgt gecodeerd en geformuleerd:
De uiteindelijke beslissing over het al dan niet opnemen van een monument op de Werelderfgoedlijst ligt bij het Werelderfgoedcomité. Dit Comité komt één keer per jaar bijeen om, op basis van de adviesrapporten, te oordelen over de nieuwe nominaties.
Het Werelderfgoedcomité kan een werelderfgoed plaatsen op de Lijst van bedreigd werelderfgoed. Dit gebeurt wanneer een grootschalig ingrijpen van buitenaf nodig is omdat het behoud in gevaar is. Met deze status kan acuut geld vrij worden gemaakt uit het Werelderfgoedfonds en wordt er internationale attentie gevraagd voor de bedreiging. Per juni 2011 geldt dit voor 35 monumenten, bijvoorbeeld voor de Middeleeuwse monumenten in Kosovo.
Als de unieke status van een werelderfgoed verdwijnt, kan het door het Comité helemaal van de Werelderfgoedlijst worden verwijderd. Sinds de aanvang van het Werelderfgoedverdrag zijn drie sites dusdanig beschadigd, dat de status UNESCO Werelderfgoed werd verloren. Dit gebeurde bijvoorbeeld met de erkenning van het cultuurlandschap van het Elbedal bij Dresden. Dit cultureel erfgoed werd volgens het Comité zodanig beschadigd door de bouw van de Waldschlösschenbrug dat de erkenning werd ingetrokken. Daarmee is dus ook een stuk geschiedenis, erfgoed van de Wereld, voor de toekomstige generaties verloren gegaan.
Geschiedenis.
Directe aanleiding voor de overeenkomst was de bouw van de Aswandam in Egypte in 1959. Hierdoor kwam een vallei onder water te staan met daarin de ruim 3000 jaar oude tempels van Aboe Simbel. UNESCO lanceerde daarop een wereldwijde reddingsactie. De bedreigde tempels werden zorgvuldig gedemonteerd, naar een hogere locatie gebracht en daar stuk voor stuk weer opgebouwd. De kosten van dit project bedroegen zo’n 80 miljoen US dollar, waarvan 40 miljoen werd gedoneerd door 50 verschillende landen.
Deze actie werd wereldwijd als een groot succes beschouwd, en andere acties volgden (bijvoorbeeld voor Venetië, de ruïnes van Mohenjodaro in Pakistan, en de Borobudur in Indonesië). UNESCO en ICOMOS stelden daarop een concept overeenkomst op om het gezamenlijke erfgoed van de mensheid te beschermen.
De Verenigde Staten stonden aan de basis van het idee om behoud van culturele monumenten te combineren met natuurbehoud: een conferentie in 1965 riep op tot het instellen van een "World Heritage Trust". De IUCN ontwikkelde vergelijkbare plannen, en die werden in 1972 gepresenteerd op een VN conferentie in Stockholm. Daar ook werd de Overeenkomst voor het werelderfgoed uiteindelijk gesloten.
Ontwikkelingen vanaf 2000.
De jaarlijkse groei van de Werelderfgoedlijst heeft de discussie aangewakkerd of de lijst eindig is. Dit heeft in 2000 geleid tot het "Besluit van Cairns", waarin het aantal nieuwe nominaties wordt beperkt en waarbij tegelijkertijd een meer evenwichtige inhoud wordt nagestreefd.
Prioriteit wordt in de eerste plaats gegeven aan nominaties van landen die nog niet zijn vertegenwoordigd op de lijst, en vervolgens aan nominaties van monumenten in ondervertegenwoordigde categorieën. Landen die al werelderfgoederen binnen hun grenzen hebben, mogen nog maar één nieuwe nominatie per jaar inzenden.
Bij een evaluatie in juli 2006 van deze "Global Strategy" om de Werelderfgoedlijst meer in balans te laten komen is afgesproken dat ieder land nu twee nieuwe monumenten per jaar mag indienen, waarvan er minimaal één een natuurlijk erfgoed moet zijn. Het totaal aantal te beoordelen nieuwe nominaties is maximaal 45 (inclusief die monumenten die in voorgaande jaren zijn terugverwezen voor meer informatie/onderbouwing en opnieuw worden genomineerd). De prioriteitenvolgorde is gelijk gebleven aan die van het Besluit van Cairns.
Aantallen.
Het materieel werelderfgoed bestaat sinds de 44e sessie van het Werelderfgoedcomité in 2021 uit 1154 werelderfgoederen verspreid over 167 landen. Hiervan zijn 897 cultureel erfgoed (C), 218 natuurlijk erfgoed (N) en 39 hybride erfgoed, die een combinatie van beide zijn (C/N). 191 landen hebben de Werelderfgoed Conventie geratificeerd. Ieder land is zelf verantwoordelijk voor bescherming en behoud van de eigen monumenten. Van deze lijst staan er 52 sites op de lijst van het bedreigde werelderfgoed, omdat het voortbestaan van dit erfgoed in gevaar is.
Jaarlijkse bijeenkomsten Werelderfgoedcomité.
Een overzicht van de jaarlijkse bijeenkomsten van het Werelderfgoedcomité, waar wordt besloten over nieuwe nominaties en richtlijnen.

</doc>
<doc id="29063" url="https://nl.wikipedia.org/wiki?curid=29063" title="Peer-to-peer">
Peer-to-peer

Een peer-to-peernetwerk (of p2p; Engels: P2P) is een logisch netwerk van computers die in dit netwerk gelijkwaardig zijn, en diensten aan elkaar kunnen aanbieden. Het woord komt van het Engelse "peer", dat 'gelijke' betekent. Een dergelijk netwerk kent geen vaste werkstations en servers zoals in het client-servermodel, maar heeft een aantal gelijkwaardige aansluitingen die functioneren als server en als werkstation voor de andere aansluitingen in het netwerk.
Kenmerken.
Dit peer-to-peer-netwerkmodel staat in contrast met het "werkstation-servermodel" (Engels: "client-server"). Elke aansluiting is in staat om een ondersteunde overdracht te starten en te beëindigen. "Peer-to-peer"-aansluitingen kunnen verschillen in lokale configuratie, verwerkingssnelheid, bandbreedte van het netwerk en opslagcapaciteit.
Vaak wordt beweerd dat de p2p-techniek efficiënter kan distribueren dan een server-client. Hier is echter geen onderbouwing voor. Nederlandse internetproviders beweren het tegenovergestelde: p2p belast het netwerk meer dan downloads of streams. Met name bij realtime-p2p-diensten (telefonie, livestreams) kan de overhead aan data (parityfeeds, communicatie) leiden tot forse toename in de belasting van het netwerk.
Het netwerk bestaat uit zogenaamde nodes, "knopen", die actief een peer zoeken respectievelijk hun bereidheid bekendmaken om informatie uit te wisselen.
Uitwisselingsnetwerken.
Ook kan de term toegepast worden op een onbepaald aantal netwerktechnologieën en -applicaties die gebruikmaken van dit model (zoals het NNTP-protocol, dat gebruikt wordt door Usenet-nieuwsgroepen). De term wordt het meest gebruikt als men het heeft over uitwisselingsnetwerken, zoals Gnutella, FastTrack, WinMX, BitTorrent en eDonkey2000. Deze netwerken bieden de mogelijkheid om gratis en grotendeels anoniem bestanden of delen van bestanden te versturen tussen computers die zijn verbonden met het internet. De Engelse benaming hiervoor is "filesharing".
Niet gerelateerde eigenschappen.
De toegangsregelingen tot een netwerk zijn geen deel van de definitie van peer-to-peer. Zo is het GigaTribe-netwerk pas toegankelijk via een contactpersoon die dit mogelijk maakt terwijl andere netwerken voor iedereen open zijn.
In samenhang met bestandsuitwisseling kennen sommige peer-to-peernetwerken de mogelijkheid verschillende delen van het bestand parallel van verschillende peers (en daardoor sneller) binnen te halen.
Peer-to-peernetwerken, -protocollen en -applicaties.
Formaat:

</doc>
<doc id="29065" url="https://nl.wikipedia.org/wiki?curid=29065" title="WinMX">
WinMX

WinMX is een applicatie en peer-to-peer netwerk protocol, om bestanden met het rest van het internet te delen "(en: filesharing)". Hierdoor is het mogelijk om muziek, video, plaatjes, en vele andere bestanden, te downloaden. WinMX is dus wat dat betreft te vergelijken met programma's zoals Kazaa, Audio Galaxy, Morpheus, LimeWire, Bearshare en het oude Napster. WinMX is, zoals de naam al doet vermoeden, alleen beschikbaar op Microsoft Windows.
WinMX gaat niet voor de schoonheidsprijs, maar voor de functionaliteit en stabiliteit. Dat en andere zaken maakt het anno 2005 een van de populairste uitwisselingprogramma's, ook al zit er wel een dalende lijn in de populariteit. Die andere zaken zijn, helemaal gratis, geen spyware, zeer hoge zoek resultaten, niet alleen populaire muziek, maar ook oudere muziek, zoals jazz en klassiek, mogelijkheid om centrale OpenNap servers toe te voegen (voor de deskundige gebruikers), de mogelijkheid om bestanden van meerdere gebruikers tegelijk te downloaden "(en: multi-point)" en geavanceerde opties om de hoeveelheid en snelheid van downloads en uploads te regelen.
WinMX is een van de oudste filesharing programma's. In de tijd dat Napster nog zegevierde werd het gebruikt door de serieuze gebruiker, omdat het niet alleen het Napster netwerk op kon, maar ook vele andere, kleinere, gecentraliseerde netwerken (OpenNap). Toen Napster dreigde ten onder te gaan, kwam WinMX met een eigen netwerk. Dit netwerk wordt echter niet centraal geregeld, maar decentraal (peer-to-peer of p2p), wat inhoudt dat er niet één plek is aan te wijzen waar alle informatie centraal wordt bijgehouden.
WinMX kan alleen bestaan doordat gebruikers bestanden beschikbaar stellen aan andere gebruikers. Er wordt dan ook aangeraden om ten minste enkele kwalitatief goede bestanden (bijvoorbeeld MP3's of Ogg Vorbis) beschikbaar te stellen, meer is natuurlijk veel beter voor het netwerk. Er zijn mensen die honderden tot duizenden bestanden beschikbaar hebben gesteld. Mensen die alleen komen om te downloaden zijn slecht voor het voortbestaan van het netwerk en worden daarom ook "leechers" genoemd, wat letterlijk vertaald "bloedzuigers" betekent.
De server van WinMx.com is 25 september 2005 afgesloten en naar verluidt zijn de makers van de software inmiddels uitgeweken naar Vanuatu. Het netwerk is echter nog steeds volledig in gebruik dankzij inspanningen van de gebruikers zelf, die een patch hebben ontwikkeld om het programma en het netwerk weer aan de gang te krijgen.

</doc>
<doc id="29071" url="https://nl.wikipedia.org/wiki?curid=29071" title="Funiculaire">
Funiculaire



</doc>
<doc id="29072" url="https://nl.wikipedia.org/wiki?curid=29072" title="Zimbabwe">
Zimbabwe

Zimbabwe (uitspraak: [zɪm'bɑpʋə]; officieel: de Republiek Zimbabwe) is een land in Afrika, dat grenst aan Zambia, Mozambique, Zuid-Afrika en Botswana. Het grootste deel van de 20ste eeuw was het onder de naam Zuid-Rhodesië (vanaf 1965 onofficieel: Rhodesië) een Britse kolonie.
Geschiedenis.
Prekoloniale periode.
Jagers uit de IJzertijd, gerelateerd aan de huidige Khoisan, bewoonden het gebied ongeveer 5000 jaar geleden of eerder. Zij beeldden scènes van het leven uit in rotstekeningen door geheel Zimbabwe; deze staan bekend als "Bushman paintings". In ongeveer 300 n. Chr. begonnen Bantoe-sprekende volken naar deze regio te migreren, en de eerder aanwezige jagers te verdringen. Onder deze Bantoe-volkeren waren ook de voorouders van de Shona. De ruïnes van Groot-Zimbabwe (vermoedelijk een Shona-sprekend rijk) getuigen hiervan. Vandaag de dag vormen de Shona ongeveer vier vijfde van de totale bevolking. Gekoppeld aan het ontstaan van contacten met moslim-handelaren aan de kust van de Indische Oceaan rond de 10e eeuw begon Groot-Zimbabwe zich in de 11e eeuw te ontwikkelen. Dit rijk verhandelde goud, ivoor en koper voor onder andere textiel, glas en keramiek. Halverwege de 15e eeuw viel dit Shona-rijk uiteen.
Gedurende een onrustige periode in Zuidelijk Afrika, bekend als Mfecane, trokken onder leiding van Mzilikazi de Noord-Ndebele (ook Matabele genoemd) in 1834 vanuit het huidige Zuid-Afrika het huidige Zimbabwe in. De Noord-Ndebele waren oorspronkelijk onderdeel van het Zoeloekoninkrijk van Shaka. In het huidige Zimbabwe streden zij onder anderen tegen de Shona en vormden uiteindelijk het koninkrijk Mthwakazi. Gedurende de migratie en strijd werden vele lokale clans en individuen opgeslokt in het rijk van de Noord-Ndebele. Het Sindebele werd de lingua franca.
Koloniale geschiedenis.
In de eerste helft van de 19e eeuw werd het gebied voornamelijk bewoond door de Shona en de Noord-Ndebele. De Noord-Ndebele stonden onder leiding van koning Mzilikazi en waren vooral veeboeren.
De British South Africa Company, onder de leiding van Cecil Rhodes, begon in 1888 met de ontginning van de aanwezige ertsen. Hij noemde het gebied dat het huidige Zimbabwe en Zambia omvat naar zichzelf: Rhodesië. Het was het begin van de kolonisatie. Cecil Rhodes sloot een verdrag met Lobengula, de toenmalige koning van de Noord-Ndebele en zoon van Mzilikazi. Lobengula wilde geen land afstaan aan Rhodes, alleen mijnrechten. Waarschijnlijk heeft Lobengula niet beseft dat mijnbouw ook grond zou kosten. Na het verdrag vestigden zich pioniers in Rhodesië en uiteindelijk werd Lobengula als machtsfactor uitgeschakeld. In 1889 kreeg Rhodes' firma (BSAC) van de Britse regering de machtiging om het land ook effectief te besturen. Rhodes begon ook de bezetting van Mashonaland te organiseren. Aanvankelijk hielden de pioniers zich bezig met de winning van ertsen, maar later gingen ze ook het land bewerken. De lokale bevolking en de pioniers leefden strikt gescheiden. De Noord-Ndebele en later ook de Shonastam kwamen in opstand in 1896 en 1897, maar deze werden neergeslagen door de Pioniers. Vandaag wordt deze opstand als de eerste 'Chimurenga' of bevrijdingsoorlog herdacht.
In het zuidelijk deel van Rhodesië hadden zich van het begin af aan de meeste blanke kolonisten gevestigd, vooral plantagehouders die een steeds groter deel van de grond voor zich opeisten. Dit deel kreeg in 1923 een grote mate van zelfbestuur, waar de gekozen chiefs zitting hadden in de Senaat en een stem voor hun stammen. Zo werd het huidige Zimbabwe gevormd, een zelf-regerende Britse kolonie met als naam Zuid-Rhodesië. De blanke kolonisten behielden wel het recht om zelf over alle binnenlandse aangelegenheden te beslissen. De "Land Apportionment Act" van 1931 deelde Rhodesië op in 'inheems' gebied (37 procent van het land) en 'Europees' gebied. Aanvankelijk was deze landverdeling geen groot probleem, toen de pioniers zich in Rhodesië vestigden woonden er slechts 250.000 Afrikanen in het gebied. Maar met de ontwikkeling van het land groeide de bevolking snel, stamhoofden hadden te weinig grond voor hun mensen. In de loop der jaren werd het land 50/50 verdeeld.
In 1953 voegden de Britten Zuid- en Noord-Rhodesië samen met Nyasaland, het huidige Malawi. Dit samengevoegde land heette de 'Federatie van Rhodesië en Nyasaland'. Deze federatie, ook wel de "Centraal-Afrikaanse Federatie" genoemd, werd gedomineerd door Zuid-Rhodesië. Groeiend Afrikaans nationalisme en algemene ontevredenheid zorgde ervoor dat de Britten de federatie in 1963 weer ophieven: de federatie viel uiteen in drie kolonies: Nyasaland (nu Malawi), Zuid-Rhodesië (nu Zimbabwe) en Noord-Rhodesië (nu Zambia). Zambia en Malawi werden zelfstandig en er werden zwarte Afrikaanse meerderheidsregeringen gevormd. In Zuid-Rhodesië werd het Rhodesian Front gekozen en kwam de macht in handen van een blanke minderheidsregering onder leiding van Ian Smith. Deze wenste eveneens zelfstandigheid, maar de Londense regering wilde daar niet op ingaan maar de macht geven aan Joshua Nkomo, die toen de leider was van de Noord-Ndebele. Ian Smith, de minister-president, was op dat punt echter onwrikbaar. In 1965 werd eenzijdig de onafhankelijkheid uitgeroepen.
Blank minderheidsbewind.
Op 11 november 1965 eindigde de Britse overheersing van Zuid-Rhodesië. De blanke regering onder leiding van Ian Smith riep de onafhankelijkheid uit met de 'Unilateral Declaration of Independence' (UDI), een eenzijdige verklaring van onafhankelijkheid. De Britse regering bestempelde de UDI als een daad van rebellie, maar probeerde niet de macht opnieuw te vestigen. De Britse regering Wilson, van Labour verklaarde een economische boycot. Deze leidde op 18 maart 1970 tot een resolutie van de Veiligheidsraad die alle leden van de VN verplichtte de relaties met Rhodesië te verbreken. Maar dankzij de Zuid-Afrikaanse en Portugese steun konden deze sancties worden omzeild. Het werd moeilijker toen Mozambique onafhankelijk werd en in maart 1975 de grenzen sloot.
Rhodesië werd internationaal alleen door de regering van Zuid-Afrika erkend. In 1970 doopte de blanke minderheidsregering Rhodesië om tot de Republiek Rhodesië.
Burgeroorlog.
Niet alleen internationaal stond Rhodesië onder druk, ook intern waren de Afrikanen het niet eens met het blanke minderheidsbewind en al snel brak er een burgeroorlog uit waarbij de regering het op moest nemen tegen het door Afrikanen geleide ZAPU ("Zimbabwe African People's Union") van Joshua Nkomo en de ZANU ("Zimbabwe African National Union") van Robert Mugabe. Deze groeperingen werden gesteund door de buurlanden Zambia en Mozambique, de Sovjet-Unie, China en de westerse wereld. Mugabe was een fel tegenstander van de blanke overheersers en zat van 1964 tot 1974 vast als politieke gevangene.
Nieuw kiessysteem.
Hoewel Rhodesië geen apartheidsregime kende, werd Smith door ZANU, ZAPU en de internationale gemeenschap gezien als een racist en blanke supremacist. Smith voerde een gelimiteerd kiesrecht in waardoor alleen goed opgeleide inwoners van Rhodesië mochten stemmen. In aanvang waren dit vooral blanke inwoners, later kwamen daar meer en meer zwarten bij. Van de 66 parlementszetels werden er in aanvang 16 bezet door zwarten. De regering van Rhodesië ging ervan uit dat op den duur, naarmate de zwarte Rhodesiërs beter opgeleid werden, er meer zwarte kiesgerechtigden zouden komen en dat de zwarte bevolking geleidelijk beter vertegenwoordigd zou zijn in het parlement en in de regering. Het was de bedoeling dat blanke en zwarte Rhodesiërs de macht in de toekomst zouden delen op grond van een 50-50 regeling, en dat men niet op grond van etnische afkomst maar van politieke voorkeur zou stemmen.
Naar een zwarte meerderheid.
Internationaal viel zowel het blanke minderheidsregime als de voorgenomen 50-50-regeling niet in goede aarde. De blanken vertegenwoordigden met nog geen 300.000 inwoners rond de 5,5% van de totale bevolking, een 50-50-machtsverdeling werd daarom niet als redelijk gezien. De internationale gemeenschap eiste een zwarte meerderheidsvertegenwoordiging. Ook intern bleef er verzet tegen de blanke minderheidsregering, dit verzet werd geleid door ZANU en ZAPU. Vanwege het blanke minderheidsregime bleven de internationale economische sancties van kracht. De interne onlusten en de internationale boycot begon z'n tol te eisen.
In 1978 kwam onder druk van Zuid-Afrika een machtsdelingsovereenkomst (Internal Settlement) tot stand tussen blanke en zwarte Rhodesiërs (Chief Chirau, Abel Muzorewa, Ndabaningi Sithole en James Chikerema en hun partijen). De machtsdelingsovereenkomst hield in dat de zeggenschap over de politie, ambtenarij en rechterlijke macht in handen bleef van de blanken, ook zouden de blanken recht hebben op 1/3 van de parlementszetels. In april 1979 werden er vrije verkiezingen gehouden die resulteerden in een zwarte meerderheid in het parlement. Op 1 juni 1979 werd de zwarte bisschop Abel Muzorewa gekozen en na de verkiezingen minister-president. Het land werd omgedoopt in Zimbabwe Rhodesië. De regering van Muzorewa werd echter niet internationaal erkend en ook intern woedde de burgeroorlog voort omdat de partijen ZAPU en ZANU niet wilden meedoen maar onmiddellijke overdracht eisten zonder verkiezingen. Zij gingen door met hun geweld tegen de bevolking en wilden macht "door de loop van het geweer."
Einde burgeroorlog.
In september 1979 nodigde de Britse regering Ian Smith, Muzorewa en de leiders van het Zimbabwaans Patriottisch Front (bestaande uit ZANU en ZAPU samen) uit voor een conferentie in Lancaster House in Groot-Brittannië. Tijdens de conferentie zou de onafhankelijkheid en toekomst van Zimbabwe Rhodesië besproken worden, ook wilden de Britten proberen de interne onlusten via diplomatie te beëindigen. De door Lord Carrington geleide conferentie zou drie maanden duren (van 10 september tot 15 december 1979). Op 21 december 1979 tekenden de delegaties uiteindelijk het 'Lancaster House Agreement', waarmee een einde kwam aan de burgeroorlog. Het akkoord voorzag in het begin van een grondwet, het beëindigen van de binnenlandse gewelddadigheden, nieuwe verkiezingen waaraan ook ZANU en ZAPU mee zouden doen en een herschikking van de macht: voortaan zouden de blanken in Zimbabwe Rhodesië nog recht hebben op 20% van de parlementszetels. Grootste struikelblok tijdens de conferentie was het landhervormingsprogramma van Mugabe; Mugabe wilde dat de blanken het land teruggaven aan de zwarte bevolking. Uiteindelijk zegden de Britten Zimbabwe Rhodesië 630 miljoen Britse Ponden toe waarmee de zwarte bevolking land kon kopen van de blanken, hiermee werd 20.000 km² land aangekocht voor zwarte inwoners.
Verkiezingen van 1980, Rhodesië wordt Zimbabwe.
De nieuwe verkiezingen waren vooral een eis van de internationale gemeenschap onder leiding van de Amerikaanse president Jimmy Carter en de Britse premier Margaret Thatcher. Aan de nieuwe verkiezingen deden ook de guerrillabewegingen ZANU (als ZANU-PF) en ZAPU (als PF-ZAPU) mee. In de periode tussen het Lancaster House Agreement en 18 april 1980 nam Groot-Brittannië het beheer over het gebied over. De verkiezing in februari 1980 werd met grote meerderheid van stemmen gewonnen door ZANU-PF van Robert Mugabe.
Aanhangers van ZAPU, veelal Noord-Ndebele wonend in Matabeleland, waren het niet eens met de overwinning van Mugabe (een Shona), zij verweten hem intimidatie van kiezers. Ook de blanken waren niet gelukkig met de overwinning door Mugabe, Ian Smith beschuldigde ZANU-PF eveneens van intimidatie. De Gemenebest-toezichthouders noemden de verkiezingen echter eerlijk gegeven de situatie waarin ze gehouden waren.
Een deel van de blanke bevolking beraamde een militaire coup tegen de regering onder de naam 'Operation Quartz'. De in Engeland woonachtige zoon van Ian Smith, Alec Smith, was altijd een voorstander geweest van een zwart meerderheidsbewind en kwam terug uit Engeland om te bemiddelen tussen zijn vader en Mugabe. Op 3 maart 1980 spraken Ian Smith, Mugabe en andere ZANU-leiders op initiatief van Alec met elkaar. Mugabe beloofde het Rhodesian Front (RF), waarvan Ian Smith de leider was, sleutelposities in het nieuw te vormen kabinet. Na het gesprek adviseerde Ian Smith de blanke gemeenschap op 4 maart 1980 om zich neer te leggen bij de uitslag van de verkiezingen en samen te werken met de nieuwe ZANU-regering. Hiermee was Operation Quartz van de baan. In maart 1980 werd Mugabe benoemd tot minister-president, vanaf 18 april heette het land Zimbabwe.
Zimbabwe onafhankelijk.
Op 18 april 1980 werd Zimbabwe onafhankelijk verklaard en het Britse beheer opgeheven. Robert Mugabe werd minister-president en de dominee Canaan Banana president. Ian Smith werd adviseur van de regering en zette zich als zodanig internationaal in voor de handelsbelangen van Zimbabwe. Binnen het parlement werd Smith de leider van de oppositie, zijn RF werd omgedoopt tot Republikeins Front (de naam Rhodesië bestond immers niet meer). Aanvankelijk voerde Mugabe een gematigd bewind, dat echter met het verstrijken van de tijd steeds meer dictatoriale trekjes begon te vertonen. Hij streefde naar een eenpartijstelsel, hetgeen in strijd was met het akkoord van Lancaster House maar overeenkwam met de gangbare politiek in vele andere Afrikaanse landen.
Hiertoe moest allereerst zijn bondgenoot uit de guerrillastrijd tegen Ian Smith, Joshua Nkomo, worden uitgeschakeld. Nkomo was minister van Binnenlandse Zaken en had zijn machtsbasis in Matabeleland, in 1982 werd Nkomo gearresteerd omdat hij een complot tegen de regering zou smeden. De Noord-Ndebele vormden en vormen een minderheid in Zimbabwe en werden door de regering (bestaande uit Shona) onderdrukt. De arrestatie van Nkomo was de druppel die de emmer deed overlopen en de Noord-Ndebele kwamen in opstand tegen de onderdrukking. Hierop vielen troepen van Mugabe Matabeleland binnen 'om de Noord-Ndebele te ontwapenen'. Naar schatting kwamen tussen 1982 en 1985 rond 20.000 Noord-Ndebele door gewelddadigheden om het leven. Aan het geweld kwam pas een eind in 1988 toen ZANU-PF en ZAPU fuseerden tot ZANU-PF. ZAPU was daarmee opgeheven. Nkomo werd niet verder vervolgd en kreeg een ceremonieel ambt binnen ZANU-PF.
In 1985 was de oppositie onder leiding van Ian Smith aan de beurt. Door zijn steun aan het bewind van Mugabe nam de populariteit van Smith binnen de blanke gemeenschap af, van zijn aanvankelijke 20 zetels restte hem na een paar jaar nog maar 9 zetels. Bij de verkiezingen van 1985 maakte Smith een comeback, hij behaalde 15 van de 20 voor blanken gereserveerde zetels. Hoewel er in het Lancaster House Agreement was overeengekomen dat de blanken recht hadden op 20 van de toentertijd 100 parlementszetels, schrapte Mugabe in 1985 de blanke zetels. Hierdoor stond Ian Smith met lege handen. Smith trok zich terug uit de politiek en verhuisde naar zijn boerderij ten zuiden van de hoofdstad Salisbury (nu Harare). Een paar jaar later zou hij naar Zuid-Afrika vertrekken.
Vervolgens werd de president van de republiek, Canaan Banana, weggewerkt. In 1987 kreeg Zimbabwe een nieuwe grondwet waarin de positie van het staatshoofd versterkt werd. De minister-president werd afgeschaft en Mugabe riep zichzelf uit tot president. Er restte Banana niets anders dan te vertrekken, hij ging werken voor de Organisatie voor Afrikaanse Eenheid en werd directeur van het religieuze departement van de Universiteit van Harare. In 1996 werd Banana gearresteerd op verdenking van homoseksuele handelingen (een strafbaar feit in Zimbabwe). Hij werd tot elf jaar cel veroordeeld. Hij overleed in 2003.
De blanken werden tot het eind van de jaren 90 van de 20ste eeuw redelijk met rust gelaten, dit veranderde in 2000. Na de onafhankelijkheid in 1980 was er een nieuwe elite ontstaan bestaande uit vriendjes van Mugabe, de brede onderlaag van de bevolking was er weinig op vooruit gegaan. Halverwege de jaren 90 kwam de oppositie in het geweer tegen de vriendjespolitiek en corruptie rond Mugabe en de uitzichtloze situatie waarin de meeste Zimbabwanen zich bevonden. Mugabe zag zijn macht afkalven en richtte zijn aandacht vervolgens op de blanken. Volgens Mugabe was het de schuld van de blanken dat de economie van Zimbabwe onvoldoende groeide, hiermee speelde Mugabe in op sluimerende anti-blanke gevoelens onder de zwarte inwoners van Zimbabwe. De landbouw en daarmee het land was bijna volledig in handen van de blanken, Zimbabwe was tot 2000 een voedselexporteur van belang en stond bekend als de graanschuur van Afrika. Met het doel weer populair te worden onder de zwarte bevolking van Zimbabwe voerde Mugabe in 2000 een landhervormingsprogramma in, een groot deel van het land van de blanke boeren werd zonder enige vorm van compensatie afgenomen en aan zwarte inwoners van Zimbabwe gegeven - meest waren dit weer vrienden van Mugabe. Deze zet zou Zimbabwe in een paar jaar tijd naar de rand van de afgrond brengen.
Landhervormingsprogramma.
In 2000 behaalde een nieuwe oppositiepartij, de Beweging voor Democratische Verandering (MDC), een opvallend resultaat bij de algemene verkiezingen: de MDC behaalde 57 van de toen nog 120 zetels tegen 62 zetels voor Mugabe. Wanneer niet zou zijn gefraudeerd, zou de MDC waarschijnlijk een meerderheid hebben behaald. Mugabe besloot de steun van de bevolking terug te winnen met een nieuwe landspolitiek waarbij land van de blanke boeren in handen zou komen van de zwarte bevolking.
Dat Mugabe koos voor deze zet was geen verrassing. Vanaf het begin van zijn leiderschap had hij de herverdeling van land hoog op zijn agenda staan. De Britse regering gaf de zwarte bevolking na de machtsovername door Mugabe in 1980 630 miljoen Britse Ponden, waarmee zij land aan konden kopen. In 1998 wilde Mugabe het land opnieuw herverdelen door land van blanke boeren te kopen en aan de zwarte bevolking te geven. Zimbabwe had hier echter het geld niet voor, aldus Mugabe, dus klopte hij weer aan bij Groot-Brittannië dat als voormalig kolonisator 'zijn verantwoordelijkheid' moest nemen. In 1998 zegden westerse landen, waaronder Groot-Brittannië, Zimbabwe opnieuw toe de herverdeling van land te financieren. De financiers trokken zich echter terug toen duidelijk werd dat Mugabe veel meer land wilde herverdelen (zo'n dertig procent van de landbouwgronden) dan aanvankelijk het plan was. Wettelijk was het tot die tijd zo geregeld dat blanke boeren gedwongen konden worden om hun land af te staan, maar hiervoor moesten zij wel financieel gecompenseerd worden. Nu er geen geld was, leek die weg afgesneden. 'Maar een wet kan veranderd worden', besloot het regime van Mugabe. In 1999 ontwierp de regering van Zimbabwe een grondwetswijziging waarin de macht van Mugabe werd uitgebreid én onteigening van boerderijen van blanke boeren werd toegestaan - dit keer zonder enige vorm van compensatie. In februari 2000 werden deze wijzigingen in een referendum met 55% tegen weggestemd door de Zimbabwaanse bevolking. Het Hooggerechtshof in Zimbabwe verklaarde het landhervormingsplan van Mugabe in 2000 en in 2001 nietig. Land afnemen zonder compensatie zag men als diefstal. De regering trok zich echter niets aan van het referendum of van het Hooggerechtshof. De rechters die in hun arresten de onteigeningen als illegaal en ongrondwettelijk bestempelden werden buitenspel gezet en het landhervormingsprogramma ging gewoon door.
Mugabe voerde zijn landhervormingsprogramma in 2000 in. Dit landhervormingsprogramma was drastisch maar niet onverwacht, als Mugabe in de problemen kwam trok hij wel vaker de 'kolonisatiekaart' en probeerde van de blanken - vooral de Britten - een gemeenschappelijke vijand te maken. Deze tactiek paste Mugabe al jaren toe en hij zou haar na het mislukken van het landhervormingsprogramma alleen maar vaker gaan toepassen. Dat de blanken geen compensatie ontvingen was volgens Mugabe logisch, de blanken hadden het land immers onrechtmatig in bezit, het land behoorde toe aan Afrika en dus aan zwarte Afrikanen, aldus Mugabe. Bovendien, zo zei Mugabe, hadden de blanken de beste landbouwgrond in bezit. Dit werd weersproken door de boeren, die erop wezen dat zij niet de beste grond maar de 'best ontwikkelde grond' in bezit hadden en ander land net zo goed zou zijn mits ontwikkeld.
Agrarische sector stort in.
Aanvankelijk ging de landhervorming traag, maar in 2001 begon de regering de boerderijen van blanken op grote schaal en zonder enige vorm van compensatie te onteigenen. Mugabe riep aanhangers van ZANU-PF op om de boerderijen te kraken en de blanke boeren te verjagen. Meestal gebeurde dat met de hulp van door Mugabe in het leven geroepen 'milities' bestaande uit jonge aanhangers van Mugabe en veteranen die hadden gevochten in de onafhankelijkheidsstrijd, in die periode vonden er ook slachtpartijen plaats op blanke boeren en zwarte boerenknechten die gezien werden als meelopers. In totaal werd 110.000 km² van de aanwezige 120.000 km² landbouwgrond in beslag genomen. De zwarte boerenknechten die jarenlang op de landerijen gewerkt hadden en over deskundigheid beschikten, werden net als de blanke boeren met geweld van het land verjaagd. De verworven landerijen werden verdeeld onder vrienden en politieke bondgenoten van Mugabe, de arme landloze zwarte Zimbabwanen kregen niets. Nadat de blanke boeren en hun knechten verjaagd waren, kwamen de akkers door ontbrekende expertise en de onwil om te investeren in de landbouw al snel braak te liggen. Enkele goedwillende boeren kregen de boerenbedrijven ook niet van de grond, de stukken grond waren of te groot om te kunnen bemannen of te klein om redelijk van te leven. Ook konden ze vaak geen leningen krijgen om machines of gewassen te kopen, ze waren immers juridisch niet de eigenaar van de grond en konden de bank daarom geen zekerheid bieden in de vorm van onderpand. Vanaf 2002 was er nauwelijks meer diesel te verkrijgen en dat was nodig om water omhoog te pompen, de akkers konden niet meer geïrrigeerd worden en ook voor het vee was er onvoldoende water.
Door de onkunde, het gebrek aan investeringen en de aanhoudende droogte in Zimbabwe verwilderden de meeste akkers snel, de agrarische productie stortte volledig in. In 2007 was 90% van het vee en dieren in voorheen door blanken beheerde wildparken omgekomen door droogte, voedselgebrek en vooral stropers. Doordat er geen landbouw meer was, dienden de dieren als voedsel en handelswaar. Dit lot trof ook de wilde dieren in Zimbabwe, de wildstand in Zimbabwe was in 2007 al met zeker 60% afgenomen. Door het instorten van de agrarische sector steeg de werkloosheid tot bijna 85% en ontstond er een hongersnood. Na het instorten van de landbouw was een derde van de bevolking afhankelijk van humanitaire voedselhulp, dat aantal steeg nadien gestaag tot meer dan de helft. Kritiek op Mugabe was niet mogelijk, iedereen die commentaar had op het regime werd hardhandig de mond gesnoerd.
Uittocht blanken.
Met het landhervormingsprogramma begon een tweede grote uittocht van blanken uit Zimbabwe. In de jaren 70 woonden er 290.000 blanken in - toen nog - Rhodesië, dit was 5,5% van de totale populatie. Hieronder bevonden zich ca. 22.000 boeren, die 50% van de landbouwgronden van Rhodesië bezaten. Ten tijde van het aantreden van het zwarte meerderheidsbewind in 1980 woonden er 240.000 blanken in Zimbabwe. De blanke inwoners konden zich moeilijk aanpassen aan hun nieuwe status van 'minderheid' en voelden zich onzeker over hun toekomst, velen emigreerden in het begin van de jaren 80, in 1984 telde Zimbabwe tussen de 90.000 en 100.000 blanke inwoners. Politieke onrust en het landhervormingsprogramma luidde in 2000 een tweede uittocht van blanke Zimbabwanen in. Een volkstelling in 2002 telde 46.743 blanken waaronder 10.000 ouderen (boven de 60). Onder deze blanken bevonden zich in 2000 4.500 boeren. In 2003 restten er nog 300 blanke boeren. Zij bezaten hoofdzakelijk kleinere boerenbedrijven. Het aantal blanken nam daarna voortdurend af. Geschat wordt dat er rond 2012 nog 40.000 blanken wonen. Een volgende volkstelling was gepland in 2012. De meerderheid van de blanken die dan nog in Zimbabwe woonden zijn te verdelen in twee groepen. Of ze waren 'bevriend' met Mugabe en steunden diens bewind (ook financieel). Deze blanken waren over het algemeen vermogend tot zeer vermogend. In het andere geval waren het arme blanken die over onvoldoende middelen beschikken om het land te verlaten. Zij hadden hun pensioen en/of hun bedrijf verloren aan de zittende regering.
Eind september 2007 werd een nieuwe wet in het Zimbabwaanse parlement aangenomen die de blanke bevolking opdraagt een meerderheidsbelang in hun bedrijven (zoals industrie, toerisme etc.) aan de inheemse bevolking af te staan. Hiermee lijkt het jaar 2000 nog eens te worden herhaald. Volgens Paul Mangwana, Minister van Inheemse Zaken is het 'niet racistisch om zaken die verkeerd zijn te corrigeren'. De wet zou 'koloniale ongelijkheden rechtzetten'.
Medio 2009 werd bekend dat partijbonzen van de Zimbabwaanse regeringspartij ZANU-PF, de partij van Mugabe, zich de veelal door blanken beheerde wildparken hadden toegeëigend. Mugabe gaf ook lieden uit de leger- en politietop toestemming om de beschermde natuurgebieden te bezetten. Volgens ZANU-PF minister Francis Nhema, die de 'contracten' uitdeelde, was de zwarte bevolking ten onrechte buiten de bedrijfstak van natuurbewaring gehouden. De MDC-T-partij van Morgan Tsvangirai was het niet eens met de confiscatie van blanke bedrijven, niet omdat hij de onteigening als onwettig beschouwde maar omdat hij het onterecht vond dat alleen het ZANU-PF-kader profiteerde en niet de MDC-aanhangers.
In oktober 2009 berichtte The Zimbabwe Times dat president Mugabe voornemens was om ook de laatste blanke boeren (toen nog tussen de 300 en 400) van hun land te verdrijven. ZANU-PF had besloten dat geen enkele buitenlander grond in Zimbabwe mocht bezitten. Ondanks het feit dat blanken vaak al generaties lang in Zimbabwe woonden, erkende ZANU-PF blanken niet als Zimbabwanen. De Zimbabwe Times baseerde dit bericht op een memorandum van 27 augustus 2009 van landbouwminister Herbert Murerwa. Dit memorandum werd wijd verspreid onder de milities van ZANU-PF en leidde tot gewelddadige aanvallen op blanke boeren. In 2009 kon Zimbabwe de bevolking al lang niet meer van voedsel voorzien, de voormalige graanschuur van Afrika had voldoende voedsel voor ongeveer een kwart van de eigen bevolking. Morgan Tsvangirai waarschuwde dat met het verdrijven van de resterende blanke boeren het voedseltekort alleen maar zou oplopen. Dit veranderde het beleid van de regering echter niet. Mugabe was geïrriteerd over het verzet van de blanke boeren, boeren die hun land niet zouden afstaan moesten worden vervolgd, aldus Mugabe.
Operatie Murambatsvina.
Na de verkiezingen van 2005 kondigde de overheid Operatie Murambatsvina aan. Door de armoede in het land kwamen er steeds meer sloppenwijken. Deze zich almaar uitbreidende sloppenwijken werden als bron van onvrede gezien, bovendien waren de arme bewoners van de sloppenwijken in meerderheid aanhangers van de oppositie. De regering gaf de opdracht de sloppenwijken met de grond gelijk te maken onder het mom dat ze daarna voor goede huisvesting zouden zorgen. Die nieuwbouw is er nooit gekomen. Tijdens de operatie werden zo'n 700.000 huizen en bedrijven vernietigd, hierdoor werden honderdduizenden mensen helemaal dakloos en sloegen velen van hen op de vlucht. Sinds het eind van de jaren negentig van de 20ste eeuw zijn tussen de 4 en 5 miljoen Zimbabwanen het land ontvlucht, vooral naar omliggende landen als Zuid-Afrika en Botswana. Ruim 3 miljoen Zimbabwanen vluchtten naar Zuid-Afrika, deze grote toestroom van Zimbabwanen leidde in Zuid-Afrika weer tot rassenrellen.
Veel Zimbabwaanse vluchtelingen worden in de landen waar ze naartoe vluchten weer uitgebuit door de plaatselijke bevolking. Mannen werken onderbetaald of worden helemaal niet betaald. Nadat ze een paar maanden 'gratis' gewerkt hebben, geeft hun werkgever ze aan als illegale immigrant. Vrouwen worden vaak met valse beloften gelokt en komen terecht in de seksindustrie of worden ingezet als onbetaalde of onderbetaalde kracht in de huishouding.
In 2008 woonden er 11,3 miljoen mensen in Zimbabwe. Bijna 2 miljoen mensen zijn besmet met aids, de levensverwachting was in 2008 39 jaar. De Zimbabwaanse regering is niet ongerust over de leegloop van het land. Didymus Mutasa, het toenmalige hoofd van de Zimbabwaanse veiligheidsdienst, verklaarde in 2002 aan de BBC dat de regering het aantal inwoners graag gehalveerd zag. Volgens Mutasa zou Zimbabwe beter af zijn met 6 miljoen inwoners, 'eigen mensen' die de regering gesteund hadden tijdens de onafhankelijkheidsstrijd.
Inflatie.
De economie had in 2008 het hoogste krimppercentage en de hoogste inflatie ter wereld; daardoor kende Zimbabwe een werkloosheid van ca. 94%. Niet alleen de landbouw was ingestort, maar bijvoorbeeld ook de toeristenindustrie. In de jaren 90 trok Zimbabwe jaarlijks meer dan 1 miljoen toeristen met een piek van 1,4 miljoen in 1999. Na het landhervormingsprogramma daalde het aantal toeristen in 2000 direct met 75%. Het toerisme was in 2008 vrijwel non-existent. Door droogte, voedselgebrek en vooral door stropers nam de wildstand in de reservaten met 90% af, buiten de reservaten werd zeker 60% van de wilde dieren gedood. De laatste schatting dateert uit 2007, waarschijnlijk ligt het percentage gedode dieren hoger. Het verdwijnen van de wilde dieren binnen en buiten de reservaten in combinatie met ontbossing kan ook in de toekomst desastreus zijn voor de toeristenindustrie.
Het regime schoof steevast alle schuld voor de problemen in de schoenen van zogenaamde imperialistische mogendheden (met name Groot-Brittannië en de Verenigde Staten), die van Zimbabwe opnieuw een kolonie zouden willen maken. Er werd toenadering gezocht tot niet-westerse landen zoals Libië en China voor noodkredieten om bijvoorbeeld acute brandstoftekorten op te lossen. Het Internationaal Monetair Fonds verwachtte dat de inflatie in Zimbabwe aan het eind van 2007 100.000% zou bedragen. In februari 2008 werd de officiële inflatie bekendgemaakt door Zimbabwe, zij bedroeg toen - conform de schatting van het IMF - 100.000%. Deskundigen schatten de inflatie nog hoger, op 150.000%. In 2007 steeg de prijs voor een krant met 200.000% naar 3 miljoen Zimbabwaanse dollar (40 eurocent), voedselprijzen stegen nog sneller: de prijs van een kilo kip steeg 236.000% naar 15 miljoen Zimbabwe dollars (2 euro). Op 18 januari 2008 werden er biljetten van 1 miljoen, 5 miljoen, 10 miljoen en 250 miljoen Zimbabwaanse dollars uitgegeven. Dit laatste biljet was toen het briefje met de hoogste nominale waarde ter wereld. Als men praat over de waarde van een biljet wordt doorgaans de zwartemarktwaarde genomen. Deze waarde is veel lager dan de officiële wisselkoers, maar is reëel als men kijkt naar de prijzen van levensmiddelen. De officiële wisselkoers is vastgesteld door de regering en wordt kunstmatig hoog gehouden. Als men de officiële wisselkoers aan zou houden, zou de prijs van een brood omgerekend ongeveer 400 euro bedragen (in juli 2008). In december 2008 werd door de centrale bank van Zimbabwe een bankbiljet van 10 miljard Zimbabwaanse dollar geïntroduceerd vanwege de hyperinflatie in het land. De prijzen verdubbelden in die periode elke dag, de inflatie in Zimbabwe was verreweg de hoogste ter wereld. Mugabe weet de crisis in Zimbabwe aan de sancties opgelegd door westerse landen, vooral de 'VS en hun bondgenoten'. Uiteindelijk liep de biljetwaarde op tot 100 biljoen dollar.
Vanaf 2008.
Tot 2000 deed het land het economisch nog redelijk tot goed, maar na de landhervorming is Zimbabwe in een neerwaartse spiraal terechtgekomen - zowel economisch als politiek. Vanaf de jaren 90 van de 20ste eeuw worden verkiezingen nog slechts met behulp van geweld en intimidatie door ZANU-PF gewonnen. De pers in Zimbabwe is aan banden gelegd, kritische buitenlandse media (met name de BBC) worden geweerd. Oppositionele politici worden verdacht gemaakt, beschuldigd van verraad (vooral MDC-leider Morgan Tsvangirai) en/of gevangengezet. Er ontstond zo een steeds sterker repressief regime onder de regering van de Zimbabwe African National Union - Patriotic Front (ZANU-PF) onder leiding van Mugabe.
Verkiezingen 2008.
Op 29 maart 2008 vonden er verkiezingen plaats waaraan meerdere partijen meededen. De belangrijkste kandidaten waren Robert Mugabe van ZANU-PF, Morgan Tsvangirai van de MDC-T) en Simba Makoni, een onafhankelijke kandidaat. Het toezicht op de verkiezingen was in handen van waarnemers van de Afrikaanse Unie, Mugabe weigerde niet-Afrikaanse waarnemers. De waarnemers en de oppositiepartijen constateerden dat er op grote schaal fraude werd gepleegd bij de verkiezingen. Zo werd het aanhangers van de oppositie onmogelijk gemaakt om te stemmen, vond er intimidatie plaats, werden kiezers omgekocht door Mugabe en voerde Mugabe een groot aantal 'spookkiezers' op (kiezers die wel op lijsten stonden maar niet of niet meer bestonden). Ondanks de grootscheepse fraude en intimidatie door Mugabe werden de verkiezingen gewonnen door Tsvangirai. Op 3 april 2008 werd bekend dat de MDC 109 zetels van de in totaal 210 zetels behaalde, tegen 97 zetels voor ZANU-PF. Mugabe hield de uitkomst langere tijd geheim en deed daarna moeilijk over de telling, volgens Mugabe en zijn aanhangers had Tsvangirai weliswaar de meeste stemmen behaald maar niet de benodigde absolute meerderheid, daarom kwam er een tweede verkiezingsronde.
Die verkiezingen vonden plaats op 27 juni 2008, hierbij konden kiezers kiezen tussen Mugabe en Tsvangirai. De tweede verkiezingsronde was omgeven door geweld, in de periode voor de verkiezingen werden duizenden aanhangers van de MDC ernstig mishandeld en tientallen vermoord waaronder vrouwen van oppositieleden. De tweede man van de MDC werd opgepakt en beschuldigd van hoogverraad. Op 22 juni vluchtte Tsvangirai naar de Nederlandse ambassade, op diezelfde dag trok hij zich wegens het geweld terug uit de verkiezingsstrijd. Hierdoor konden de kiezers tijdens de tweede ronde alleen op Mugabe stemmen. Om de verkiezing enige geloofwaardigheid te geven werden kiezers onder druk gezet om hun stem uit te brengen. Wie weigerde te stemmen moest vrezen voor geweld, Mugabe's knokploegen maakten jacht op mensen die nog geen inkt aan hun vinger hadden ten teken dat ze hun stem hadden uitgebracht. Ondanks de intimidatie bleef de opkomst laag. Als enige kandidaat won Mugabe de tweede verkiezingsronde. Internationaal werd de uitslag niet erkend, zelfs regeringen van omliggende landen die Mugabe altijd gesteund hadden (waaronder de regering van Zuid-Afrika) lieten Mugabe vallen en noemden de verkiezingen een farce.
Geen regering van nationale eenheid.
Na lange onderhandelingen over wie de verkiezingen van 2008 gewonnen had, maakte oppositieleider Tsvangirai en de Zuid-Afrikaanse president Thabo Mbeki, die optrad als bemiddelaar, op 11 september 2008 bekend dat er een akkoord bereikt was over het delen van de macht in Zimbabwe, op 15 september 2008 tekende Mugabe namens de ZANU-PF en Tsvangirai namens de MDC het akkoord. Bedoeling van het akkoord was dat Mugabe en Tsvangirai samen een regering van nationale eenheid zouden vormen. Ondanks dit akkoord bleef Mugabe stevig aan het roer als machthebber van het autoritair regime in Zimbabwe. De onderhandelingen rond de vorming van een regering van nationale eenheid liepen vast op de verdeling van kabinetsposten. In december 2008 vroeg Tsvangirai zijn partij de onderhandelingen stop te zetten.
Cholera-epidemie en verder.
Omdat er onvoldoende schoon drinkwater was, brak augustus 2008 een cholera-epidemie uit. Op 11 december 2008 ontkende Mugabe deze epidemie, maar die ontkenning werd een dag later weer ingetrokken, volgens een woordvoerder van de regering had Mugabe 'een grapje gemaakt'. Diezelfde dag - 12 december 2008 - verklaarde Mugabe dat de cholera-epidemie door Groot-Brittannië was veroorzaakt in een poging genocide te plegen op het volk van Zimbabwe. Groot-Brittannië zou daarbij geholpen zijn door andere westerse mogendheden. Van augustus tot en met december 2008 raakten 30.000 Zimbabwanen besmet en stierven er 1500 mensen. Schoon drinkwater was vooral in en rond de steden niet beschikbaar. In eerste instantie weigerde Mugabe alle hulp, maar medio december liet hij wel internationale hulpverleners toe die voor schoon drinkwater konden zorgen. Inmiddels was de helft van de bevolking ondervoed.
Steeds meer regeringsleiders riepen Mugabe op te vertrekken, Mugabe bleek dat niet van plan en zei begin december 2008 dat de wereldleiders 'hun vuile bek moeten houden'. Op 19 december 2008 verklaarde Mugabe dat hij zich nooit zal overgeven, hij meende dat geen enkel Afrikaans land het aan zal durven hem ten val te brengen. In het Westen (vooral Amerika) wordt aangedrongen op ingrijpen, maar de meeste buurlanden zijn tegen militair ingrijpen in Zimbabwe. In 2008 begonnen regeringen op het Afrikaanse continent voorzichtig of minder voorzichtig afstand te nemen van Mugabe. Zijn regering werd onder andere gesteund door buurlanden Zuid-Afrika, Mozambique en Zambia maar ook andere landen bewonderden het regime van Mugabe en ontkenden dat er in Zimbabwe sprake was van een crisis. Afrikanen zijn er lang van uitgegaan dat het Westen Mugabe wilde demoniseren en verzetten zich daarom tegen westerse inmenging. De toenmalige Zuid-Afrikaanse president Thabo Mbeki zei medio 2008 nog dat de Afrikanen hun problemen zelf op wilden lossen 'binnen Afrika en op de Afrikaanse manier'.
2012 en 2013: versoepeling EU-sancties; referendum.
In februari 2009 trad uiteindelijk toch een nieuwe regering aan, waarin naast de ZANU-PF (die sinds 1980 alleen aan de macht was geweest) ook de MDC vertegenwoordigd was. Mugabe bleef president, terwijl Morgan Tsvangirai benoemd werd tot premier. Het premierschap, dat in 1987 door Mugabe was afgeschaft, werd daarmee opnieuw ingevoerd. Het was een unicum dat een oppositiepartij in Zimbabwe regeringsverantwoordelijkheid kreeg, maar in de praktijk hield de ZANU-PF de touwtjes stevig in handen.
Begin 2012 besloot de Europese Unie om een deel van de aan Zimbabwe opgelegde sancties, zoals reisbeperkingen, op te heffen. De EU zei dat het land goed op weg was om democratische verkiezingen te organiseren en sprak zelfs van 'historische veranderingen'. Human Rights Watch had eerder de EU juist opgeroepen om de sancties niet te versoepelen. Sancties speciaal gericht tegen Mugabe bleven in stand. In maart 2013 werden er nog meer EU-sancties opgeheven. Dit nadat er een referendum was gehouden waarin 95% van de Zimbabwaanse kiezers voor een wijziging in de grondwet hadden gestemd, waarin de macht van de president in de toekomst beperkt wordt. Ook ditmaal bleven de sancties tegen Mugabe zelf van kracht.
Na de verkiezingen van 2013 verdween de MDC weer in de oppositie en regeerde de ZANU-PF onder Mugabe alleen verder.
2017: militaire staatsgreep en aftreden Mugabe.
Na 2013 werd openlijk gediscussieerd over wie op termijn de opvolger moest worden van de inmiddels hoogbejaarde Mugabe. Alles wees erop dat hij zijn echtgenote Grace Mugabe naar voren wilde schuiven, ten koste van de populaire vicepresident Emmerson Mnangagwa. Toen Mnangagwa in november 2017 door Mugabe ontslagen werd, reageerde het leger met een staatsgreep. Het echtpaar Mugabe werd uit de partij gezet en kort daarop legde Robert Mugabe na 30 jaar het presidentschap neer, nadat het parlement een afzettingsprocedure tegen hem had opgestart. Mnangagwa werd benoemd tot de nieuwe leider van de ZANU-PF en de nieuwe president van Zimbabwe. Mugabe zou in 2019 op 95-jarige leeftijd overlijden.
Verkiezingen 2023.
In september 2023 werd uittredend president Mnangagwa beëdigd voor een tweede ambtstermijn, na omstreden verkiezingen in augustus.
Bestuurlijke indeling.
Zimbabwe is ingedeeld in 8 provincies en 2 steden met provinciale status:
De provincies zijn onderverdeeld in 63 districten, verder verdeeld in afdelingen ("wards").
Geografie.
Grootte en ligging.
De oppervlakte van 390.580 km² is bijna 13 keer de oppervlakte van België of 9,5 keer die van Nederland. Zimbabwe grenst niet aan een zee. Buurlanden zijn Zambia, Zuid-Afrika, Botswana en Mozambique. De Limpopo rivier vormt de natuurlijke grens met Zuid-Afrika. De Zambezi en het Karibameer vormen een andere natuurlijke grens, namelijk met Zambia. Zuidoostelijk ligt er een andere belangrijke rivier: de Sabi.
Reliëf.
Naar hoogteligging worden 4 gebieden onderscheiden. Het 'Hoogveld' waarop de hoofdstad Harare zich bevindt ligt tussen 1200 en 1500 meter hoog en maakt ongeveer 20% van het territorium uit. Aan beide zijden van het 'Hoogveld' ligt het 'Middenveld'. Het is tussen 900 en 1200 meter hoog, en bestrijkt 40% van het land. De bekkens van de Zambezi, de Limpopo en de Sabi vormen het lager gelegen 'Lageveld'. De vierde regio is het bergland grenzend aan Mozambique, en is gelegen boven de 1500 m.
Demografie.
In juli 2009 woonden er (volgens schattingen in de CIA World Factbook) 11,43 miljoen mensen in Zimbabwe. De meerderheid wordt met 82% gevormd door de Shona, de tweede groep is de Noord-Ndebele met 14%. De overige 4% bestaat uit Afrikanen uit andere landen (2%), kleurlingen (mixed race) en Aziaten (gezamenlijk &gt; 1%) en blanken (&lt; 1%). De blanke bevolking wordt geschat rond de 40.000. De administratief veel gebruikte taal in Zimbabwe is Engels, maar de 'gewone' bevolking spreekt naast Engels veelal Shona of Noord-Ndebele. De gemiddelde leeftijd is 17,6 jaar, de levensverwachting bij de geboorte ligt op 47,8 jaar. 15,3% van de bevolking tussen 15 en 49 is besmet met Hiv.
Onderwijs.
De scholen in Zimbabwe volgen het Britse onderwijssysteem. Het primair en secundair onderwijs is daarbij nauwelijks aangepast in de laatste decennia. Leerlingen volgen 7 jaar basisonderwijs en 4 ('Ordinary Level') of 6 ('Advanced Level') jaar in het middelbaar onderwijs, afhankelijk van welk onderwijsniveau ze willen bereiken. Tot de jaren 1990 werden de examens voor de 'O' en 'A' niveaus overzien door Britse examencommissies, zoals de Associated Examination Body (AEB) en de Universiteit van Cambridge. Sindsdien worden ze lokaal overzien door de Zimbabwe Education Board.
Tot 1980 waren de scholen gesegregeerd met groep A-scholen (blanke of gemengde scholen) en groep B-scholen (zwarte scholen), waarbij de beschikbare faciliteiten en curriculum de belangrijkste verschillen vormden. Groep A-scholen hadden meestal betere faciliteiten, met name op het gebied van vakken die niet tot de kern behoorden, zoals kunst, muziek en sport. Op het gebied van sport werd bij vroegere groep B-scholen met name atletiek, voetbal en netball onderwezen, waar groep A-scholen daarnaast meer mogelijkheden boden, zoals tennis, zwemmen, duiken, lacross, gymnastiek, hockey, rugby, cricket, basketbal en veldlopen. Sinds de onafhankelijkheid van Zimbabwe is dit verschil grotendeels gebleven.
Talen.
Van de talen die in Zimbabwe gesproken worden, hebben er 16 een officiële status. Shona, Noord-Ndebele en Engels worden het meest gebruikt. Daarnaast hebben ook Chibarwe, Kalanga, Khoisan, Nambya, Ndau, Nyanja, Venda, Shangani, Tonga, Tswana, Xhosa, Zuid-Sotho en de Zimbabwaanse gebarentaal een officiële status. Andere talen die er in Zimbabwe gesproken worden, zijn: Dombe, Fanagalo, Hietshware, Kunda, Lozi, Manyika, Nsenga, Tsonga en Tswa.

</doc>
<doc id="29083" url="https://nl.wikipedia.org/wiki?curid=29083" title="Knoop (snelheid)">
Knoop (snelheid)

De knoop, afgekort kt of ook kn, is een eenheid van snelheid (vaart) die veel gebruikt wordt in de scheepvaart en in de gemotoriseerde luchtvaart. Een knoop is een zeemijl per uur. Een zeemijl is gedefinieerd als precies 1852 meter.
Een knoop is dus een snelheid van ofwel .
Omdat een knoop al een snelheid (afgelegde afstand per tijdseenheid) is, is het onjuist om wanneer snelheid bedoeld wordt te spreken van knopen per uur.
De lengte van een zeemijl is afgeleid uit de omtrek van de aardbol (gesteld op ). Een zeemijl is dan gelijk aan het, op meters afgeronde, formula_1e deel van een booggraad op die omtrek. Dus:
In de luchtvaart en zeevaart is Engels de voertaal en wordt gesproken van "knots".
Herkomst.
Vroeger werd op zeilschepen de snelheid gemeten door een houtblok of plankje, het log, aan een lijn overboord te gooien. De log bleef tamelijk onbeweeglijk in het water liggen, terwijl de boot doorvoer en de lijn afrolde. Door te meten hoeveel van de lijn in een bepaalde tijd afgerold werd, kon de snelheid van het schip bepaald worden. Aanvankelijk werd de lijn apart opgemeten, later werden er op regelmatige afstanden knopen in gelegd, zodat de afgerolde lengte eenvoudiger bepaald kon worden. Uiteindelijk werd de afstand tussen de knopen genormaliseerd op 47 voet en 3 inches (14,4018 meter), wat met een standaardglas (zandloper) van 28 seconden rechtstreeks de snelheid in knopen gaf . De telgegevens werden genoteerd in het logboek. De stuurman kon dan met deze gegevens navigeren. (gegist bestek)
De snelheid werd dus eigenlijk gemeten in knopen per glas (van 28 seconden), afgerond . Toch wordt deze eenheid van snelheid niet knopen per glas, maar knoop genoemd.
Windsnelheid.
In de meteorologie worden windsnelheden van tropische cyclonen uitgedrukt in knopen. Dit geldt zowel voor de doorstaande winden als de windstoten. Ook de koerssnelheid van een tropische cycloon wordt in knopen uitgedrukt. De windsnelheden van de doorstaande wind en van de windstoten worden dan op vijf knopen afgerond. Bij het uitdrukken van zo'n snelheid in km/h wordt vaak nog verder afgerond tot op hele kilometers per uur.

</doc>
<doc id="29085" url="https://nl.wikipedia.org/wiki?curid=29085" title="Knoop">
Knoop



</doc>
<doc id="29086" url="https://nl.wikipedia.org/wiki?curid=29086" title="Knopen">
Knopen



</doc>
<doc id="29089" url="https://nl.wikipedia.org/wiki?curid=29089" title="J.K. Rowling">
J.K. Rowling

Joanne (Jo) Rowling (Yate bij Bristol, 31 juli 1965) is een Britse schrijfster. Ze is het bekendst als de schepper van de "Harry Potter"-fantasyserie. De "Harry Potter"-boeken kregen wereldwijd veel aandacht en wonnen meerdere prijzen, er zijn meer dan 500 miljoen exemplaren van verkocht. De boeken vormden de basis voor de "Harry Potter"-filmserie, waarbij Rowling in twee van de acht delen als producer optrad. Rowlings ouders heten Peter Rowling en Anne Volant Rowling.
Rowling schreef vooral onder de naam J.K. Rowling, waarin de 'K' staat voor de naam van haar grootmoeder Kathleen. In werkelijkheid heeft Rowling geen tweede naam. De 'K' heeft ze toegevoegd toen de uitgever van de "Harry Potter"-boeken stelde dat jongens geen boeken zouden lezen die geschreven zijn door een vrouw. Door alleen haar initiaal te gebruiken zou dat worden verbloemd. Enkel de 'J' vond ze te weinig, dus werd er een initiaal bij bedacht.
Een deel van haar latere boeken bracht ze uit onder het pseudoniem Robert Galbraith.
Biografie.
In 1986 studeerde Rowling af aan de Universiteit van Exeter in Frans en Klassieke Cultuur, waarna ze diverse kantoorbanen aannam. In 1991 verhuisde ze naar Portugal om er les in Engels te geven. Daar ontmoette ze de tv-journalist Jorge Arantes, met wie ze trouwde. In 1993 werd haar eerste dochter Jessica geboren. Het huwelijk strandde en Rowling ging in Edinburgh wonen met haar dochter. Daar schreef ze twee boeken voor volwassenen, maar die vond ze beide niet goed genoeg om naar een uitgever te sturen.
Rowling en haar tweede man, Neil Murray, kregen in 2003 een zoontje. Twee jaar later, in 2005, kreeg het stel een dochter.
In 2003 werd berekend dat Rowling rijker zou zijn dan de Britse vorstin, en een tijdje was ze de rijkste vrouw van het land, na het verkopen van 500 miljoen exemplaren van de zeven in (geheel of gedeeltelijk) 69 talen vertaalde boeken, die bij elkaar ruim 8 miljard dollar hebben opgebracht.
Rowling werd in 2010 de 'Most Influential Woman in Britain' genoemd door redacties van vooraanstaande magazines. Ze werd een opvallende filantroop en hielp mee met onder andere de oprichting van de Children's High Level Group. Ook in organisaties als Comic Relief, One Parent Families en de Multiple Sclerosis Society of Great Britain stak ze veel geld. Rowlings vermogen werd in 2011 door "Forbes" geschat op 1 miljard dollar; een jaar later schatte het tijdschrift haar vermogen echter op 160 miljoen dollar, het verschil zou komen door de belasting die wordt geheven over hoge inkomens in Groot-Brittannië en haar donaties. In 2016 werd haar vermogen geschat op 584 miljoen pond.
In 2011 werd een film uitgebracht over het leven van Rowling, getiteld "Magic Beyond Words: The J.K. Rowling Story".
Op 12 december 2017 werd Rowling benoemd tot lid van de Orde van de eregezellen. Zij ontving de bijbehorende versierselen uit de handen van prins William.
Harry Potter.
In 1990 bedacht Rowling tijdens een vier uur vertraagde treinreis van Manchester naar Londen het verhaal over Harry Potter. In de volgende vijf jaar werkte ze de verhaallijnen uit tot een zevendelige serie. Het eerste deel werd door twaalf uitgevers teruggestuurd, waardoor het pas in 1997 werd gepubliceerd door de uitgeverij Bloomsbury Publishing. Haar literair agent, Christopher Little, verkocht het boek later aan de Amerikaanse uitgeverij Scholastic, wat Rowling zo'n 105.000 dollar (ongeveer 77.000 euro) opleverde.
Na een aarzelende start belandden de boeken, waarvan er toen al drie waren verschenen, in 1999 op de eerste drie plaatsen van de boekentoptien, zowel in de Verenigde Staten als in het Verenigd Koninkrijk. De laatste vier boeken in de reeks werden de snelst verkopende boeken in de geschiedenis. Wereldwijd zijn er al meer dan 500 miljoen exemplaren verkocht.
Na het verschijnen van het zevende "Potter"-boek, "Harry Potter en de Relieken van de Dood", besloot Rowling dat het welletjes was geweest en dat ze een lange rustpauze zou nemen. Toch verscheen in 2008 het "Harry Potter"-sprookjesboek "De Vertelsels van Baker de Bard". Rowling beloofde de fans ook een "Harry Potter"-encyclopedie, met nooit eerder gepubliceerde achtergrondinformatie. In 2012 vertelde ze met de encyclopedie bezig te zijn.
In 2010 gaf ze in een gesprek met Oprah Winfrey aan dat ze nog genoeg ideeën in haar hoofd had voor een achtste boek van Harry Potter. Uiteindelijk is dit het draaiboek van het toneelstuk "Harry Potter en het Vervloekte Kind" geworden. Voor een ander project genaamd Pottermore werd een website opgericht. Via deze website werd men doorverwezen naar een YouTube-kanaal waar werd afgeteld tot 23 juni 2011 13.00 uur. Op dit tijdstip maakte de auteur bekend wat het nieuwe project inhoudt. Haar agent maakte duidelijk dat het niet om een nieuw "Harry Potter"-boek zal gaan, maar een onlinecomputerspel, dat voor iedereen toegankelijk werd in 2012.
Op 12 september 2013 maakte Rowling bekend dat ze een spin-off-filmserie zou gaan maken, gebaseerd op de wereld van Harry Potter. De hoofdpersoon zou Newt Scamander zijn, de auteur van "Fabeldieren en Waar Ze Te Vinden". De film kreeg de titel "Fantastic Beasts and Where to Find Them". Hierna verschenen een tweede film, ', en een derde film, '. In april 2015 werd bekendgemaakt dat acteur Eddie Redmayne de hoofdrol in de film zou gaan spelen.
Op 30 juli 2016 ging in het Palace Theatre op West End het toneelstuk "Harry Potter en het Vervloekte Kind" in première. Het script van dit toneelstuk werd gebaseerd op een gloednieuw "Harry Potter"-verhaal van Rowling en speelt zich negentien jaar na het zevende boek af.
Robert Galbraith.
Nadat Rowling in 2012 haar eerste boek voor volwassenen, "The Casual Vacancy" ("Een goede raad"), onder haar eigen naam uitbracht, besloot ze (onder de schuilnaam Robert Galbraith) een detective te bedenken in de traditie, zoals ze zelf aangeeft, van Agatha Christie, Ruth Rendell, Margery Allingham en P.D. James, met in de hoofdrol Cormoran Strike. De verhalen kenmerken zich dan ook als puzzeldetectives, waarbij de lezer pas na stapsgewijs gevonden aanwijzingen en via omwegen te weten komt wie de dader is. In 2013 verscheen de detective, "The Cuckoo's Calling" ("Koekoeksjong"). Dit boek bleek het begin van een nieuwe serie. Rowling was deze serie onder een pseudoniem gaan schrijven om opnieuw te ervaren hoe het was om als beginnend schrijver aan het werk te zijn. Nadat was achterhaald dat Rowling achter de naam Galbraith schuilging, steeg de verkoop overigens explosief. De schuilnaam is een combinatie van de voornaam van haar held Robert F. Kennedy en de achternaam die zij voor zichzelf als klein meisje had bedacht (Ella Galbraith).
De hoofdpersoon uit de serie, Cormoran Strike, is een oud-militair die met een geamputeerd been is teruggekeerd uit Afghanistan en een detectivebureau is begonnen. Strike is de zoon van een beroemde popster, maar heeft zijn vader slechts tweemaal ontmoet. Rowling geeft aan dat dit gegeven haar de mogelijkheid geeft om op een objectievere manier over het omgaan met beroemdheid te schrijven.
Zijn detectivebureau heeft niet al te veel succes totdat hij in "Koekoeksjong" een ingewikkelde moord oplost, die zich afspeelt in de upper-class-wereld in Londen. Hij doet dat in samenwerking met Robin Ellacott, die hij als secretaresse heeft aangenomen, maar die zich ontpopt als een vaardige hulpspeurder.
In "Zijderups" wordt opnieuw een raadselachtige verdwijning en moord opgelost, deze keer in de uitgeverswereld. Verder verdiept de relatie tussen Strike en Robin, wat weer leidt tot problemen tussen Robin en haar verloofde.
Het derde deel in de reeks, "Career of Evil", is in 2015 verschenen. De Nederlandse vertaling, "Het slechte pad", volgde in het voorjaar van 2016. Robin Ellacott neemt een pakket van een koerier in ontvangst bij het kantoor van haar werkgever, Cormoran Strike. Als blijkt dat het pakket het onderbeen bevat van een vrouw, kan Strike vier personen opnoemen die als afzender in aanmerking komen.
Controverse.
Van Rowling is sinds 2020 bekend dat zij genderkritisch feminisme aanhangt. Sinds die tijd wordt zij ook wel als TERF gezien. In 2020 uitte zij op X kritiek op de term 'mensen die menstrueren' en in de jaren daarna zette ze vaker kanttekeningen bij de genderideologie. In 2024 bestreed ze op X een bericht waarin gesteld werd dat transgenders tot de eerste slachtoffers van de nazi's behoorden, wat haar op de kritiek kwam te staan dat zij een Holocaustontkenner zou zijn. Rowling verweerde zich tegen deze beschuldiging, wees op haar steun voor de Joodse gemeenschap en reageerde afwijzend op de transactivisten die met haar in discussie waren gegaan.
Veel van de acteurs betrokken bij de Harry Potter-franchise bestreden Rowlings ideologie in interviews en op X. Zo spraken Daniel Radcliffe, Emma Watson, Rupert Grint, Bonnie Wright, Evanna Lynch en Tom Felton hun steun uit aan de transgendergemeenschap. In november 2022 sprak actrice Helena Bonham Carter echter steun uit voor Rowling. Zij benadrukte hierbij Rowlings vrijheid van meningsuiting. Ralph Fiennes bekritiseerde in hetzelfde jaar de cancelcultuur die Rowling ervaren had en ook Jim Broadbent sprak zijn steun uit. Rowling gaf aan meerdere doodsbedreigingen ontvangen te hebben en deelde een van de bedreigingen, waarin de schrijver haar een 'hele mooie pijpbom in de post' toewenste.
Naar aanleiding van de uitspraken die Rowling op X deed, besloten sommige fans ofwel de Harry Potter-franchise in zijn geheel, ofwel nieuwe onderdelen van de franchise te boycotten. Toch werd Hogwarts Legacy, een nieuw onderdeel van de franchise uit 2023, goed verkocht, met een omzet van 850 miljoen dollar in twee weken. In de verkoop van de boeken bleef de verwachte groei echter wel achter. Rowling zelf beweerde in 2021 dat de verkoop van haar boeken enkel groeide.

</doc>
<doc id="29090" url="https://nl.wikipedia.org/wiki?curid=29090" title="Pompeï">
Pompeï

Pompeï (ook wel: "Pompeii" of "Pompeji") was een Antiek-Romeinse provinciestad met ongeveer 20.000 inwoners die bestond van de 7e eeuw voor Christus tot in de eerste eeuw na Christus. Osken, Samnieten, Grieken, Etrusken en Romeinen lieten er allemaal hun sporen achter. Pompeï, dat in 62 n.Chr. al door een aardbeving was getroffen, werd in 79 bedekt door as door de uitbarsting van de Vesuvius. Het is daardoor een van de best bewaarde Romeinse steden geworden, hoewel de opgravingen gepaard gaan met erosie en vervuiling.
Nadat de eerste overblijfselen al aan het eind van de zestiende eeuw werden ontdekt, worden sinds de 18e eeuw archeologische opgravingen verricht. Sindsdien zijn grote delen van de stad blootgelegd en geeft de plaats een goed geconserveerd beeld van het Romeinse dagelijks leven. Pompeï staat op de Werelderfgoedlijst van UNESCO en is een belangrijke toeristische attractie die jaarlijks zo'n 2,5 miljoen bezoekers trekt.
Geschiedenis.
Pompeï is waarschijnlijk rond de 7e eeuw v.Chr. ontstaan toen Osken zich vestigden op een verhoging in het landschap langs de rivier de Sarno, dichtbij zee. In de 6e eeuw v.Chr. stond het stadje onder Etruskische en Griekse invloed. De Feniciërs gebruikten de stad als handelshaven. Na de zeeslag bij Cumae (474 v.Chr.), toen de Etrusken werden verslagen, kwam de stad in de invloedssfeer van de Samnieten. In de 3e eeuw v.Chr. kreeg Pompeï de status van bondgenoot van de Romeinen, maar was nog niet Romeins. In de jaren 91-89 v.Chr. deed het mee aan de Bondgenotenoorlog tegen Rome, waarbij het samen met Stabiae en Herculaneum werd verslagen door de Romeinse dictator Sulla, die de stad in 80 v.Chr. tot een Romeinse colonia maakte met de officiële naam "Colonia Veneria Cornelia Pompeianorum". De naam "Veneria" verwees naar Venus, de beschermgodin van de stad, en "Cornelia" was ontleend aan de familienaam van Sulla. In de Romeinse tijd was het een bloeiende stad met ca. 12.000 inwoners (schattingen lopen uiteen van 6400 tot 30.000).
In 59 n.Chr. vonden er hevige rellen plaats in het amfitheater tussen inwoners van Pompeï en het naburige Nuceria, waarbij vele doden vielen. Het was voor keizer Nero aanleiding de gladiatorenspelen voor tien jaar te verbieden. Het voorval is beschreven door Tacitus ("Annalen", XIV, 17). In 62 (volgens Tacitus) of 63 n.Chr. (volgens Seneca) werd Pompeï door een aardbeving grotendeels verwoest. Dit gebeurde op een dag dat er net grote festiviteiten aan de gang waren. De stad werd hierna weer opgebouwd en waarschijnlijk heeft men ook besloten om haar te verfraaien. Zo werd het grote badhuis pas na de beving gebouwd op de plek van een verwoest huizenblok. Rond het jaar 64 bezochten keizer Nero en zijn vrouw Poppaea Sabina de stad. Waarschijnlijk trad Nero toen op in het theater in Napels.
Op 24 oktober 79, ten tijde van keizer Titus, volgde de fatale uitbarsting van de Vesuvius, die Pompeï bedekte met een vier meter dikke laag vulkanische as en brokstukken ("lapilli"). De uitbarsting werd door Plinius de Jongere beschreven in een brief, waarin hij Pompeï overigens niet vermeldde. Plinius noemt de datum 24 augustus, maar de vondst van bessen die alleen in de herfst gegeten konden worden, vuurresten in een kachel en de datum 17 oktober 79 door een bouwvakker met houtskool op een muur geschreven, doet vermoeden dat dit een vergissing was en dat de stad op 24 oktober werd verwoest. Waarschijnlijk hebben de meeste inwoners zich eerst verscholen in hun huizen om de asregen uit te zitten, waardoor een groot aantal mensen ingesloten raakte.
Resten van Pompeï werden voor het eerst teruggevonden bij de aanleg van het Sarnokanaal van 1594 tot 1600. In 1748 werden opgravingen gedaan onder supervisie van Karel van Bourbon, de koning van Napels. De eerste serieuze opgravingen begonnen in 1860 onder leiding van de archeoloog Giuseppe Fiorelli. Hij was ook degene die het procedé bedacht om gipsafgietsels van de slachtoffers te maken. De lichamen van de slachtoffers die onder de lava bedolven lagen waren in de loop der eeuwen vergaan op hun botten na. De lava was echter gestold waardoor een holte overbleef die de vorm van het lichaam had aangenomen. Door de holte te vullen met gips kon men een beeld maken in de vorm van het gestorven slachtoffer. In Pompeï liggen veel van deze gipsafgietsels tentoongesteld.
Inmiddels is ongeveer 60% van Pompeï opgegraven. Vanaf 1999 wordt er meer geconcentreerd op conservering en worden er geen nieuwe opgravingen meer gestart. In augustus 2021 zijn wel nog de skeletale resten van theaterproducent Marcus Venerius Secundio gevonden in een ruime graftombe.
De geschiedenis van de opgravingen en wat daardoor bekend werd over Pompeï en Herculaneum is beschreven door de Oostenrijks-Italiaanse schrijver Corti Egon Caesar Conte.
In juli 2024 werd - na acht jaar onderzoek - bewijs gevonden dat er na de vulkaanuitbarsting overlevenden waren en waar zij naartoe waren verhuisd.
Ligging en topografie.
Pompeï ligt ten zuidoosten van de Vesuvius, ongeveer 10 km van de krater. Het ontstond aan het riviertje de Sarno (Latijn: "Sarnus"), waarvan de benedenloop in de oudheid bevaarbaar was. Het lag ongeveer 500 m van zee en had een haven (die nog niet precies gelokaliseerd is); na de uitbarsting van de Vesuvius is het 2 km van zee komen te liggen.
Het zuidwestelijke deel rondom het Forum en het Foro Triangolare vormt het oudste deel van de stad. In de Samnitische tijd is de stad uitgebreid volgens een rechthoekig stratenpatroon, al werd de 3 km lange stadsmuur al gebouwd in de 6e eeuw v.Chr. De muur had acht poorten. Van twee ervan is de antieke naam bekend: de Porta Salina (nu Porta di Ercolano) en de Porta Urbulana (nu Porta di Sarno). De hoofdstraat ("decumanus maximus"), die van oost naar west loopt, wordt met de Italiaanse naam "Via dell’Abbondanza" (Straat van de overvloed) aangeduid, naar de afbeelding van de godin Fortuna met een hoorn des overvloeds op een fontein. De archeologen hebben Pompeï ingedeeld in negen regio’s (aangeduid met de Romeinse cijfers I-IX), die weer zijn opgedeeld in insulae (genummerd in Arabische cijfers), dat wil zeggen door straten omgeven huizenblokken. Het woord insula wordt in Pompeï dus niet – zoals gewoonlijk – gebruikt voor een flatgebouw met huurkamers.
In de Romeinse tijd kwamen er ook villa’s buiten de stadsmuren, zoals de Villa dei Misteri. Er is ook een naam bekend van een wijk buiten de muren, de Pagus Augustus Felix Suburbanus. Mogelijk was ook Oplontis een buiten de muren gelegen villagebied van Pompeï. Van Cicero weten we dat hij een stuk grond bezat bij Pompeï (Plutarchus, "Leven van Cicero" 8).
Huizen.
De huizen in Pompeï waren voor het grootste deel typisch Italiaanse atriumhuizen (zie ook: Domus). Het "atrium" vormde het centrale gedeelte in dit huis. In het verlengde van het atrium lag meestal een binnentuin in de vorm van een "peristylium", een onderdeel dat uit de Hellenistische bouwkunst was overgenomen. Rond atrium en peristylium lagen de verschillende woon- en werkvertrekken. De huizen hadden doorgaans ook een bovenverdieping, maar daar is zelden nog iets van bewaard. Veel huizen waren verbonden met een werkplaats. Vaak ook was er een winkel of een bar op de begane grond aan de straatkant. De huizen waren rijk versierd met mozaïeken op de vloeren en fresco’s op de muren. De Romeinse muurschilderkunst wordt op grond van de vondsten in Pompeï ingedeeld in vier groepen, de zogenoemde vier Pompeiaanse stijlen (zie: Romeinse schilderkunst). De oudste fresco’s, de eerste Pompeiaanse stijl, dateren van het einde van de Samnitische periode, terwijl de nieuwste, de vierde stijl, kort voor de uitbarsting van de Vesuvius in 79 zijn ontstaan. Van het meubilair in de huizen is zeer weinig bewaard, omdat hout het meest gebruikte materiaal was. Wel zijn bronzen ornamenten van bijvoorbeeld aanligbedden teruggevonden.
Van de vele opgegraven huizen in Pompeï worden er hier enkele besproken. Tot de beroemdste behoort het Huis van de Faun, zo genoemd naar een bronzen beeldje van een dansende faun in het "impluvium". Het is het meest luxueuze huis in de stad. Nadat het huis met een tweede peristylium was uitgebreid, vulde het een heel "insula" en had het een oppervlakte van 3000 vierkante meter. In een vertrek aan het eerste peristylium lag het beroemde Alexandermozaïek (origineel in het Nationaal Archeologisch Museum te Napels, ter plekke ligt sinds 2006 een replica).
Het Huis van de Vettii behoorde aan de rijke handelaren Aulus Vettius Conviva en Aulus Vettius Restitutus. De schildering van Priapus in de vestibule lijkt te verwijzen naar het feit dat ze hun rijkdom te danken hadden aan de opbrengst van het land. Het huis heeft een mooi gerestaureerde peristyliumtuin, die voorzien was van allerlei fonteinen. Veel vertrekken zijn voorzien van beroemde fresco’s met mythologische onderwerpen. Het Huis van Loreius Tiburtinus is een villa binnen de stadsmuren met een opvallend grote tuin. De naam van het huis is afgeleid van de graffiti ten gunste van de politici Loreius en Tiburtinus die op de buitenmuur zijn gevonden. De eigenaar was priester van Isis. Hij had een tuin op twee niveaus met een mooie loggia en een waterkanaal. Daarmee kon op feestdagen ter ere van Isis de overstroming van de Nijl worden nagebootst. Het Casa del Centenario was een luxueus huis met eigen thermen en een nymphaeum. Het had twee atria. Een groot aantal fresco’s was slechts enkele jaren voor de uitbarsting aangebracht.
Net buiten de stadsmuren zijn enkele villa’s teruggevonden, landbouwbedrijven met een luxueus woongedeelte. De beroemdste is de Villa dei Misteri, waarvan de eigenaar van de wijnbouw leefde. Het had onder andere ruimtes met wijnpersen. De villa is genoemd naar het "triclinium" met beroemde fresco’s waarop te zien is hoe een meisje wordt ingewijd in de mysteriën van Dionysus.
Openbare gebouwen.
Forum.
Het forum is een groot, uitzonderlijk lang plein (32 × 142 m) voor handel, bestuur en goden- en keizercultus. Het met grote platen travertijn bedekte plein was omgeven door een wandelgalerij met een colonnade van twee verdiepingen zuilen, de onderste Dorisch en de bovenste Ionisch. Deze is aangelegd in de 2e eeuw v.Chr. uit tufsteen en later voor een deel vervangen door travertijn. De galerij onttrok de gebouwen rondom het plein aan het zicht en daardoor viel het Capitolium, de tempel voor Jupiter, Juno en Minerva, op het middendeel des te meer op. Het hoge podium is bewaard met de onderkanten van de twaalf Korinthische zuilen van de pronaos (het voorportaal), die voor de drievoudige cella stond. De tempel, geflankeerd door twee erebogen, sloot de noordkant van het forum af. Verder bevinden zich op het middengedeelte aan de westkant de resten van de "suggestus" (het spreekgestoelte) en aan de zuidkant enkele sokkels waarop beelden van vooraanstaande burgers stonden.
Aan de zuidkant liggen drie gebouwtjes naast elkaar die gebruikt werden voor het bestuur van de stad, misschien (van oost naar west) het gebouw van de "duumviri", de burgemeesters die zich ook met rechtspraak bezighielden en de schatkist bewaakten, het archief ("tabularium") en een raadsgebouw ("curia"). Aan de oostkant hiervan ligt, aan de overzijde van de weg, het "Comitium" (gebouw voor verkiezingen). Het had oorspronkelijk vijf ingangen aan de forumkant en vijf uitgangen aan de Via dell’ Abbondanza, zodat de menigte goed kon doorstromen bij verkiezingen. Na de aardbeving van 62/63 waren er nog maar drie toegangen.
In de zuidwesthoek staat de Basilica, de hal voor handel en rechtspraak. Dit gebouw is ontstaan in de 2e eeuw v.Chr. en is daarmee een van de oudste voorbeelden van dit type gebouw. De basilica had in de lengterichting drie schepen, gescheiden door zuilen. De ingang lag aan de korte kant aan het forum. Aan de westkant van het forum ligt, gescheiden door de weg naar de Porta Marina, naast de Basilica de Tempel van Apollo. Deze tempel, waarvan de oorsprong teruggaat tot de 6e eeuw v.Chr., ligt met zijn zijkant aan het forum. De tempel zelf staat op een hoog podium met een altaar ervoor, in een tempeldomein dat is omgeven door 48 zuilen. Rechts tussen de zuilen staat een bronzen beeld van Apollo (origineel in het Nationaal Archeologisch Museum te Napels) en links een (deel van een) bronzen beeld van zijn zuster Diana. Ook staat er een Ionische zuil met een marmeren zonnewijzer voor de tempel.
Tegen de ommuring van de Apollotempel aan het forum staat de Mensa Ponderaria, de officiële tafel voor de controle van maten en gewichten. Deze waren eerst geijkt naar het plaatselijke Oskische systeem, maar later gestandaardiseerd naar het Augusteïsche systeem, zoals de inscriptie aan de voorzijde vermeldt (ca. 20 v.Chr.). Na de muur van de Apollotempel volgt het Forum Holitorium, de groentemarkt (soms ook wel "horreum", graanpakhuis, genoemd), dat nu in gebruik is als opslagplaats voor losse vondsten uit Pompeï. Aan de westkant liggen ten slotte een openbare latrine en het "aerarium" (de staatskas).
Aan de oostkant ligt rechts het Gebouw van Eumachia. Het was geschonken door Eumachia, een priesteres van Venus, zoals twee inscripties vermelden. Door een fraai met versierd marmer omlijste ingang komt men in een binnenhof. In de apsis stond een standbeeld van Concordia Augusta (dat is Livia, de vrouw van keizer Augustus), aan wie het gebouw gewijd was. Achterin staat ook een standbeeld van Eumachia (origineel in het museum te Napels), geschonken door het gilde van de vollers ("fullones"). Daardoor heeft men ten onrechte gedacht dat het gebouw een wol- of stoffenmarkt was. De functie is niet goed bekend; het was misschien een slavenmarkt of een opslagplaats of een ruimte voor feesten ter ere van Concordia. Naast het Gebouw van Eumachia ligt de zogenoemde Tempel van Vespasianus, een heiligdom dat in oorsprong al uit de tijd van Augustus stamt en aan de keizercultus was gewijd. Voor de resten van het tempelgebouw staat een mooi marmeren altaar met een reliëf van een offerscène. Daarnaast het Heiligdom van de Lares, een met bontgekleurde marmerplaten bedekte ruimte voor de Laren, de beschermgoden van de stad. Het laatste gebouw aan de oostkant is het Macellum, een overdekte markt. Het was vooral een vlees- en vismarkt, maar in de winkeltjes ("tabernae") aan de oost- en noordkant zijn ook sporen van graan en fruit gevonden. De winkeltjes liggen rondom een hof. In het midden daarvan staan op een polygonaal pleintje twaalf sokkels waarin houten palen werden gestoken die een kegelvormig dak droegen, waaronder vis werd verkocht.
Amfitheater.
In de uiterste zuidoosthoek, bijna tegen de stadsmuur, ligt het amfitheater, dat werd gebruikt voor gladiatorengevechten en gevechten met wilde dieren. Voor zover bekend is dit het oudste stenen amfitheater uit de Romeinse oudheid. Volgens een bouwinscriptie werd het door de twee hoogste magistraten van de stad, Gaius Quinctius Valgus en Marcus Porcius, op eigen kosten gebouwd en kort na 70 v.Chr. in een plechtige inwijdingsceremonie aan de stad aangeboden. Het is niet zoals de meeste amfitheaters met boogconstructies en beton op de grond gebouwd, maar er werd een kuil gegraven, waarin de arena kwam te liggen. De vrijgekomen grond werd eromheen geplaatst als een aarden wal, die door een steunmuur is omgeven, en waarop stenen zitplaatsen werden aangelegd. De armere toeschouwers moesten aan de buitenkant via trappen die tegen de steunmuur gebouwd waren, naar boven en vervolgens via een omleiding boven op de muur langs trappen naar hun (nu verdwenen) houten plaatsen. Voor de rijkeren waren er aparte ingangen, waardoor zij via gangen naar hun vooraan gelegen, stenen zitplaatsen gingen. Het amfitheater meet 135 × 104 m, en de arena 66 × 34 m. Op een fresco dat de rellen laat zien in jaar 59 n.Chr. (zie boven bij ‘Geschiedenis’) en dat zich in het Nationaal Archeologisch Museum te Napels bevindt, is te zien dat een "velarium" (zonnescherm) is gespannen over een deel van de tribunes, kennelijk tussen twee torens van de stadsmuur die direct achter het amfitheater stonden.
Theater.
Het theater, bedoeld voor toneelvoorstellingen en ook wel voor politieke bijeenkomsten, is in de 2e eeuw v.Chr. op de Griekse manier in een natuurlijke uitholling van de heuvel van het Foro Triangolare aangelegd. Dit theater heeft een geheel ronde orchestra waaromheen in een hoefijzervorm de cavea met 28 rijen zitplaatsen liggen, verdeeld in drie ringen: onderaan de "ima cavea" met vier brede rijen voor vooraanstaande personen, dan de "media cavea" met 20 rijen, vervolgens een loopgang en bovenaan de "summa cavea" met vier rijen. In totaal was er ruimte voor ca. 5000 personen. Achter de "scaena" (het podium) rees een versierde achterwand ("scaenae frons") op, die ooit drie verdiepingen hoog was. Hierachter ligt een grote "quadriporticus", die oorspronkelijk diende als een foyer voor de toeschouwers. In de zuilengangen waren winkeltjes waar de toeschouwers tijdens de pauzes versnaperingen konden kopen. Deze porticus werd echter na 62/63 n.Chr. in gebruik genomen als onderkomen voor gladiatoren.
Odeion.
Vlak naast het theater bevindt zich het goed bewaarde Odeion. Dit "kleine theater" diende voor muziek- en zangvoorstellingen. Het was overdekt (men sprak daarom ook wel van "theatrum tectum") voor een goede akoestiek. Het stamt uit de tijd van Sulla (ca. 80 v.Chr.) en had ruim 1000 zitplaatsen.
Badhuizen.
Binnen de stadsmuren van Pompeï lagen drie openbare badhuizen (thermen). Het oudst zijn de Stabiaanse Thermen, zo genoemd omdat dit badhuis vlak bij de Stabiaanse poort ligt. Het badhuis had aparte afdelingen voor mannen en vrouwen. Het kleinere vrouwengedeelte – met frigidarium, tepidarium en caldarium – had zijn ingang aan de zijkant. De "palaistra", die ook een openluchtzwembad ("natatio") heeft, hoorde bij het mannengedeelte. Daarvandaan is er een toegang naar het zeer goed bewaarde "apodyterium" (kleedruimte) met nissen voor de kleding. Daarvandaan kwam men in het "tepidarium" en "caldarium" en in het ronde "laconicum" (droge zweetruimte). Achter de "palaestra" bevinden zich een latrine en vier peeskamertjes.
De Forumthermen hadden eveneens aparte afdelingen voor mannen en vrouwen. Het vrouwendeel was kleiner en is later ingebouwd. Van het mannendeel zijn een mooi "apodyterium" bewaard, dat kledingnissen heeft, versierd met atlanten, en een "caldarium" waarin een marmeren waterbekken ("labrum") staat met in bronzen letters op de rand de namen van de magistraten die het hebben laten maken met publiek geld (5240 sestertiën). De relatief kleine "palaistra" is momenteel in gebruik als restaurant.
De Centrale Thermen vormen een groot badcomplex, dat een heel "insula" in beslag neemt. Men is ergens na de aardbeving van 62/63 n.Chr. met de bouw begonnen, kennelijk om te voorzien in de behoefte aan een groot, modern badgebouw, maar het is nooit in gebruik genomen. Het complex is omgeven door een muur waarvoor gebruik is gemaakt van materiaal van kapotte gebouwen.
Buiten de stadsmuren, bij de Porta Marina, lag een thermencomplex dat bekendstaat als de Suburbane Thermen. Het was waarschijnlijk een modern complex met als bijzonderheid grote ramen die uitzicht op zee boden. In de kleedruimte bevinden zich erotische fresco's. Niet ver daarvandaan lagen nog de particuliere 'Sarnothermen'.
Tempels.
Naast de tempels aan het Forum (zie boven) waren er nabij het centrum van Pompeï nog enkele tempels. Een hooggelegen driehoekig terrein aan de rand van het oude stadsgedeelte, tegenwoordig Foro Triangolare (driehoekig forum) genoemd, was een cultusterrein. Er had een tempel gestaan die samen met de Apollotempel de oudste tempel van de stad was geweest. Het was een Dorische tempel van 7 × 11 zuilen. Er was al in de Romeinse tijd weinig meer van over, maar op grond van de bewaard gebleven kapitelen kan de tempel in de 6e eeuw v.Chr. gedateerd worden. In de 2e eeuw v.Chr. werd het terrein omgeven door een zuilengalerij van 95 Dorische zuilen. Alleen de zuidwestkant bleef open, zodat de tempel vanaf zee goed zichtbaar was. Voor de tempel staan de resten van drie altaren van tufsteen.
Vlak naast de toegang tot het Foro Triangolare ligt de Tempel van Isis. Deze ontstond aan het begin van de 1e eeuw v.Chr. Na de aardbeving van 62/63 n.Chr. werd hij herbouwd op kosten van Numerius Popidius Celsinus, de zoon van een vrijgelaten slaaf. De tempel ligt in een door hoge muren omgeven domein, opdat het binnenste van de tempel niet vanaf de straat gezien kon worden. De Isistempel is de best bewaarde tempel van Pompeï. Na de opgraving in de 19e eeuw werden de beelden, fresco’s en cultusvoorwerpen uit de tempel overgebracht naar het Nationaal Archeologisch Museum te Napels. In een hoek van het domein is een kleine tempel waar Nijlwater werd bewaard, dat voor cultusdoeleinden diende.
Goed zichtbaar vanaf zee was de Tempel van Venus; deze lag aan de rand van de stad tussen de basilica en de Porta Marina. Venus was de beschermgod van Sulla, die Pompeï tot Romeinse colonia maakte, maar werd ook al voordien in Pompeï vereerd als Venus Fisica. De tempel is bij de aardbeving in 62/63 n.Chr. in een ruïne veranderd en was in 79 n.Chr. nog niet opgebouwd, waardoor er vrijwel niets van over is.
Tegenover de Forumthermen ligt aan een kruispunt de Tempel van Fortuna Augusta. Deze werd gebouwd in 3 n.Chr. door de politicus Marcus Tullius en was gewijd aan de keizercultus. Na de aardbeving van 62/63 n.Chr. werd hij niet weer opgebouwd. Maar er is nog steeds een podium met een trap te zien en een groot deel van de cella. Daarvoor stond een pronaos, waarvan nog een aantal Korinthische kapitelen is bewaard.
Begraafplaatsen.
Het was verboden om doden in de stad te begraven, dus waren er 2 begraafplaatsen die belangrijk waren buiten de stad. De begraafplaats bij de Herculaneumpoort en de begraafplaats bij de Nocerapoort. Deze begraafplaatsen bevatten veel graftombes en monumenten. 
Er waren ook nog een paar andere, kleinere begraafplaatsen zoals: De Vesuviuspoort, de Nolapoort en de Stabiaepoort. 
Handel en nijverheid.
Literaire bronnen noemen de productie van wijn, olijfolie, vissaus en puimsteen in Pompeï. De vruchtbare grond bij de Vesuvius leende zich goed voor landbouw. Vooral de wijnbouw en de olieproductie waren bedoeld voor de export. Graan werd voor de eigen behoefte verbouwd. Villa’s buiten de stadsmuren hadden vaak een wijnpers en een wijnkelder. In de buurt van het amfitheater was zelfs een wijngaard binnen de stadsmuren.
Een ander exportproduct vormde "garum" (of "liquamen"), de door de Romeinen veel gebruikte vissaus. Waarschijnlijk werd de garum gemaakt in fabrieken die wegens de penetrante geur buiten de stad lagen, waarschijnlijk bij de kust. Ook werd niet-afgewerkte garum aangevoerd uit Spanje om in Pompeï zijn eindbewerking te krijgen met zout, dat in de buurt werd gewonnen. Het Pompeiaanse garum was in de hele Romeinse wereld bekend. In de stad is een garum-winkel teruggevonden die toebehoorde aan Aulus Umbricius Scaurus.
De textielnijverheid was in Pompeï een vrij grote bedrijfstak. De bewerking van ruwe wollen stoffen door vollers ("fullones") was een specialisme. Daarbij werden ruwe wollen stoffen gebruiksklaar gemaakt door ze te wassen in urine en ze te ontvetten met vollersaarde. De benodigde urine werd gewonnen in kruiken die her en der in de stad waren opgehangen. Er zijn acht kleinere en drie grote vollerijen ("fullonicae") teruggevonden, die grote stenen bakken hebben voor de diverse bewerkingen van de stoffen. Na bewerking in de vollerij was de stof geschikt om er tunica’s, toga’s en andere kledingstukken van te maken.
De exportproducten werden via de aan de Sarno gelegen haven vervoerd. Daar werden ook overzeese producten aangevoerd, die niet alleen voor Pompeï dienden, maar – zo meldt de schrijver Strabo – ook voor Nola, Nuceria en Acerrae. Om deze handel financieel mogelijk te maken waren er handelsbanken. In het Huis van Lucius Caecilius Iucundus werd een houten kist met meer dan 100 wastabletten teruggevonden, die het archief van zijn handelsbank bevatten.
In de stad bevonden zich vele bakkerijen, die makkelijk te herkennen zijn aan de aanwezigheid van cilindervormige maalstenen en stenen bakovens. Huizen van diverse gespecialiseerde beroepsbeoefenaars zijn teruggevonden. Er was bijvoorbeeld een ijzerhandelaar, in wiens winkel vele ijzeren werktuigen zijn teruggevonden. In het Huis van de Chirurg is een verzameling metalen medische instrumenten teruggevonden. Tegenover de Stabiaanse thermen waren barbiers ("tonsores") gevestigd. De winkels ("tabernae") waren gevestigd in het aan de straatkant gelegen deel van de huizen en werkplaatsen.
Aan de straten lag ook een groot aantal cafetaria’s. Deze worden meestal aangeduid met het uit Grieks afkomstige woord "thermopolium", omdat men er warme dranken verkocht. Deze werden verwarmd door een warm-waterreservoir in een hoek. De "thermopolia", waarvan er al meer dan 150 zijn teruggevonden, zijn makkelijk ter herkennen aan een L-vormige, met marmer ingelegde toonbank waarin zich aardewerken potten bevinden. Deze werden waarschijnlijk voor droge etenswaren als droge vruchten, linzen en bonen gebruikt. Kruiken met wijn stonden op de grond of hingen in rekken aan de muur. Voor een deel waren dit in feite kruidenierswinkels, maar vaak ook konden klanten staande aan de straat iets eten of drinken, soms ook binnen zitten. Men spreekt dan ook wel van een "popina" (kroeg) of een "caupona" (herberg).
Erotiek.
Tijdens de opgravingen stuitte men op veel, vaak expliciete, erotische kunst. In de villa’s vond men pornografische muurschilderingen en zelfs in de gevels van verschillende huizen waren fallussymbolen verwerkt, waarschijnlijk als vruchtbaarheidssymbool. Deze ontdekkingen verstoorden het verheven en kuise beeld dat men in de negentiende eeuw had over de Romeinen. Wat betreft de seksualiteit bij de oude Romeinen veronderstelde men voordien dat het er Victoriaans aan toe was gegaan.
In veel kroegen waren bordelen gehuisvest. Er wordt wel beweerd dat dit er 35 waren, op grond van de vondsten van bedden en graffiti maar dit aantal lijkt onwaarschijnlijk. Er was slechts één bordeel dat niet aan een kroeg was verbonden: het "Lupanar". Het had twee verdiepingen, waarbij de functie van de bovenverdieping niet geheel duidelijk is. Op de benedenverdieping zijn boven de deuren naar de kamertjes fresco’s met verschillende seksuele posities aangebracht.
In veel huizen werden erotische, soms expliciete fresco's gevonden. Het Casa del Centenario, een van de uitgegraven villa's bevatte niet alleen erotische kunst maar een deel van het huis leek ingedeeld als een soort privé-seksclub waarbij de grootste slaapkamer was uitgerust met een kijkgat zodat anderen konden toekijken. In meer huizen werden "Veneria" gevonden. Dit waren aparte kamers die wat geïsoleerd gepositioneerd waren en waarschijnlijk speciaal voor seks waren ingericht en met erotische fresco’s waren versierd.
Om dit alles aan het publiek te tonen lag te gevoelig in de negentiende eeuw en daarom werden maatregelen genomen. Kamers met expliciete muurschilderingen werden voor het publiek gesloten of alleen getoond aan mannen boven een bepaalde leeftijd. Pornografische beelden werden opgeborgen in een speciale ruimte in het Museo Archeologico Nazionale di Napoli, het Gabinetto Segreto. Ook deze ruimte zou verschillende malen gesloten worden en werd zelfs een tijd dichtgemetseld.
Infrastructuur.
Straten.
In het oude westelijke stadsgedeelte liggen enkele kronkelige straten. Maar de rest van de Pompeiaanse straten is in de Samnitische tijd aangelegd volgens het Grieks-Hellenistische schaakbordpatroon. De stad wordt doorsneden door twee brede straten die van west naar oost lopen ("decumani"), de Via di Nola en de Via dell’ Abbondanza. De belangrijkste dwarsstraat van noord naar zuid (cardo) was de Via Stabiana. De straten zijn meestal tussen de 2,4 en 4,5 m breed en geplaveid met grote polygonale blokken basalt. In de straten lopen sporen van de wagens, die er voor een deel ingesleten zijn, maar er in smalle straten ook van tevoren in werden aangebracht. De meeste straten hebben trottoirs die zo’n 30 cm hoog zijn. In de stoepranden zijn soms gaten geboord waaraan paarden of muilezels konden worden vastgemaakt. Om de straten over te kunnen steken zijn er op veel plaatsen stapstenen. De wagens pasten hier precies tussendoor, omdat ze alle dezelfde asbreedte hadden. In de meeste straten konden wagens elkaar niet passeren en was er eenrichtingsverkeer. Op de kruispunten waren er kapelletjes voor de Lares compitales, die de buurt beschermden.
Watervoorziening.
In de tijd van Sulla (ca. 80 v.Chr.) werd een aquaduct aangelegd dat zijn oorsprong had in de buurt van Avella. In de tijd van Augustus, waarschijnlijk tussen 30 en 20 v.Chr., werd Pompeï echter op een nieuw aquaduct aangesloten, de Aqua Augusta (of Serino Aquaduct), dat vanaf het huidige Serino over 96 km naar het eindpunt in Misenum liep. Het had een aparte aftakking naar Pompeï. In Pompeï kwam het water op het hoogste punt aan de noordkant de stad in. Daar lag het Castellum aquae (Waterkasteel), waar volgens berekeningen van deskundigen 42 liter water per seconde naar binnen stroomde. Het is een kubusvormig bakstenen gebouw, dat diende als watertoren. Vanuit het Castellum aquae werd het water via drie uitgangen, die met een schuivensysteem gecontroleerd werden, verdeeld en via loden pijpen onder het plaveisel naar de badhuizen, fonteinen en de huizen van de rijken geleid. Langs de straten stonden meer dan tien watertorens van bijna 6 m hoog, die de functie hadden de druk van het water te vergroten. De meeste burgers moesten hun drinkwater met amforen halen bij een van de ca. 40 fonteinen in de stad.
Necropolen.
In de Romeinse tijd werden direct buiten de stad langs de uitvalswegen begraafplaatsen, doorgaans necropolen genoemd, aangelegd. De graven zijn familiegraven en hadden vaak de vorm van huisjes of tempels. Ze waren goed zichtbaar om de doden niet te vergeten en dienden ook als een soort uithangbord van de familie. Hoewel ook bij andere poorten, met name bij de Porta di Nocera, graven lagen, is de necropolis van de Via delle Tombe (of Via dei Sepolcri), aan weerszijden van de weg naar de Villa dei Misteri, het bekendst. De graven zijn een afschaduwing van de economische, politieke en sociale positie van de doden en hun families. De plaatsen het dichtst bij de stadspoort gaven het meeste prestige. Deze graven hebben ook halfronde exedra’s met zitbanken voor de begrafenismaaltijden. Deze werden gehouden op de dag van de begrafenis en na 9 dagen aan het eind van de formele rouwperiode, en ook op de Parentalia, de jaarlijkse herdenking van overleden familieleden. De inscripties vermelden de ereambten die de doden hadden vervuld.

</doc>
<doc id="29099" url="https://nl.wikipedia.org/wiki?curid=29099" title="Bolivië">
Bolivië



</doc>
<doc id="29100" url="https://nl.wikipedia.org/wiki?curid=29100" title="Max Stirner">
Max Stirner

Max Stirner, pseudoniem van "Johann Caspar Schmidt" (Bayreuth, 25 oktober 1806 – Berlijn, 26 juni 1856) was een Duitse filosoof.
Levensloop.
Stirner werd geboren in 1806 en studeerde aan de universiteiten van Berlijn, Erlangen, en Koningsbergen. In Berlijn volgde hij onder andere de hoorcolleges van G.W.F. Hegel (1770-1831). Tussen 1839 en 1844 was hij leraar geschiedenis en literatuur, maar maakte hij ook deel uit van "die Freien", een groep van leraren, studenten en journalisten onder de hoede van de links-hegeliaan Bruno Bauer (1809-1882).
Zijn voornaamste werk, met als titel "Der Einzige und sein Eigentum", werd in 1844 gepubliceerd. Het had destijds een grote weerklank onder 'die Freien' en werd druk becommentarieerd. Een echt commercieel succes werd het echter nooit, en vanaf 1847 zou Stirner een uiterst armoedig bestaan geleid hebben. Hij sloot zich haast volledig af van de gebeurtenissen en ontwikkelingen van zijn tijd -zo ging het revolutiejaar 1848 aan hem voorbij- en schreef nog enkele minder belangrijke werken. Hij vertaalde wel nog een aantal economische werken naar het Duits, zoals de geschriften van Jean-Baptiste Say en Adam Smith. Op 25 juni 1856 overleed hij in bijna volslagen anonimiteit.
De Enige en zijn Eigendom.
Bekendheid.
Max Stirner dankt zijn naambekendheid voornamelijk aan dit ene boek uit 1844. Tussen 1900 en 1929 verschenen 14 Duitse, 10 Russische, 7 Japanse en 6 Engelse edities, alsook een Franse, Spaanse, Italiaanse, Poolse en Nederlandse uitgave. Deze laatste dateert van 1907, maar er is een nieuwe in de maak. Het is een moeilijk te doorgronden filosofisch werk en het latere onbegrip is deels te wijten aan een gebrek aan transparantie, deels aan de genadeloze kritiek van Marx en Engels in hun polemisch geschrift "De Duitse ideologie" (Deel III: Sankt Max). Een en ander is ook de reden waarom Stirner in de academische filosofie niet bepaald hoog staat aangeschreven. Veelal wordt hij gereduceerd tot een zonderlinge voorloper van het anarchisme en het nihilisme, in het beste geval als de eeuwige dissident.
Opgemerkt is ook wel dat zijn opvattingen bewondering zouden genieten van uiteenlopende zijde: zowel van latere anarchisten als van fascisten. Hierop werd gewezen door Helms in "Die Ideologie der anonymen Gesellschaft" (1966; zie onder Literatuur), terwijl Hogrede in "Stirner: das größenwahnsinnige Ich" (1987; "idem") ook zelfs nog een lijn trekt naar het radicale "eigen gelijk" en het daarop gegronde geweld van de RAF.
Egoïsme.
Als sleutelbegrip in het gedachtegoed van Stirner fungeert het begrip egoïsme, dat echter waardevrij dient te worden gelezen, ontdaan van de in het dagelijks leven gebruikelijke negatieve connotatie. Stirner introduceerde een onderscheid tussen vrijwillige en onvrijwillige egoïsten.
Volgens Stirner is ieder mens egoïst. Onvrijwillige egoïsten zijn in zijn visie diegenen die zich daarvan nog niet bewust zijn en hun egoïsme projecteren op iets heiligs buiten zichzelf: een nobel geacht doel of streven waaraan anderen dan geacht worden zich te onderwerpen, bijdragen te leveren of offers te brengen, en als zelfzuchtig worden verguisd indien zij in gebreke blijven die verwachting te vervullen.
De stijl en structuur van het boek.
De stijl van Stirner is doorspekt met aforismen, haakjes en aanhalingstekens. Heel anders dan in de conventionele betoogtrant opteerde Stirner soms voor woorden met een gelijkaardige etymologie of aan elkaar verwante formele kenmerken. Deze verwerping van de conventionele betoogtrant heeft te maken met de visie van Stirner op taal en rationaliteit, die door de mens gecreëerd zouden zijn, met uiteindelijk slechts een beklemmende en onderdrukkende werking. Stirner was dan ook van mening dat algemeen geaccepteerde betekenissen van woorden en de traditionele betoogtrant onderschreven en gebezigd worden door mensen die "de waarheid" zien als iets dat afgeschermd is en niet door de mens beheerst kan worden. Het gevolg is dat de creatieve zelfexpressie overboord gegooid wordt en dat men zich schikt in een rol van "dienaar van de waarheid". In schril contrast daarmee poneert Stirner de stelling dat de enige legitieme beperking op het gebruik van de vormelijke aspecten van onze taal, of de vorm van onze betoogtrant, is dat ze onze individuele doelen moet kunnen dienen. Daardoor schermde Stirner zijn werk meteen af van de klassieke epistemologische schema's.
Stirner deelde het werk op in twee delen: een eerste deel met als titel "De Mens" en een tweede deel met als titel "Ik". Deze tweedeling was een knipoog naar het destijds actuele werk 'Das Wesen des Christentums' (1841) van Ludwig Feuerbach, waarin de indeling 'God' en 'De Mens' wordt gebruikt. Dit is een van de elementen die wijzen op het sterk ironiserende karakter van 'Der Einzige und sein Eigentum'. Zoals Feuerbach tegenover God de mens plaatst, zo plaatst Stirner tegenover de mens zichzelf, als 'Einzige'.
Stirner als 'laatste hegeliaan'.
Stirners vertrekpunt is het laatste hoofdstuk van Hegels 'Phänomenologie des Geistes'. In dat hoofdstuk heeft Hegel het over het 'absolute begrip', de 'eindbestemming' van de geschiedenis. De "Phänomenologie des Geistes" beschrijft immers de hele tocht die het bewustzijn aflegde om te komen tot het "absolute begrip". Dit "absolute begrip" is dus ook een staat van het individuele bewustzijn. Op deze laatste passage van de "Phänomenologie des Geistes" gaat Stirner dieper in. Wanneer het bewustzijn tot het "absolute begrip" komt, wordt het ook gelijkgesteld aan het individuele ego en dus eigenlijk met Stirners concept van de "Einzige". Uiteindelijk kunnen we Stirners werk het best opvatten als een antwoord op de vraag:
"Welke rol speelt het bewustzijn wanneer het alle vormen van "onware kennis" heeft doorlopen en is opgeklommen tot het absolute?"
Volgens de links-hegelianen wordt de complete zelfreflectie van de geest bereikt in de filosofie van Hegel, waardoor de weg wordt opengelegd voor de praxis. Max Stirner was echter een andere mening toegedaan en bespotte hen openlijk door zijn eigen denken ook voor te stellen als opgeklommen tot het "absolute".
Er zijn meer bepaald drie aan elkaar verwante hegeliaanse principes die in het denken van Stirner geradicaliseerd of liever geïroniseerd werden.
De interactie tussen de twee lege abstracties, die bestaat uit de ondefinieerbare subjectiviteit en de al even ondefinieerbare abstracte objectiviteit, bevat aldus de hele toestand van het "absolute weten" of van de waarachtige werkelijkheid.
Noch het "ego" noch het "ding" kan afzonderlijk realiteit (kenbaar) zijn, maar kan dat enkel via de notie van "eigendom" worden. De objectiviteit van het "ego" (dat op zich abstract subjectief was) wordt dus gerealiseerd in het bezit (Eigentum). De "enige en zijn eigendom" zijn op die manier één en al concreet en derhalve de laatste synthese. Het abstracte "ego" komt via "het bezit" tot het concrete en is derhalve slechts dan gelukkig, vrij enz. Het is in die context dat we de prioriteit van bezit over vrijheid moeten interpreteren bij Stirner. Vrijheid zonder veruiterlijking of belichaming, is immers niet te vatten en onbestaande, pure metafysica.
Al het bestaande is dus potentieel bezit, aangezien het anders abstract blijft. Het mogelijke bezit van de mens wordt echter zeer breed geïnterpreteerd. Het denken zelf zal zich dus als het ware ook "materialiseren", aangezien het geen abstractie kan blijven waaraan het individu -dat tot absoluut bewustzijn gekomen is- onderworpen kan worden. Het zijn dus slechts mensen die niet tot absoluut bewustzijn gekomen zijn, die zichzelf ondergeschikt maken aan concepten als "de staat", "de vrijheid", "het volk", enz. De "ideeën" leiden immers een abstract bestaan buiten het individu. Stirner verwerpt dit resoluut, aangezien "ideeën" iemands bezit zijn en niet boven hem verheven staan. Op die manier dienen we ook zijn afkeer voor de traditionele betoogtrant en de vormelijke aspecten van de taal te interpreteren. Deed Stirner dat niet, dan zou hij als het ware "bezeten" geweest zijn door de idee "rationaliteit" en al de andere ideeën die daarop betrekking konden hebben. Wanneer de mens het bezit heeft over de "ideeën", dan heeft hij echter niets statisch in handen, aangezien zijn "eigendom" zou muteren naargelang de noden van de "bezitter". De "bezetene" leeft echter in de omgekeerde realiteit en blijft derhalve de slaaf van "eeuwige" en "onveranderlijke" ideeën.
Samenvattend kunnen we stellen, dat het er na "het absolute", voor de mens op aan komt om "het absolute" in zichzelf te herontdekken. Stirner gaat een stap verder en beschrijft de uiterste consequentie van die zoektocht. Het zelfbewustzijn zal zijn vrijheid ervaren in het opheffen van de tegenstelling tussen abstracte subjectiviteit en abstracte objectiviteit. Dit kan alleen door zich de abstracte objectiviteit tot eigendom te maken. Hiermee is een groot deel van de relatie van Stirner tot Hegel verhelderd, maar is ook slechts één dimensie belicht. Het lijkt immers zeer onwaarschijnlijk dat Stirner zichzelf inderdaad als een volgeling van Hegel zag. Stirner maakt dat duidelijk door heel de filosofie van Hegel over te slaan en zich rechtstreeks tot "het absolute" te wenden, en door dat absolute bovendien op zichzelf te betrekken. Ironisch genoeg is dat net de manier waarop hij ook "de Geest" van Hegel kon uitschakelen, en ondergeschikt kon maken aan zijn concept van "de enige". Door zich op het standpunt van het absolute te stellen, verwerpt Stirner immers alle voorgaandelijke veruiterlijkingen van de Geest.
Het ironiserende karakter van Stirner mag dus niet ondergesneeuwd raken door de manifeste hegeliaanse achtergrond waartegen hij gezien moet worden. Dit ironiserende karakter blijkt onmiddellijk uit de uiterst frivole schrijfstijl van Stirner. Hij relativeert als het ware het hegeliaanse denken door het tot zijn laatste consequentie door te denken en dit binnen een strikt hegeliaans kader. Deze ironie is ook aan zijn tijdgenoten niet voorbijgegaan, in hun besprekingen werd de zogenaamd hegeliaanse argumentatie niet ter discussie gesteld.
Stirner als anti-humanist.
Stirner stelde onverbloemd dat er geen verschil bestaat tussen het humanisme en het christendom, maar dat het "humanisme" integendeel een intensifiëring van het onderdrukkende mechanisme uit het christendom inhoudt. De vermeende evidentie dat de mens zonder meer "vrijer" is geworden of "moreler" is gaan handelen sinds de Verlichting, wordt door hem ernstig geproblematiseerd. Stirner beschrijft welke onderdrukkende macht uitgaat van de tweedeling tussen "redelijkheid" en "onredelijkheid". Deze tweedeling wordt immers de legitimeringsgrond voor het opsluiten, vernederen en marginaliseren van het individu. We kunnen dit vergelijken met de stelling van Michel Foucault, dat niet alleen de onderdrukkende praktijken die gepaard gaan met het gevangeniswezen of de psychiatrische instellingen, opgeheven moeten worden, maar dat vooral de rationalisering ervan, ondermijnd en verworpen moet worden ("Bio-Pouvoir"). Bovendien is individualiteit bij Stirner "Eigenheit" en deze staat, net als bij Foucault, gelijk aan een contingente vorm van subjectiviteit. Die subjectiviteit wordt gerealiseerd en geobjectiveerd in de constante strijd van het individu tegen zijn subjectivering op basis van essentialistische gronden.
Stirner voor de huidige tijd?
Vrijheid moet zich volgens Stirner materialiseren, het moet een praktijk worden, een strategie die op een consequente manier de bestaande machtsverhoudingen in vraag stelt. Indien vrijheid die vorm niet aanneemt, is ze evenzeer een onderdrukkende ideologische constructie en worden de grenzen ervan gevangen binnen het humanistische essentialisme. Dit essentialisme weet zich te materialiseren ("de spoken" waar Stirner het over had en waardoor de mens volgens hem "bezeten" was), en wordt via rituelen en praktijken daadwerkelijk binnen een maatschappelijke context gereproduceerd. De kritiek van Marx op Stirner, als zou die geen rekening houden met de menselijke praktijk, met de bestaande maatschappelijke verhoudingen is dus niet geheel terecht. Het spreekt immers voor zich dat de "ideologieën" bijvoorbeeld via de Althusseriaanse "Ideologische staatsapparaten" gerealiseerd werden en worden. Het essentialisme blijft dus niet louter een "spook" dat moet uitgedreven worden, maar moet ook in zijn praktische vorm in vraag worden gesteld.
Een interessant gegeven is dat Stirner helemaal geen "revolutie" predikte, maar wat hij "Empörung" noemde: de individuele mens moest tot het inzicht komen voor de keuze te staan zelf zijn eigen individualiteit te realiseren aan de hand van de dagelijkse praktijk en zich niet te laten (ver-)leiden door allerlei heilig verklaarde doelen buiten zichzelf. De weerstand en onderdrukking die de individuele mens gewaar kan worden, moet via een geslepen strategie omzeild worden. Streven naar het realiseren van een nieuwe maatschappijvorm, leidt volgens hem onherroepelijk tot een nieuw essentialisme en zou hier trouwens zelf het product van zijn.
Deze opvatting werd Stirner later zwaar aangerekend door sommige neomarxisten (zoals H.G. Helms) die in dit zogenaamde "crypto-conformisme" een vrijbrief zagen voor een totalitaire staatsmacht. De individuele mens zou binnen zo'n staat immers enkel moeten overgaan tot het verschalken van welbepaalde fenomenen die hem persoonlijk hinderen. Stirner kan dus op tal van manieren geïnterpreteerd en bekritiseerd worden, maar dan gaat men telkens opnieuw voorbij aan de ironiserende kant van zijn filosofie, die zelfs geen filosofie is, aangezien ze gewoon de negatie van de filosofie inhoudt. Ze ontmaskert de mens immers als een subject dat zichzelf denkt.
Men mag zich dus niet blindstaren op de hegeliaanse context van zijn denken. Anderzijds kan men deze context ook niet helemaal negeren, anders verliest men de tijd-ruimtelijke relevantie van zijn werk uit het oog. Waardoor men ook geen oog heeft voor de ironiserende manier waarop hij de links-hegelianen te lijf ging. Zo wordt hij -in navolging van Arvon- door sommigen bijvoorbeeld als de voorloper van het existentialisme beschouwd. Men laat de ironie waarmee Stirner het hegeliaanse essentialisme te lijf ging (door het door te denken voorbij de grenzen van het hegelianisme en dan nog wel met hegeliaanse concepten) dus meestal opgaan in louter getheoretiseer. Existentialisten als Sartre en Heidegger hebben zich ook met hun kritiek op Stirner gestort.
Het frivole, speelse en relativerende van zijn filosofie wedijvert met de droge hegeliaanse bindingen die ook in zijn werk te vinden zijn.
Eigenlijk beperkt de relevantie van Stirner zich tot zijn eigen tijd. Zijn vermeende hedendaagse apostelen ontberen weleens zijn ironie. Men kan Stirner wel opvatten als een "werktuig" om de hedendaagse ontwikkelingen te demonteren, en om met name een kritiek te formuleren op het communitarisme van de "anders-globalistische beweging".

</doc>
<doc id="29102" url="https://nl.wikipedia.org/wiki?curid=29102" title="Bananenchips">
Bananenchips

Bananenchips of kerupuk pisang zijn chips die van bakbananen worden gemaakt. De 30-40 cm lange onrijpe bakbananen worden in vingerdikke plakjes gesneden en al of niet bestrooid met zout in frituurolie gebakken. De chips worden daarna gedroogd en er worden eventueel conserveringsmiddelen aan toegevoegd. 
Bananenchips zijn knapperig en hebben een zoete smaak. Er zijn ook bananenchips met een laagje suiker. Andere varianten kunnen ook met chocolade bedekt zijn.
De chips worden vaak in muesli verwerkt en maken soms deel uit van gemengde nootjes.

</doc>
<doc id="29105" url="https://nl.wikipedia.org/wiki?curid=29105" title="Rhodesië">
Rhodesië

Rhodesië is een voormalige Britse kolonie in Afrika.
Geschiedenis.
De British South Africa Company, onder leiding van Cecil Rhodes, kreeg in 1895 'eigendomsrechten' over het Koninkrijk Mthwakazi in het zuiden van Oost-Afrika en startte er met de ontginning van de ertsen. Het land werd veroverd tijdens de Eerste Matabele-oorlog. Hij noemde het gebied naar zichzelf: Rhodesië.
In 1923-1924 kreeg het gebied zelfbestuur en werden het Britse kroonkolonies: Noord-Rhodesië, het huidige Zambia, en Zuid-Rhodesië, het huidige Zimbabwe.
In 1953 werden Noord- en Zuid-Rhodesië en Nyasaland, het huidige Malawi, tot één federatie samengevoegd. Deze Centraal-Afrikaanse Federatie, onder Britse protectie, werd in 1963 weer opgeheven. In 1964 werden Zambia en Malawi onafhankelijk en dat was ook het Britse plan voor Zuid-Rhodesië. Maar op 11 november 1965 riep de blanke regering onder leiding van Ian Smith de onafhankelijkheid van het vroegere Zuid-Rhodesië uit onder de naam Rhodesië.
In 1979 ging het land nog even Zimbabwe Rhodesië heten en werd uiteindelijk in 1980, een jaar later, toch ook onafhankelijk als Zimbabwe.

</doc>
<doc id="29110" url="https://nl.wikipedia.org/wiki?curid=29110" title="Ludwig Feuerbach">
Ludwig Feuerbach

Ludwig Andreas Feuerbach (Landshut, 28 juli 1804 – Rechenberg-Neurenberg, 13 september 1872) was een Duits filosoof. Zijn vader was de bekende jurist Paul von Feuerbach.
Ludwig Feuerbach was een filosoof die zichzelf tot doel had gesteld de mens weer terug op aarde te brengen. Op het gebied van godsdienstfilosofie kwam hij met twee opvattingen:
Feuerbach zag religie als slechts een bevrediging van een verlangen van de mens. Hij beschouwde religie als een compensatie voor beperktheid en eindigheid, en godsdienst is volgens Feuerbach niets meer dan een illusie. Hij pleit voor een beschaving niét gebaseerd op religie maar op natuurwetenschap.
Een belangrijk werk van Feuerbach is "Gedanken über Tod und Unsterblichkeit". Hierin stelt hij dat geloof in onsterfelijkheid - zoals dat in het westerse godsgeloof voorkomt - slechts een gedachte is van de mens waaruit blijkt dat deze zijn subjectieve vermogen overschat. Toen bekend werd dat hij het geschreven had was het de reden om zich terug te trekken uit de universitaire wereld.
Hiermee legde Feuerbach een basis voor een gangbare gedachte binnen het existentialisme dat de mens op zichzelf is.
In zijn boek "Das Wesen des Christentums" (oorspronkelijke spelling: "Das Wesen des Christenthums") (1841) betoogde hij, nogmaals, dat de notie van het opperwezen niet meer is dan de projectie naar buiten toe van zijn innerlijke natuur. Dit was van sterke invloed op de gedachten van Karl Marx, vooral waar het de vervreemdingstheorie betreft, en ook op Joseph Dietzgen en Max Stirner.
Feuerbach stelde, in navolging van de Franse arts de La Mettrie een eeuw eerder, dat het menselijk organisme niet een hoger wezen als de ziel vereist.
Feuerbach had een materialistische grondhouding maar werd desondanks door Marx in diens "Stellingen over Feuerbach" op dat punt hevig bekritiseerd, omdat Feuerbach volgens hem niet de politieke consequenties van zijn werk inzag.
Filosofie van Feuerbach.
Feuerbach maakte deel uit van de links-hegelianen. Dit waren jonge Duitse intellectuelen die weliswaar de dialectiek van Hegel waardeerden, maar op zijn idealisme en metafysica hevig kritiek uitten. Ook Feuerbach had kritiek geuit op Hegels godsdienstideaal. Hegel schreef dat God van zichzelf vervreemd raakte toen Hij de mens schiep. Feuerbach draaide de bewering om. Hij schreef dat de mens van zichzelf vervreemd raakte toen hij God schiep. Hij beweerde zelfs dat het geloven in God en de heilige Familie de oorzaak van alle disharmonie op aarde is.
Daar gebruikte hij de hegeliaanse dialectiek voor. Hij beschouwde de hemelse en harmonieuze familie als de these. De aardse en ontwrichte familie als antithese. En vormde tot slot de aardse harmonieuze familie als synthese. En hoe valt zoiets te bereiken? Door de hemelse familie en ook God te vergeten. Door te beseffen dat harmonie enkel op aarde mogelijk is, verdwijnt de ontwrichting vanzelf.
Deze stelling werd door Karl Marx, die Feuerbach aanvankelijk bewonderde, als utopie beschouwd. Bovendien beschuldigde Marx Feuerbach van crypto-idealisme. Want volgens Marx was de filosofie van Feuerbach geenszins materialistisch, maar nog altijd idealistisch. Volgens Marx beschouwde Feuerbach de mens als een abstract, statisch en eenzaam wezen, want hij hield geen rekening met de geschiedenis en de klassenpositie van mensen. Feuerbach beweerde dat de mens zijn Goden had gecreëerd om liefde met almacht te combineren, terwijl Marx beweerde dat de mens zijn God had gecreëerd ten gevolge van onderdrukking. Marx dacht dat religie zou verdwijnen door collectieve klassenstrijd en de revolutie, terwijl Feuerbach vond dat ieder individu zijn geluk moest zoeken in de werkelijke wereld en niet in een goddelijk surrogaat.
Feuerbach over de ziel.
Volgens Feuerbach is de ziel of geest nauw verbonden met het lichaam en dus niet een ander hoger wezen. Evenmin als achter de natuur een God staat. De psychologie is daarbij gericht op de subjectieve ervaringen, kortom het innerlijk beleefde zieleleven. Het geestelijke is dus eigenlijk een illusie die voortkomt uit de subjectieve waarneming. Objectief gezien is de ziel het product van de complexe werking van de hersenen, die het onderwerp zijn van de fysiologie.

</doc>
<doc id="29111" url="https://nl.wikipedia.org/wiki?curid=29111" title="Klank">
Klank

Klank is het totaal aan eigenschappen van een geluid. Een klank kan gedefinieerd worden aan de hand van zes kenmerken:
Spraakklanken.
Klank wordt in de taalkunde in het bijzonder gebruikt om een spraakklank aan te duiden.
De wetenschappen die zich specifiek met spraakklanken bezighouden, zijn fonetiek voor de fysiologische en fysische eigenschappen van spraakklanken, fonologie voor de ordening van spraakklanken in taal en fonotaxis voor de specifieke klankorganisatie die aan een bepaalde taal eigen is.
Een betekenisonderscheidende spraakklank is een foneem en onderscheidt zich van een allofoon (zie ook klankinventaris en klankinventaris van het Nederlands).
Klank als stijlfiguur.
Op het gebied van de stijlfiguren worden met name onderscheiden:

</doc>
<doc id="29114" url="https://nl.wikipedia.org/wiki?curid=29114" title="Orthorhombisch">
Orthorhombisch



</doc>
<doc id="29116" url="https://nl.wikipedia.org/wiki?curid=29116" title="Hexagonaal kristalstelsel">
Hexagonaal kristalstelsel

Het hexagonale kristalstelsel is een type kristalstelsel. Er is binnen het hexagonale kristalstelsel een bravaistralies, dus is er in dit geval geen verschil tussen stelsel en bravaistralie. De hexagonale dichtste stapeling valt hieronder. Mineralen met een hexagonale structuur zijn onder meer cadmium en magnesium.
Het hexagonale kristalstelsel heeft zeven puntgroepen: 6, , 6/m, 6 mm, 6/mmm, 622 en m2.
Als een tralie zich herhaalt in dezelfde stand, in drie onafhankelijke richtingen, zodat er een groot rooster ontstaat van tralies naast elkaar, en er op ieder traliepunt een atoom of ion wordt ingevuld, noemt men het resultaat een hexagonaal kristalrooster. De atomen of ionen hebben zich dan op de manier gerangschikt als te zien is in het plaatje met het hexagonale rooster.
De structuur kent vier varianten:
Glijvlakken.
Ten opzichte van een materiaal met een kubisch rooster, zoals kubisch vlakgecentreerd en kubisch ruimtelijk gecentreerd, heeft een materiaal met een hexagonaal kristalrooster minder glijvlakken. Om precies te zijn treedt de afschuiving alleen op aan de (001)-vlakken, in de [100]-richting. Door het geringe aantal mogelijkheden in afschuiving is er in hexagonale roosters dan ook meer kans op de vorming van tweelingen. Als een materiaal met een kubisch rooster echter verwarmd wordt boven een bepaalde temperatuur, bij magnesium ligt dit bijvoorbeeld zo rond de 200 °C, zullen ook andere glijvlakken optreden.
Coördinatensysteem.
In tegenstelling tot bij kubische roosters geeft het rekenen met drie assen bij hexagonale roosters soms problemen. Om deze problemen te ondervangen kan een vierde as aan het coördinatenstelsel worden toegevoegd. In de praktijk wordt deze vierde as door kristallografen niet echt meer gebruikt sinds de komst van geschikte rekensoftware, maar binnen sommige andere vakgebieden komt het gebruik ervan nog voor. Het coördinatenstelsel kent een z-as en drie assen, formula_1 en formula_2, in het grondvlak. Deze assen zijn ten opzichte van elkaar 120 graden gedraaid.
Het omzetten van een drie-assig coördinatensysteem formula_3 naar het vier-assige systeem formula_4 kan met de volgende coördinatentransformaties worden uitgevoerd:
Het getal formula_9 in de laatste formule is een factor die zodanig gekozen kan worden dat formula_10 en formula_11 tot hun kleinste gehele getallen gereduceerd kunnen worden.

</doc>
<doc id="29117" url="https://nl.wikipedia.org/wiki?curid=29117" title="Kubisch">
Kubisch



</doc>
<doc id="29119" url="https://nl.wikipedia.org/wiki?curid=29119" title="Tandradspoorweg">
Tandradspoorweg

Een tandradspoorweg is een spoorweg met een extra rail in het midden met de vorm van een tandheugel. Een tandradtrein heeft een tandwiel dat in de tanden van de middelste rail grijpt en de trein op deze wijze aandrijft. De hellingpercentages van een tandradspoorweg kunnen dan ook veel groter zijn dan bij een adhesiespoorweg.
Geschiedenis.
Als eerste tandradspoorweg in de wereld wordt de spoorweg van John Blenkinsop uit 1812 in Middleton (Verenigd Koninkrijk) gezien.
De eerste tandradspoorweg die gebruikt werd om een berg te beklimmen was de in 1869 geopende lijn naar de top van Mount Washington in de staat New Hampshire in de Verenigde Staten.
Toepassing.
In de Alpen (met name in Zwitserland) komen veel tandradspoorlijnen voor, zoals de Jungfraubahn naar het hoogste treinstation van Europa.
Metrolijn C in Lyon is een voorbeeld van een tandradmetro.
Tandradsystemen.
Er zijn verschillende soorten tandradsystemen. De bekendste zijn Marsh, Abt, Locher, Riggenbach, Strub en fabrikant Von Roll.
Er bestaan zuivere tandradsporen en gemengde sporen.
Bij een zuiver tandradspoor wordt meestal alleen het tandrad door de locomotief aangedreven. Een dergelijk spoor heeft meestal een lengte van hooguit enkele kilometers.
Bij een gemengd spoor zijn alleen de steile delen van een tandheugel voorzien. Op de rest van het spoor rijdt de trein als een normale trein.
Nieuw ontwikkelde tandrad aandrijving.
Voor de Zentralbahn treinstellen van het type ABeh 150 en ABeh 160 en 161 die in 2012 en 2016 zijn geleverd, wordt een nieuw ontwikkelde tandwielaandrijving met een excentrische hoogteverstelling gebruikt, die constructief overeenkomt met een conventionele versnellingsbak met een loopgraaf, zoals bekend uit pure tandwielen. De aandrijving of remwielwielen (zwart) worden niet rechtstreeks op de wielstelas (donkerrood) ondersteund, maar op een bijkomende ingebouwde holle as (rood) die via excentrische schijven met de wielstel worden aangesloten. Door de excentrische schijven te draaien kan de tandenaansluiting op een eenvoudige wijze in zeven stappen van 5 mm volgens de slijtage van het wiel worden aangepast waardoor een wielslijtage van 35 mm in plaats van 12 mm mogelijk is.
Problemen in een bergspoor.
De ketel van een stoomlocomotief moet ongeveer horizontaal staan om goed te kunnen werken. Er zijn daarom wel locomotieven gebouwd waarvan de ketel schuin op het onderstel staat. De ketel staat dan recht als de locomotief op een helling staat.
Het spreekt vanzelf dat zo'n locomotief niet geschikt is voor een vlak spoor, en in principe geldt voor elke stoomlocomotief dat hij alleen kan werken als het spoor overal ongeveer dezelfde helling heeft. Om deze reden werd bij bergsporen, en vooral bij tandradsporen, al gauw gekozen voor elektrische tractie. Bijkomend voordeel is dat in de bergen gemakkelijk elektriciteit kan worden gewonnen uit de vele snelstromende bergrivieren.
Om veiligheidsredenen wordt meestal gereden met de locomotief bergafwaarts van de trein. De locomotief duwt de trein dus omhoog. Soms is de locomotief zelfs niet fysiek aan de trein gekoppeld.

</doc>
<doc id="29120" url="https://nl.wikipedia.org/wiki?curid=29120" title="Paulus Potter">
Paulus Potter

Paulus Potter (Enkhuizen, gedoopt 20 november 1625 – Amsterdam, begraven 17 januari 1654) was een Nederlandse kunstschilder uit de Gouden Eeuw. Omdat hij slechts 28 jaar oud is geworden, is de omvang van zijn oeuvre beperkt. Er is een honderdtal werken van hem bewaard gebleven. Hij is niettemin invloedrijk geweest en origineel.
Leven.
Paulus Potter werd geboren in Enkhuizen en leerde het schildersvak van zijn vader Pieter Symonsz. Potter, die volgens sommige bronnen een onbeduidende kunstschilder was. Zijn moeder Aechtie Pouwels was verwant aan de rijke Egmont- en Semeyns-geslachten. Haar broer was ook kunstschilder.
In 1628 verhuisde het gezin naar Leiden, waar de vader zich inschreef bij het glasmakersgilde (dus niet als kunstschilder). In 1631 verhuisde het gezin naar Amsterdam. Daar leerde Potter het schildersvak in de werkplaats van zijn vader en bestudeerde het werk van onder andere Pieter Lastman en Nicolaes Moeyaert.
Nadat zijn moeder was gestorven (1636) trok de ex-vrouw van Pieter Codde bij hen in. Zijn vader maakte een tijdje goudleer in een pand aan het einde van de Sint Antoniesbreestraat, maar raakte in financiële problemen.
In een schetsboek van Jacob de Wet werd genoteerd dat Paulus Potter 12 mei 1642 acht Vlaamse pond had betaald om een jaar lang schilderlessen bij De Wet in Haarlem te mogen volgen. Op 6 augustus 1646 werd hij ingeschreven als meester-schilder in het Sint-Lucasgilde te Delft. Zijn opleiding was toen dus voltooid.
In 1649 huurde Potter een huis in Den Haag van de schilder Jan van Goyen, en schreef zich in bij het plaatselijke schildersgilde. Hij woonde een aantal jaren in een atelier aan de Dunne Bierkade 17, naast Jan van Goyen. In Den Haag leerde hij zijn vrouw kennen, Adriana, de dochter van de meester-timmerman en bouwermeester Claes Dircx van Balckeneynde, die ook naast Potter woonde. Ze trouwden op 3 juli 1650. Vanwege zijn afkomst van moederskant werd Potter geïntroduceerd bij de elite. Ook de schoonvader van Potter, Balckeneynde, introduceerde hem. Onder andere Johan Maurits van Nassau-Siegen bezocht Paulus Potter dikwijls om zijn werk te bekijken. Potter maakte in die periode onder andere een schilderij voor Amalia van Solms, met als doel het tegen een schoorsteen te plaatsen. Het schilderij, met een plassende koe, werd als "te vuil" beoordeeld en kwam in andere handen. De anekdote wordt echter betwist. Ook andere leden van het Huis van Oranje kochten werk van hem.
Op 1 mei 1652 vertrok Potter naar Amsterdam op uitnodiging van Nicolaes Tulp, die al een aanzienlijk aantal schilderijen van hem bezat. Hij verschafte Potter de opdracht een levensgroot ruiterportret van zijn zoon Dirck te maken, door het overschilderen van het hoofd op een portret dat eerst voor iemand anders bestemd was. Tijdens wandelingen had hij volgens zijn vrouw altijd een schetsboek bij zich. Op 2 januari 1653 maakte Potter met zijn vrouw een testament op en 17 januari 1654 stierf hij, tamelijk vermogend, aan tuberculose. Volgens de familie van Potter overleed hij echter aan 'overmatig schilderen'. Potter werd op 17 januari 1654 begraven in de Nieuwezijds Kapel in Amsterdam.
Na zijn overlijden vertrok zijn weduwe naar Den Haag, waar ook hun dochter, toen 3,5 jaar oud, overleed aan de tering. Zij hertrouwde met ene Van Rheenen.
In het jaar dat Potter overleed, maakte Bartholomeus van der Helst een portret van hem. Als voorbeeld diende waarschijnlijk een zelfportret van Potter. Omdat het doek op de ezel leeg is, wordt vermoed dat Van der Helst met dit portret wilde aangeven dat de kunstenaar nooit meer zou schilderen. Het portret was in het bezit van de familie tot het begin van de negentiende eeuw. Daarna kwam het in handen van het Mauritshuis in Den Haag.
Werk.
Paulus Potter heeft ongeveer honderd schilderijen nagelaten, de meeste op klein formaat. Naast schilderijen maakte hij ook een klein aantal etsen. Oorspronkelijk schilderde hij historiestukken, net als zijn vader. Hij werd echter beroemd als "beestenschilder", want hij schilderde vooral het vee in het Nederlandse landschap. Hij schilderde realistisch, met veel aandacht voor de huid, de uitdrukking en de houding van de dieren. Hij beeldde de dieren soms af vanaf een laag standpunt, waardoor ze goed uitkomen tegen de lucht.
Potters beroemdste schilderij is "De stier" uit 1647. Dit schilderij van 2,35 bij 3,40 meter hing eerst in de Galerij Prins Willem V aan de Buitenhof in Den Haag. In 1795 nam Napoleon de collectie van Willem V mee naar Parijs en hing "De Stier" in het Louvre. Na de val van Napoleon werd de collectie met paard en wagens teruggehaald en in het Mauritshuis gehangen.
Saillant detail is dat de stier hoorns heeft van een tweejarige, tanden van een vierjarige, schouders van een volgroeide stier en het achterste deel van het lichaam de vorm heeft van een jonge stier. Potter schilderde eerst alleen de stier, maar vergrootte het schilderij door aan de zijkanten en erboven extra stukken linnen te naaien en vervolgens de figuren links ervan erbij te schilderen, alsook de weilanden op de achtergrond met grazend vee. 
Het lijkt alsof de stier vanuit drie verschillende standpunten is geschilderd. Bijzonder voor dit werk is dat het nogal gewone onderwerp is afgebeeld op enorm formaat. Een dergelijke grote weergave werd meestal alleen gebruikt voor historische of mythologische werken. Deze verheerlijking van vee kwam alleen in Holland voor. Op de achtergrond is Rijswijk te zien. Potter voegde veel kleine details toe, zoals vliegen rond de stierenrug, een kikker op de grond en een leeuwerik in de lucht. Het is niet bekend of het schilderij in opdracht is geschilderd, en waar het had moeten hangen.
"De Stier" werd rond 1800 door Napoleon Bonaparte meegenomen naar Frankrijk, waar het werd tentoongesteld in het Louvre. Nadat Nederland was bevrijd van de Franse overheersing, kwam het werk terug naar Nederland. Het werk wordt vanaf 1822 getoond in het Mauritshuis en groeide daar uit tot een van de topstukken uit de collectie, omdat het zeer realistisch is en aansloot bij de populaire 19e-eeuwse Franse realistisch kunststroming. In de negentiende eeuw was het werk daardoor net zo geliefd als "De Nachtwacht" van Rembrandt.
Een ander beroemd schilderij, "De Pissende Koe", hangt in de Hermitage in Sint-Petersburg. Naast vee (koeien, paarden, varkens, schapen en geiten) heeft hij een eenhoorn en beren geschilderd, maar ook een leeuw, een olifant en een kameel. Deze heeft hij waarschijnlijk gezien in een dierentuin van de Oranjes. Er is ook een aantal portretten van honden bekend.
Eerbetoon.
Behalve in Potters geboorteplaats Enkhuizen zijn ook in vele andere steden en plaatsen straten naar Paulus Potter vernoemd.

</doc>
<doc id="29123" url="https://nl.wikipedia.org/wiki?curid=29123" title="Klanksymboliek">
Klanksymboliek

Klanken kunnen voor ons een bepaalde waarde hebben. De "uu, ie" en "ij/ei" kunnen iets vrolijks uitdrukken, terwijl de "aa, oo" en "oe" droevig overkomen. Dit heet klanksymboliek. 
Schrijvers (vooral dichters) maken hier soms gebruik van door veel van dezelfde klanken bij elkaar te zetten. 
Poëzie waarbij de klank belangrijker is geworden dan de betekenis noemt men poésie pure.
Toch is de betekenis van een woord meer bepalend voor het gevoel dat we erbij hebben dan de klank.

</doc>
<doc id="29124" url="https://nl.wikipedia.org/wiki?curid=29124" title="Poésie pure">
Poésie pure

Poésie pure, ook bekend als absolute poëzie, is een dichtvorm waarbij de "schone klank" en de symboliek hiervan belangrijker zijn dan de betekenis.
Een voorbeeld is het gedicht "Vera Janacopoulos" van Jan Engelman.
Nog een voorbeeld, ook van Engelman, is het beroemde gedicht "En rade" (fragment):
Poésie pure is ook te vinden bij Herman Gorter, Paul van Ostaijen en Jan Hanlo. 
Ook een kinderversje als "Ollekebolleke" zou men als "poésie pure" kunnen aanmerken, in tegenstelling tot de dichtvorm ollekebolleke .

</doc>
<doc id="29126" url="https://nl.wikipedia.org/wiki?curid=29126" title="Franco">
Franco



</doc>
<doc id="29129" url="https://nl.wikipedia.org/wiki?curid=29129" title="Boudewijn Büch">
Boudewijn Büch

Boudewijn Maria Ignatius Büch (Den Haag, 14 december 1948 – Amsterdam, 23 november 2002) was een Nederlandse dichter, schrijver, bibliofiel, verzamelaar en televisiepresentator. Hij schreef zijn achternaam met een umlaut, maar dat was een bedenksel van zijn vader dat van diens kinderen alleen door Boudewijn werd overgenomen. 
Als schrijver werd Büch vooral bekend door "De kleine blonde dood" (1985). Sinds 1985 zijn er van het boek meer dan dertig drukken verschenen. De roman werd in 1993 verfilmd door Jean van de Velde. Als televisiepresentator maakte hij diverse programma's over literatuur, en reisprogramma's onder de titel "De wereld van Boudewijn Büch". Als mediapersoonlijkheid werd Büch een bekende en enthousiaste, zij het niet onomstreden, cultuurpopularisator.
Hij creëerde verzonnen varianten van zijn leven, zoals over zijn afkomst, opleidingen, werk en een verzonnen zoon, niet alleen in zijn romans maar ook met liegen in interviews en tegenover vrienden. Sommige vrienden beseften dat, maar confronteerden hem er niet mee (ook omdat hij bij tegenspraak langdurige plezierige contacten soms abrupt afbrak), ze namen het voor lief.
Levensloop.
Jeugd.
Boudewijn Büch werd geboren in Den Haag in de Bethlehemkliniek en groeide op in Wassenaar in het katholieke gezin Buch, met vijf broers, onder wie Menno Buch. Zijn ouders scheidden in 1963. Zowel Boudewijn als zijn broers herinnerden zich hun vader als een tirannieke persoonlijkheid; het huwelijk van zijn ouders was volgens Boudewijn nooit zeer gelukkig geweest.
Büchs schoolopleiding verliep niet voorspoedig. Hij bracht enige jaren door op het gymnasium (Bonaventuracollege in Leiden) en op de hbs, maar eindigde zijn schoolcarrière met een mulo-diploma. Vanwege zijn dramatische ontwikkelingen vertrouwden zijn ouders de jonge Boudewijn toe aan de Wassenaarse leraar Nederlands en latere NCRV-televisiepersoonlijkheid Sipke van der Land (1937-2015). Die leerde Boudewijn in een strenge leerschool de kunst van het schrijven.
Romantisch-decadent.
Ondertussen was zijn aanleg voor het dichterschap opgevallen. Hij vond contact met diverse mentoren in het circuit van kunstenaars en academici in Leiden en werd aan het begin van de jaren zeventig door steeds meer mensen beschouwd als een erudiet wonderkind. Hij verwierf die status door zijn grote weetgierigheid, een flinke dosis bluf en in sommige gevallen door bewust in te spelen op homo-erotische gevoelens bij zijn bewonderaars, die vaak toonaangevende posities in het Nederlandse cultuurleven bekleedden. Büch mat zich een romantisch-decadent imago aan. Hij koketteerde met een homoseksuele en pedofiele geaardheid. Hij was enkele jaren voorzitter van de Federatie Studenten Werkgroepen Homoseksualiteit. De serieuze liefdesrelaties die hij tijdens zijn leven had waren echter zonder uitzondering heteroseksueel.
Dichter en zelfbenoemd "psychofarmacohistoricus".
Vanaf omstreeks 1973 begon Büch serieus werk te maken van een loopbaan als dichter. Hij legde contact met Harry G.M. Prick, dankzij wiens bemiddeling in 1976 zijn debuutbundel "Nogal droevige liedjes voor de kleine Gijs" uitkwam. Mede dankzij de geestdriftige aanbevelingen van uitgever Martin Ros werd Büch al snel als een literaire sensatie beschouwd. De hype ging vergezeld van de fantasiecarrière die hij in de loop der jaren voor zichzelf had bedacht en waarmee zijn vrienden al langer bekend waren: hij zou zijn doctoraal in zowel Duits als filosofie hebben behaald en noemde zich bovendien psychofarmacohistoricus – een zelfverzonnen discipline waarover hij claimde dat hij er 's werelds "belangrijkste expert" in was. Dit betrof zijn fascinatie met het gebruik van drugs door 19e-eeuwse romantische dichters als Samuel Coleridge, Thomas de Quincey, Charles Baudelaire en Arthur Rimbaud. In 1991 kon hij in zijn boek "Rock 'n' roll" rijkelijk putten uit de door hem verzamelde wetenswaardigheden over het gebruik van allerhande drugs door 20e-eeuwse jazz- en popmusici.
In november 1975 trok de poëzie van Büch de aandacht middels zijn debuut in "Maatstaf". In 1976 publiceerde hij ook in "Hollands Diep" een kritiek op de toekenning van de P.C.Hooftprijs aan Hendrik de Vries. In maart 1976 verscheen zijn eerste gedichtenbundel "Nogal droevige liedjes voor de kleine Gijs", tevens met een duurdere bibliofiele editie. In april 1976 verscheen onder de naam Boudewijn Ignatius Maria Büch zijn gedicht "Togetherness - Frankie Avalon - voor Bernadette" als Gedicht van de Week in avondblad "Het Parool", de krant waarvoor hij later als recensent zou gaan schrijven. In juni 1976 verscheen in "NRC Handelsblad" zijn gedicht "'As by the dead we love to sit' Emily Dickinson - voor Bernadette" en kort daarna in juli zijn artikel "De Goethe-industrie" en tevens "Dat Popou vooral niet winnen mag", een column-achtig stukje over wielersport, waarin hij opschepte ooit "in zeven dagen van Leiden naar Bilbao" te zijn gefietst. Hierna zou hij vaker stukken in deze krant publiceren en verscheen ook dichtwerk van zijn hand in "Tirade". In september 1977 verscheen zijn tweede dichtbundel "Taal als blauw - Das heitre Blau ist vertilgt... Novalis". Zijn eerste roman "De blauwe salon" verscheen in 1981. Harry G.M. Prick fungeerde als zijn schaduwschrijver. In 1982 verscheen zijn dichtbundel "Dood kind", dat in een recensie werd aangeprezen als een verzameling "meesterlijke treurzangen over gestorven onschuld". In zijn poëzie borduurde hij voort op een thema waarmee hij verder bijdroeg aan de mythe die hij enkele jaren daarna in proza zou uitspinnen in de roman "De kleine blonde dood" (1985).
Romancier, recensent, columnist, en publicist.
Na enkele artikelen in "NRC Handelsblad" te hebben gepubliceerd waarin hij zich ook manifesteerde als "literair reiziger", een fervent bezoeker van plaatsen die een rol speelden in de levens van literaire grootheden, verscheen in maart 1979 zijn eerste van vele boekrecensies en columns in Het Parool, die daar tot in juni 1990 zouden verschijnen. Eind jaren 70 was hij ook als columnist verbonden aan het Leids Universiteitsblad "Mare".
Büch schreef ontelbare columns, recensies en artikelen, gaf lezingen en liet bij diverse uitgeverijen een stroom aan literair werk verschijnen. Hieronder viel een reeks romans met een deels autobiografische, deels fictieve inslag, waarin steeds dezelfde thema's terugkeerden (waaronder depressie en psychiaterbezoek, de problematische relatie met de ouders, het maatschappelijke klimaat in de jaren vijftig en het muzikale fandom, in het bijzonder ten opzichte van The Rolling Stones). Het werd Büch wel kwalijk genomen dat hij in zijn romans de waarheid geweld aandeed, waarop hij zich verweerde door te stellen dat het literatuur was.
Op financieel gebied wist hij geen overzicht te bewaren. Büch leefde op te grote voet en zijn schulden liepen zo hoog op dat hij in 1978 in staat van faillissement werd gesteld. Zijn financiële zaken stonden vanaf dat moment onder toezicht van een curator. Als gevolg van diens lankmoedigheid en Büchs zorgeloosheid liepen de schulden alleen maar op. Pas aan het einde van de jaren tachtig waren Büchs inkomsten toereikend om zijn uitgavenpatroon te dekken.
Presentator.
Büchs werkzaamheden voor televisie begonnen in 1982 met het VARA-kunstprogramma "De Verbeelding", waarvoor hij een boekenrubriek verzorgde. Zijn vlotte c.q. oppervlakkige aanpak sprak aan en hij kreeg vanaf 1984 een eigen programma: "Büch's Boeken", vanaf 1985 ingekort tot "Büch". Door zijn optreden op televisie raakte zijn carrière in een stroomversnelling, al werd hij door literaire kringen inmiddels afgewezen: Büch was geen serieus te nemen dichter meer, maar een mediapersoonlijkheid die kennelijk tot alles bereid was, als het maar geld opbracht. Büch nam op zijn beurt eveneens afstand van de literaire wereld. Zijn gedichten verschenen nog slechts in bibliofiele minioplages en hij bracht zijn tijd bij voorkeur buiten Nederland door.
Als tv-persoonlijkheid en dagbladcolumnist was hij volop in de gelegenheid publiekelijk kritiek te leveren op het cultuurbeleid van de overheid en ook op uitgevers met wie hij een appeltje te schillen had, zoals Theo Sontrop van de Arbeiderspers.
De reisprogramma's die hij vanaf juli 1988 onder de titel "De wereld van Boudewijn Büch" maakte, stelden hem daartoe in staat. Büchs stokpaardjes kwamen in zijn televisie-uitzendingen veelvuldig aan bod. Hij had grote belangstelling voor eilanden, de dodo, rockmuziek (met name Mick Jagger, zijn eigen idool die hij in zijn hoedanigheid van programmamaker eindelijk eens persoonlijk kon ontmoeten) en bovenal voor Goethe. Voor zijn reisprogramma's reisde hij veelal naar afgelegen eilanden. Kenmerkend voor de reisprogramma's was Büchs fanatieke, aanstekelijke interesse voor de vele historische en culturele onderwerpen die erin behandeld werden.
Theater.
Halverwege de jaren negentig begon Büch ook door Nederland te toeren waar hij diverse theaters aandeed. Zijn laatste tournee zou hij niet voltooien: voor het einde ervan kwam hij te overlijden.
Theaterprogramma's:
Kluizenaar.
In 2001 besloot de VARA geen nieuwe programma's meer bij Büch te bestellen en ook andere opdrachtgevers zaten steeds minder om zijn bijdragen verlegen. Büch zelf had al veel eerder laten merken dat zijn werk hem steeds minder interesseerde. Zijn laatste televisieoptredens waren wekelijkse bijdragen aan het programma "Barend &amp; Van Dorp". Ook was Büch op 7 september 2001 de eerste in een serie gasten in de TROS-goochelshow "Hans Kazàn &amp; Magic Unlimited". 
Hij bracht zijn tijd bij voorkeur door in zijn herenhuis aan de Amsterdamse Keizersgracht 149, dat hij tot een drie verdiepingen tellende bibliotheek in empirestijl had omgetoverd. Zijn collectie boeken, waaronder zeer zeldzame exemplaren, besloeg inmiddels rond de 100.000 banden.
Van zijn laatste boek, de roman "Het geheim van Eberwein" (een vervolg op "De kleine blonde dood"), was in de zomer van 2002 het manuscript naar de directeur van de Arbeiderspers, Lex Jansen, gestuurd.
Overlijden.
Op 20 november 2002 was Büch te gast bij de 500e aflevering van "Barend &amp; Van Dorp". Twee dagen later hield hij om 18 uur een lezing in het Haarlemse stadhuis en trad daarna nog op in "Theater de Luifel" in Heemstede. De volgende dag werd Büch dood aangetroffen in zijn bed. Hij was overleden aan een hartstilstand. Büch ligt begraven op begraafplaats Westerveld. Boudewijn Büch is 53 jaar geworden.
Discussie over fantasie en werkelijkheid.
In de jaren 80 werd Büch een zeer productieve auteur. Telegraaf-criticus Ivan Sitniakowsky noemde hem een "miskend genie", maar ook "bezeten" en "het enfant terrible van de Nederlandse literatuur". Rob Schouten merkte in dagblad Trouw op dat zijn proza "cirkelt om de twijfel tussen realiteit en verbeelding". Gesteld is dat hij een "ziekelijke lust" zou hebben gehad om van zijn eigen leven een mythe te maken. Anderhalf jaar na zijn dood bleek definitief dat hij meer dan dertig jaar een onwaar verhaal had uitgesponnen over zijn dode kind – een centraal thema in zijn leven en werk.
Reeds in 1976, het jaar waarin Büch doorbrak als dichter, uitte recensent Anton Korteweg in Het Parool twijfels aan de geloofwaardigheid van wat deze als "autobiografisch" presenteerde of suggereerde: "Gijsje blijft zoek" Over Büch is echter vooral na zijn dood veel geschreven omtrent het waarheidsgehalte van zijn boeken en de feiten in zijn leven. Hij voedde zelf de aanname van velen dat romanpersonages zoals Winkler Brockhaus en Olaf Bergman zijn alter ego zouden zijn. Hij leek te laveren tussen waarheid en verbeelding, zoals het heette in de titel van de autobiografie van de door hem bewonderde Duitse schrijver Goethe: "Dichtung und Wahrheit". 
Büch heeft ook buiten zijn geschriften in interviews dingen verteld die later niet waar bleken te zijn of althans op gespannen voet stonden met feiten. De belangrijkste hiervan zijn:
Vernoemingen.
Planetoïde.
Tijdens de 8e Internationale Boudewijn Büch Dag op 13 december 2009 in Amsterdam werd bekendgemaakt dat er een planetoïde naar hem werd vernoemd. De vernoeming werd gepubliceerd door Tom Gehrels, Amerikaans astronoom van Nederlandse afkomst, op voordracht van de wetenschapsjournalist Carl Koppeschaar. De Internationale Astronomische Unie (IAU) bekrachtigde de vernoeming.
Planetoïde Boudewijnbuch (#23403) verplaatst zich op een afstand van 274 miljoen tot 446 miljoen kilometer van de zon in de ruimte tussen de planeten Mars en Jupiter (in de zogenoemde planetoïdengordel). De diameter is ongeveer 4 kilometer en de omlooptijd bedraagt 3,73 jaar.
Boudewijn Büchprijs.
In 2011 werd op initiatief van Piet van Winden de Boudewijn Büchprijs in het leven geroepen door de Werkgroep Boudewijn Büch en de Nederlandsche Vereeniging van Antiquaren. De prijs wordt jaarlijks uitgereikt aan iets of iemand die het antiquarische boek onder de aandacht van een groot publiek weet te brengen.
Literatuur over Büch.
In 2016 schreef Eva Rovers een biografie over het leven van Boudewijn, "Boud: het verzameld leven van Boudewijn Büch". Het boek werd met toestemming van de nabestaanden geschreven. Het kwam vervolgens binnen in "De Bestseller 60" op de 17de positie, bleef één week genoteerd, maar kwam een jaar later, op 29 november 2017, als "ramsj" opnieuw binnen, op plek 31.
Overige literatuur over Büch:

</doc>
<doc id="29130" url="https://nl.wikipedia.org/wiki?curid=29130" title="Klanknabootsing">
Klanknabootsing



</doc>
<doc id="29132" url="https://nl.wikipedia.org/wiki?curid=29132" title="Tiende Penning">
Tiende Penning

Er zijn in de 16e eeuw twee soorten belastingen geheven in de Nederlanden die Tiende Penning heetten:
Tiende Penning van Maria van Hongarije.
Maria van Hongarije was landvoogdes van de Habsburgse Nederlanden namens haar broer keizer Karel V. Op 21 maart 1543 werd door haar de Tiende Penning ingesteld, een belasting van 10% op inkomsten uit vermogen. De belasting werd geheven in 1543, 1544, 1553, 1556, 1561 en 1564.
Tiende Penning van Alva.
De Tiende Penning van Alva was een belastingmaatregel in 1569 voorgesteld en in 1571 ingevoerd door Fernando Álvarez de Toledo, hertog van Alva en landvoogd over de Spaanse Nederlanden namens koning Filips II van Spanje. Filips had Alva verordonneerd ervoor zorg te dragen dat de Nederlanden zichzelf financieel zouden bedruipen en niet meer afhankelijk zouden zijn van Spaanse subsidies. Dat gold ook voor betaling van het in de Nederlanden gestationeerde leger van Filips II. 
De Tiende Penning was een omzetbelasting van 10% op de verkoop van roerende goederen (eten en drinken, kleding enz.), identiek aan de in de Spaanse landen gebruikelijke "Alcabala"-belasting (modern equivalent: btw). De heffing op producten van handel en nijverheid was in de Nederlanden nog niet eerder voorgekomen. Het lag verder in de bedoeling dat de heffing permanent zou zijn. De heffing leidde tot woede en verzet in de Nederlanden en kan als een belangrijk element gezien worden voor de Nederlandse Opstand.
Tegelijk met de tiende penning voerde Alva ook twee andere belastingen in:
Vooral tegen de Tiende Penning van Alva rees veel verzet. In de Nederlanden was het bovendien een verworvenheid dat de landsheer slechts een nieuwe belasting hief via een bede of verzoek aan de gewesten. Alva riep in maart 1569 de Staten-Generaal bijeen om dit belastingpakket voor te leggen, maar de gedelegeerden verleenden slechts een bede voor twee jaar. De landvoogd legde echter de genomen besluiten zo uit, dat hij na twee jaar alsnog de permanente belasting kon opleggen. Hij deed dit eenzijdig op 31 juli 1571. Hij negeerde de gewesten, aangezien het heel erg ongewis was of die met de heffing akkoord zouden gaan. Alva gebood zijn hervorming voor de gehele Nederlanden. Met de centraal vanuit Brussel opgelegde heffingen doorbrak hij het aloude privilege van de gewesten dat die voor belastingheffingen toestemming dienden te geven. 
De Nederlanden dreigden als handelsnatie door de Tiende Penning in hun concurrentiepositie te worden aangetast, althans zo was de kritiek. Vooral in Brussel werd hevig gestaakt tegen de maatregel en bleven ambachtslieden en winkeliers maandenlang dicht. Op 26 juni 1572 voerde koning Filips II de tiende en twintigste penning af voor een jaarlijkse bede van twee miljoen gulden. In werkelijkheid is de Tiende Penning van Alva dus nooit geheven. Het "afkopen" voor twee miljoen gulden gebeurde gedurende twee jaar.

</doc>
<doc id="29134" url="https://nl.wikipedia.org/wiki?curid=29134" title="Art Garfunkel">
Art Garfunkel

Arthur Ira Garfunkel (Queens (New York), 5 november 1941) is een Amerikaans singer-songwriter en is vooral bekend geworden als helft van het duo Simon &amp; Garfunkel (met Paul Simon). Zij brachten een aantal albums uit, waaronder "Parsley, Sage, Rosemary &amp; Thyme" (1966) en "Bridge Over Troubled Water" (1970). Ook de soundtrack van de film "The Graduate" (1968) bevat veel van hun muziek, waaronder het lied "Mrs. Robinson".
Biografie.
Garfunkel werd geboren in Queens, New York. Toen hij vier was kwam hij voor het eerst in aanraking met muziek. De eerste bandrecorder kwam in huize Garfunkel.
Garfunkel trouwde met Linda Marie Grossman (geboren in 1944), een architect, in Nashville op 1 oktober 1972 en scheidde van haar in 1975. Hij sprak over een turbulent huwelijk dat bitter eindigde. Sindsdien heeft Garfunkel haar nooit meer gesproken.
Met Paul Simon.
Tijdens zijn lagereschool tijd, begon hij met het zingen van liedjes van onder andere de Everly Brothers, samen met Paul Simon, die hij toen al kende van school. Ze woonden 500 meter uit elkaar en richtten samen een bandje op en begonnen met kleine optredens. Ze noemden zich Tom and Jerry en kregen onder die naam ook hun eerste opnamecontract. "Hey Schoolgirl" was een nummer dat ze zelf geschreven hadden. Later gingen ze verder als Simon &amp; Garfunkel.
Solo.
In 1970 gingen Simon en Garfunkel uit elkaar door onenigheid. Nadat hij een aantal jaren had geacteerd begon Garfunkel in 1973 met een solocarrière als liedjesschrijver en zanger. In 1979 had hij zijn grootste hit met "Bright Eyes", dat uitkwam als onderdeel van de soundtrack van de film "Watership Down". Het was in Nederland de bestverkochte single van het jaar 1979. Pas in 2002, op het album Everything Waits To Be Noticed maakte Garfunkel zijn debuut als componist.
Voettocht.
In 1983 besloot hij een voettocht door de Verenigde Staten te maken van de oostkust naar de westkust. Hij begon in New York en liep elke maand een aantal dagen; uiteindelijk heeft hij er zo'n 13 jaar over gedaan. Hij kwam in april 1996 aan in de staat Washington. Van deze voettocht is ook een dvd gemaakt. Hierop worden passages uit zijn dagboek (dat hij gedurende zijn hele tocht bijhield) gecombineerd met een liveoptreden opgenomen in 1996 op Ellis Island. Tijdens dit optreden zong Garfunkel ook een duet met James Taylor en zong zijn vrouw Kim Cermack Garfunkel ook enkele nummers.
In 1981 kwamen Garfunkel en Simon weer bij elkaar voor een concert in Central Park in New York en in 2003 voor een tour door Amerika en Europa.

</doc>
<doc id="29137" url="https://nl.wikipedia.org/wiki?curid=29137" title="Simon &amp; Garfunkel">
Simon &amp; Garfunkel

Simon &amp; Garfunkel was een Amerikaans zangduo bestaande uit Paul Simon en Art Garfunkel. Ze traden voor het eerst onder de naam "Tom &amp; Jerry" op in de tweede helft van de jaren vijftig en sinds de jaren zestig als Simon &amp; Garfunkel. In 1970 gingen ze uit elkaar om sindsdien sporadisch voor eenmalige concerten of tours weer bij elkaar te komen.
Ontstaan.
Tijdens hun middelbareschooltijd begonnen Simon en Garfunkel met het zingen van liedjes van onder andere The Everly Brothers. In 1956 namen ze de artiestennamen "Tom and Jerry" aan (Paul Simon als Jerry Landis en Art Garfunkel als Tom Graph), startten daarmee officieel een carrière en kregen een eerste opnamecontract. In 1957 schreven ze voor het eerst eigen teksten en scoorden een eerste hit: nummer 49 in de Billboard-lijst "Hey schoolgirl". Volgende pogingen tot hits te komen bleken niet succesvol en na de middelbare school ging elk zijn eigen weg.
In de daarop volgende periode zagen ze elkaar weinig. In 1962 ontmoetten ze elkaar weer en eind 1963 traden ze op onder de naam "Simon &amp; Garfunkel". In 1964 namen ze hun debuutalbum "Wednesday morning, 3 A.M." op. Dit folkalbum leidde niet direct tot een groot verkoopsucces, waarna Paul Simon naar Engeland vertrok om zich als singer-songwriter toe te leggen op zijn solocarrière en zijn eerste soloalbum "The Paul Simon Songbook" uit 1965.
Doorbraak.
In januari 1966 haalde een remix vanuit de studio van hun nummer The Sound of Silence plotseling de hoogste positie in de Amerikaanse hitlijsten. Vanwege dit succes werd met enige haast een tweede album opgenomen met dit nummer als titelsong. Het nummer was in de hele wereld erg succesvol. Voor het vervolgalbum "Parsley, sage, rosemary &amp; thyme" werd meer tijd genomen. Dit album werd ook in 1966 uitgebracht. Voor beide albums werden nummers gebruikt van Simon’s soloalbum "The Paul Simon Songbook" uit 1965. 
Doordat muziek van Simon &amp; Garfunkel in 1967 werd gebruikt als "soundtrack" voor de film "The Graduate" (met Dustin Hoffman in de hoofdrol) werd hun naam definitief gevestigd. Met hun rustige, goed in het gehoor liggende en mild maatschappijkritische nummers stegen ze in de hitparades. Er volgde nog twee albums: het conceptalbum "Bookends" in 1968 en het iconische "Bridge over troubled water" in 1970.
Nummers als "The Sound of Silence", "Homeward Bound", "I Am a Rock", "Kathy's Song", "April Come She Will", "A Hazy Shade of Winter", "America", "Scarborough Fair", "Mrs. Robinson", "The Boxer", "Bridge over troubled water", "Cecilia", "El cóndor pasa" en "My Little Town" zijn nog steeds bij veel mensen bekend. Het duo heeft ook een song gewijd aan de beroemde architect Frank Lloyd Wright. Vrijwel alle nummers werden geschreven door Paul Simon. Sommige van hun songs hebben de status van evergreen bereikt. Simon &amp; Garfunkel wonnen samen vijf Grammy Awards voor hun albums.
Vanwege oplopende onderlinge spanningen ging het duo in 1970 uit elkaar.
Reünie.
In 1975 werkten Simon en Garfunkel voor het eerst sinds 1970 weer samen aan het nummer "My Little Town", dat dat jaar zowel op Simon's album "Still Crazy After All These Years" verscheen als op Garfunkel's album "Breakaway", maar van een echte reünie kwam het niet.
Op 19 september 1981 traden Paul Simon en Art Garfunkel weer voor het eerst na elf jaar samen op met een concert in Central Park in New York. Bijna een half miljoen mensen waren aanwezig bij dit memorabele optreden. Hierop volgde een reünietournee. Er volgde meerdere optredens en aanvankelijk zou er ook nieuw album komen. Daar kwam het uiteindelijk niet van en het hiervoor door Paul Simon geschreven materiaal kwam terecht op diens soloalbum "Hearts and bones".
In 2003 ontving het duo een Grammy Lifetime Achievement Award. In 2004 hielden zij de "Old Friends Tour" en in februari 2009 kondigde Garfunkel aan dat zij mogelijk weer aan een nieuwe tournee zouden beginnen. In juni en juli 2009 was er een tour door Australië, Nieuw-Zeeland en Japan.

</doc>
<doc id="29139" url="https://nl.wikipedia.org/wiki?curid=29139" title="Raad van Beroerten">
Raad van Beroerten

De Raad van Beroerten (Frans: "Conseil des Troubles"; Spaans: "Tribunal de los Tumultos") was een uitzonderingsrechtbank waarmee koning Filips II en zijn landvoogd Alva de opstandige edelen en de ketterij in de Spaanse Nederlanden bestreden aan het begin van de Tachtigjarige Oorlog. Het orgaan, dat bestond van 1567 tot 1576, functioneerde naast de Collaterale Raden en de Grote Raad van Mechelen, wars van constitutionele privileges of gewestelijke jurisdictie. Vanwege het grote aantal uitgesproken doodvonnissen sprak het volk ook wel van de Bloedraad.
Oorsprong en activiteiten.
De Raad van Beroerten was een bijzondere rechtbank, ingesteld op 20 september 1567 door de hertog van Alva namens koning Filips II. De Raad had tot doel iedereen te vonnissen die op een of andere manier had deelgenomen aan de troebelen van 1566-1567 die waren uitgelopen in de Beeldenstorm. De Raad was volgens de koning wettig omdat hij het recht had hoogverraad en wat daaronder viel, door een speciale rechtbank te laten beoordelen. Bijzondere aandacht ging daar bij uit naar beeldenstormers, naar protestantse predikanten en kerkenraadsleden en naar opstandelingen. Onder de laatste noemer vielen ook mensen die niet van ketterij verdacht werden. Ook bemoeide de Raad zich met de reguliere ketterprocessen, die in de eerste plaats onder de verantwoordelijkheid van stedelijke rechtbanken vielen, maar waar de Raad wel toezicht op hield. Bij de vonnissen van de Raad, die op degelijk onderzoek berustten, stond vooral het belang van de koning voorop. Op privileges werd bij het vonnissen niet gelet.
Veel van de rechters waren katholieke Nederlanders en enkele Spanjaarden. De harde kern werd gevormd door de dominicaan Juan de Vargas, de Spaanse Vlaming Louis del Río en Jerónimo de Roda. Naast deze gehate figuren was de procureur-generaal van de Raad van Vlaanderen, Jacob Hessels, het beruchtst.
De Raad van Beroerten was met een staf van 170 man (in 1569) naar de maatstaven van die tijd erg efficiënt. De instelling ervan deed veel edelen, onder wie Willem van Oranje, op de vlucht slaan naar Duitsland of Engeland. Anderen, zoals de graaf Lamoraal van Egmont, bleven en boden hun diensten aan bij de nieuwe landvoogd. Deze achterblijvers werden echter bijna allemaal gevangengenomen op verdenking van verraad. Hun terechtstelling was al in Madrid beslist, de Raad van Beroerten diende bij aanvang vooral om er een schijn van legaliteit aan te geven.
De doodvonnissen die door de Raad werden uitgesproken gingen gepaard met verbeurdverklaring van geld en goederen, die ten goede kwamen aan de schatkist van de Spaanse Nederlanden. Veel veroordeelden waren aangebracht door zogenoemde zevenstuiverslieden, door Alva ingehuurde spionnen die voor een aangifte zeven stuivers ontvingen. In de Noordelijke Nederlanden, waar meer dopers woonden, lag het aantal veroordelingen en verbeurdverklaringen hoger, wat tot meer verzet leidde. Het aantal slachtoffers werd in de 16e eeuw sterk overdreven. Van represailles tegen de familie van de veroordeelden was geen sprake. Na Alva's vertrek uit de Nederlanden in december 1573 sprak de Raad geen doodvonnissen meer uit. Wel vonden er nog executies plaats onder de inquisitie. In het noorden werd de laatste inquisitionele terechtstelling in 1574 te Leeuwarden voltrokken, in het zuiden was de laatste inquisitionele vonnisvoltrekking in 1597 te Brussel.
De Raad van State verklaarde de Raad van Beroerten op 14 mei 1576 officieel voor opgeheven. Enige leden zijn op grond van hun lidmaatschap tijdelijk gevangengezet. De archieven van de Raad werden krachtens de Pacificatie van Gent grotendeels vernietigd.
Balans.
In de negen jaar van zijn werking heeft de Raad van Beroerten ruwweg 10.000 veroordelingen uitgesproken. Niet zelden gebeurde dit bij verstek omdat de verdachte was ondergedoken. Toch zijn er zo'n 1100 personen terechtgesteld en werden daarnaast vele verbanningen en confiscaties uitgesproken. Een zo exhaustief mogelijke lijst op basis van archiefbronnen is in 1961 opgemaakt door Verheyden. Hij kwam tot 12.203 veroordeelden, onder wie 1073 terechtgestelden, en schatte dat een compleet beeld misschien 15.000 veroordeelden zou hebben opgeleverd. Latere onderzoekers beschouwden dit als een overschatting, onder meer vanwege dubbeltellingen. Men gaat uit van ongeveer 9000 verbanningen, het totaal van executies door Raad (ong. 1100) en inquisitie wordt op 3000 geschat, in meerderheid dopersen.
Geografisch werd vooral het zuiden getroffen door veroordelingen: Doornik (1063), Ieper (478), Valenciennes (425), Ronse (283), Gent (248), Oudenaarde (207), Brugge (149). Daar was de eerste fase van de opstand ook het heftigst. In het noorden hadden Utrecht (288) en Amsterdam (242) de hoogste aantallen.
Enkele van de bekendste slachtoffers van de Raad van Beroerten.
Vele anderen, zoals de graaf van Culemborg, Floris van Pallandt, de graaf van Hoogstraten, Antoon II van Lalaing, Gilles le Clercq, Jehan Jaspar Lortye, Jacob van Wesembeke en Lenaert Jansz de Graeff, werden - al dan niet bij verstek - verbannen onder verbeurdverklaring van al hun bezittingen.

</doc>
<doc id="29141" url="https://nl.wikipedia.org/wiki?curid=29141" title="Brandwond">
Brandwond

Een brandwond is een verwonding die meestal ontstaat door verbranding van de huid door invloed van hitte gedurende een bepaalde tijd en boven een bepaalde kritische temperatuur. Boven deze temperatuur (± 42°C) treedt na enige tijd beschadiging van de huid op. 
Oorzaken.
Brandwonden kunnen ontstaan door contact van de huid met hete gassen, vloeistoffen of andere materialen. Extreme koude, zoals aanraking van vloeibare stikstof, heeft hetzelfde effect op de huid als hitte en worden soms ook vrieswonden genoemd. Ook sterk bijtende chemicaliën kunnen brandblaren veroorzaken wanneer ze met de huid in aanraking komen.
Verder kunnen straling (zoals de zon of bij radiotherapie), elektriciteit en wrijving (bijvoorbeeld na een val schuren over het wegdek) ook brandwonden veroorzaken. Verbrandingen door heet water en stoom verdienen apart vermelding: omdat water een heel grote warmte-inhoud heeft zijn heetwaterverbrandingen vaak ernstiger dan bijvoorbeeld verbrandingen door heet frituurvet, dat weliswaar heter is maar zijn warmte bij contact met de huid veel sneller kwijt is. Het Engels onderscheidt heetwaterverbrandingen ("scalds") van brandwonden door een andere oorzaak ("burns").
Gradaties.
Brandwonden worden, afhankelijk van de diepte, in verschillende gradaties onderverdeeld. De diepte, en daarmee de graad, van een brandwond hangt af van de temperatuur, de tijd dat de huid blootgesteld wordt aan die temperatuur en de oorzaak.
Heetwaterverbrandingen en steekvlamverbrandingen zijn doorgaans tweedegraadverbrandingen, vlamverbrandingen zijn doorgaans derdegraads.
Ook algemene verschijnselen zoals koorts, geen honger, zich ziek voelen kunnen voorkomen bij een eerstegraads brandwond.
Een eerstegraads verbranding komt veel voor: de meeste verbrandingen door de zon vallen hieronder.
Niet alleen de graad van de brandwond is van belang maar ook de grootte van het oppervlak en de plaats. Als alle epidermale elementen (huidcellen) in de wond zijn verdwenen moet genezing optreden door dichtgroeien vanaf de rand; zijn er daarentegen in de wond nog huidcellen in leven (bijvoorbeeld in haarzakjes) dan vormen die bij de genezing eilandjes waarvandaan de wond zich centraal ook zal gaan sluiten en is de genezing veel vlotter. Diepe brandwonden geven vaak grote littekens die onbehandeld meestal aanleiding geven tot ernstige contracturen. Mensen met tweedegraads brandwonden groter dan 25% lichaamsoppervlakte en derdegraadsbrandwonden groter dan 10% van het lichaamsoppervlakte moeten worden opgenomen in een brandwondencentrum.
Behandeling.
Bij de behandeling van brandwonden zijn de volgende onderwerpen belangrijk:
Eerste hulp.
Wanneer het slachtoffer in brand staat moet de hulpverlening in de eerste plaats bestaan uit blussen van de brand met veel water. Bij voorkeur moet water worden gebruikt, maar ook een snelblusser kan goede diensten bewijzen, mits er zorgvuldig voor wordt gewaakt dat men het slachtoffer niet in het gezicht spuit. Het vuur kan ook gedoofd worden door het slachtoffer strak in een deken of jas te wikkelen. Hierbij dient erop gelet te worden dat eerst de bovenkant bij de nek gesloten wordt, omdat het geheel anders als schoorsteen werkt. Is er niets bij de hand dan moet men het slachtoffer sommeren: "Liggen en rollen!" Hierbij dient zo dwingend mogelijk opgetreden te worden aangezien de kans anders groot is dat men niet tot het slachtoffer doordringt vanwege zijn paniek.
De kleren van het slachtoffer mogen nooit worden opengemaakt of losgerukt, omdat dan het gevaar bestaat dat grote delen van de huid worden meegetrokken.
Het eerste wat men moet doen bij de behandeling van een brandwond is koelen. Een bekende slogan is dan ook "eerst water, de rest komt later". Dit doe je met lauw water, zodat het slachtoffer niet onderkoeld raakt. Minimaal 10 minuten koelen, beter is een kwartier. Koelen heeft na de eerste minuut niet zozeer veel effect op de temperatuur van het weefsel meer - dat is dan allang afgekoeld tot temperaturen die ver onder de schadelijke liggen - maar heeft een heel duidelijk effect op de door de patiënt gevoelde, meestal zeer hevige pijn. Stopt men met koelen en warmt daardoor het weefsel weer op door bloeddoorstroming dan neemt de pijn weer toe.
Is er niets anders, gebruik dan desnoods slootwater.
Het verbrande oppervlak van de huid hoeft niet met brandzalf, vaseline, boter of iets dergelijks worden ingesmeerd, maar wordt losjes afgedekt, bij voorkeur met metallineverband. Dit verband bevat een aluminiumlaag, waardoor het niet vast kan plakken aan de wond. Indien dit niet aanwezig is kan men een schoon servet of een schone handdoek of theedoek gebruiken. Is een groot oppervlak van de huid verbrand dan kan dit worden afgedekt met een gestreken schone doek of laken.
Vervolgbehandeling.
De verdere behandeling wordt aan de arts overgelaten. Soms bestaat deze (bij tweede- of derdegraads brandwonden) uit het voorschrijven van een crème die zilversulfadiazine bevat, mede om huidinfecties te voorkomen. Bij intacte blaren of 1e graads verbrandingen heeft dit middel geen zin; het maakt de wond ook moeilijker beoordeelbaar.
Het kan zelfs noodzakelijk zijn om door middel van huidtransplantatie met huid elders van de patiënt weggehaald door af te "schaven" en daarvan een netje te maken om de verbrande delen hiermee te bedekken en zodoende het genezingsproces mogelijk te versnellen.
Bij alle open brandwonden kan ook wondinfectie optreden, met name bij slechte verzorging, maar iedere langer bestaande brandwond wordt na korte tijd door bacteriën gekoloniseerd. Bij brandwonden zijn met name infecties met "Pseudomonas aeruginosa" zeer gevreesd omdat deze bacteriën vaak ongevoelig zijn voor vele antibiotica. Verder zijn veelal ook de lichaamseigen bacteriën bij een eventuele infectie betrokken. In ontwikkelingslanden ligt daarnaast ook de tetanusbacterie op de loer.
Shock.
Wanneer bij een brandwond meer dan 20% van het lichaamsoppervlak aangetast is, is de kans op shock bijzonder groot. Het gevaar voor shock bestaat niet alleen direct na de verbranding, maar shock kan enkele uren en soms zelfs dagen na de verbranding nog optreden. Zoals al eerder vermeld gaat het ontstaan van brandblaren gepaard met vochtophoping tussen de opperhuid en de lederhuid. Dit vocht bestaat uit bloedvloeistof (plasma) en wordt dus onttrokken aan het circulerende vocht in de bloedbaan.
Shock kan daarom in eerste instantie worden bestreden door het toedienen van vocht. Hierbij dient men zeer voorzichtig te werk te gaan daar de slachtoffers in veel gevallen bewusteloos zijn. In het ziekenhuis kan men zorgen voor vochttoediening door middel van een infuus.
Metabolisme.
Bij een patiënt met brandwonden is het metabolisme vaak verhoogd. De patiënt verdampt namelijk veel vocht, omdat de beschermende functie van de huid verdwenen is. Voor het verdampen van vocht is energie nodig. Doordat de patiënt naast vocht ook veel warmte verliest zal het lichaam er alles aan doen om op temperatuur te blijven. Een patiënt met erge brandwonden zal dus een verhoogde ademhaling hebben, omdat het lichaam veel energie en warmte nodig heeft. Om dit proces goed te laten verlopen is er zuurstof nodig. Een patiënt zal daarom vaak extra zuurstof krijgen, meestal met behulp van een "Non-Rebreathing Mask"; hierdoor wordt alle aangeboden zuurstof benut.
Wondbehandeling en wondgenezing.
Een open wond is een ideale voedingsbron voor bacteriën die vroeg of laat elke brandwond binnendringen. Infectie van de wond kan tot gevolg hebben dat bacteriën via de bloedsomloop in de organen van het lichaam terechtkomen. Dit is een van de gevaarlijkste complicaties die een patiënt met brandwonden bedreigen. Dit gevaar blijft in het algemeen bestaan tot de wond zich spontaan sluit of door stukjes gezonde huid wordt gesloten. Daarom is de behandeling van brandwonden gericht op het sluiten van het wondoppervlak en het tot staan brengen of remmen van infecties. Een middel dat effectief kan helpen in het genezingsproces bij brandwonden als gevolg van aanraking met agressieve chemische stoffen is Diphoterine.
Eerste- en tweedegraadsbrandwonden kunnen spontaan genezen, dat wil zeggen zonder huidtransplantatie. Derdegraads brandwonden kunnen alleen weer een huidbedekking krijgen door ingroei vanaf de randen, wat een heel langzaam proces is. Daarom wordt zeker bij grotere derdegraadsbrandwonden meestal gekozen voor huidtransplantatie. Alleen eigen huid van de patiënt kan vastgroeien zonder te worden afgestoten. Dit betekent echter tevens dat het wondoppervlak tijdelijk vergroot wordt, omdat elders in het lichaam wonden worden gemaakt bij het wegnemen van de huidstukjes voor de transplantatie. Deze worden in het algemeen door een apparaatje gehaald dat er sneetjes in maakt zodat het stukje huid enorm kan worden uitgerekt in een soort ruitjespatroon, zodat de donorplaats veel kleiner kan blijven dan het erdoor bedekte defect.
Complicaties.
Naast de reeds genoemde shock is er nog een aantal andere complicaties die het leven van een patiënt met brandwonden bedreigen. Door de slechte bloedvoorziening van een aantal organen gedurende de shockperiode kunnen onder andere de nieren ernstig worden beschadigd.
Door hitte-inwerking of inademing van giftige dampen kunnen de ademhalingsorganen ernstig worden beschadigd. Verbranding van het gezicht houdt meestal in dat ook de ademhalingswegen zijn aangedaan. In het verdere verloop kan dan een ontsteking van de luchtpijp, de luchtpijptakjes of het longweefsel ontstaan.
Littekens.
Na de wondgenezing blijven meestal littekens over. Bij tweede en derdegraadswonden zijn ze onvermijdelijk. Het zijn donkerrode tot bruinrode verhogingen van de huid, verharde "stringen" of bobbelachtige huidvervormingen. Naast de fysieke ongemakken als jeuk, branderig gevoel, pijn en "trekken", hebben ze ook een esthetische component. Veel mensen met littekens schamen zich voor hun veranderde uiterlijk en krijgen aldus sociale problemen. Diverse patiëntenverenigingen nemen dit probleem serieus en organiseren vormen van begeleiding en ondersteuning. 
Littekens kunnen op verschillende manieren worden verminderd. Het brandwondencentrum in Beverwijk heeft bijvoorbeeld speciale "drukkleding" ontwikkeld. Een strak om de huid klemmende, kunststof kleding die het litteken als het ware naar binnen drukt, waardoor de verhoging van de huid na langdurig gebruik minder wordt. Daarnaast bestaan er vele zalven en gels, zoals (ook weer uit Beverwijk) de Staudt-crème. Bekend is ook de helende en verzachtende werking van aloë vera in diverse vormen. Calendula, vitame-E-zalf en honingzalven hebben eveneens weldadige effecten. Ten slotte kunnen vormen van chirurgie of laserbehandelingen de littekens helpen verminderen. Littekens worden pas twee a drie jaar na het ontstaan van de brandwond minder actief en dus minder pijnlijk voor de patiënt. Het betekent langdurige na-effecten van het trauma.

</doc>
<doc id="29142" url="https://nl.wikipedia.org/wiki?curid=29142" title="Eerstegraads brandwond">
Eerstegraads brandwond

Een eerstegraads brandwond is een brandwond waarbij alleen de opperhuid beschadigd is.
De huid is rood, droog, soms lichtgezwollen. Meestal doen eerstegraads brandwonden pijn door prikkeling van de zenuwuiteinden. Eerstegraads brandwonden genezen vanzelf binnen enkele dagen en laten geen littekens achter. Er treedt geen blaarvorming op (dan is de brandwond namelijk per definitie een tweedegraads brandwond).
Eerstegraads brandwonden worden vaak veroorzaakt door verbranding door de zon. Dergelijke verbrandingen zijn gemakkelijk te voorkomen door uit de zon te blijven, of een zonnebrandcrème met een goede beschermingsfactor te gebruiken. Het is overigens niet de zonnewarmte maar de ultraviolette straling van de zon die voor de verbranding verantwoordelijk is; deze treedt ook wel op na overmatige blootstelling aan straling van zonnebanken en hoogtezonnen.

</doc>
<doc id="29144" url="https://nl.wikipedia.org/wiki?curid=29144" title="Oppervlakkige tweedegraads brandwonden">
Oppervlakkige tweedegraads brandwonden



</doc>
<doc id="29151" url="https://nl.wikipedia.org/wiki?curid=29151" title="Derdegraads brandwond">
Derdegraads brandwond

Een derdegraads brandwond is een brandwond waarbij de totale huid is verbrand.
Doordat de zenuwuiteinden vernietigd zijn doen deze wonden geen pijn. De huid is wit of zwart en voelt droog en leerachtig. Een derdegraads brandwond komt nooit alleen voor. Aan de rand zijn er meestal eerste- en tweedegraads brandwonden.
Deze brandwonden kunnen niet uit zichzelf genezen. Ze moeten behandeld worden door een chirurg. In dit geval wordt huid van andere delen van het lichaam verplaatst naar het verbrande gedeelte, zodat het verder op eigen kracht dicht kan groeien.

</doc>
<doc id="29153" url="https://nl.wikipedia.org/wiki?curid=29153" title="Simon en Garfunkel">
Simon en Garfunkel



</doc>
<doc id="29156" url="https://nl.wikipedia.org/wiki?curid=29156" title="Brandwonden">
Brandwonden



</doc>
<doc id="29158" url="https://nl.wikipedia.org/wiki?curid=29158" title="Vierdegraads brandwond">
Vierdegraads brandwond

Een vierdegraads brandwond, ook wel verkoling genoemd, is een brandwond die zo diep is, dat niet alleen de huid maar ook bot en spierweefsel vernietigd zijn. De huid is in deze gevallen meestal verkoold, gekookt (bleek) of rauw. Deze situatie is zeer ernstig en herstel kan alleen via een chirurgische ingreep bereikt worden. Vaak moeten in dit geval delen van het lichaam geamputeerd worden.

</doc>
<doc id="29159" url="https://nl.wikipedia.org/wiki?curid=29159" title="Eerstegraads brandwonden">
Eerstegraads brandwonden



</doc>
<doc id="29163" url="https://nl.wikipedia.org/wiki?curid=29163" title="Tweedegraads brandwond">
Tweedegraads brandwond

Een tweedegraads brandwond is een brandwond waarbij zowel opperhuid als lederhuid beschadigd zijn. Tweedegraads brandwonden worden in twee soorten onderscheiden, oppervlakkige en diepe tweedegraads brandwonden.
Bij de oppervlakkige tweedegraads brandwond is de opperhuid en een deel van de lederhuid beschadigd. Doordat het plasma zich ophoopt, vormen zich blaren. Als de zenuwuiteinden bloot komen te liggen doen deze brandwonden veel pijn. Als de wonden goed worden verzorgd kunnen ze uit zichzelf binnen 2 weken genezen. Er is wel kans op infectie, maar die is niet bijzonder groot.
Bij diepe tweedegraads brandwonden is de opperhuid en een groot deel van de lederhuid beschadigd. De huid is dof of glanzend wit. Doordat de zenuwuiteinden beschadigd zijn, wordt er minder pijn gevoeld. Het kan wel meer dan 4 weken duren voordat de wond is genezen. Na de genezing zal de huid van een slechte kwaliteit zijn en de kans op blijvende littekens is groot. Vaak is hier een chirurgische ingreep vereist zodat de wonden sneller helen.

</doc>
<doc id="29164" url="https://nl.wikipedia.org/wiki?curid=29164" title="Derdegraads brandwonden">
Derdegraads brandwonden



</doc>
<doc id="29165" url="https://nl.wikipedia.org/wiki?curid=29165" title="Vierdegraads brandwonden">
Vierdegraads brandwonden



</doc>
<doc id="29167" url="https://nl.wikipedia.org/wiki?curid=29167" title="Verkoling">
Verkoling



</doc>
<doc id="29208" url="https://nl.wikipedia.org/wiki?curid=29208" title="Svetozar Gligorić">
Svetozar Gligorić

Svetozar Gligorić (Servisch: Светозар Глигорић) (Belgrado, 2 februari 1923 – aldaar, 14 augustus 2012) was een Servisch schaker.
Gligorić werd in 1951 grootmeester FIDE. Hij is twaalf keer kampioen van Joegoslavië geweest en verschillende keren Europees kampioen. Hij heeft een aantal schaakboeken geschreven en ook de theorie bestudeerd, vooral van de Konings-Indische opening en van het Siciliaans. Hij overleed op 89-jarige leeftijd aan een hersenbloeding.
De Gligorićvariant (ook: Gligorić-Taimanovvariant) in het Konings-Indisch is naar hem vernoemd: 1.d4 Pf6 2.c4 g6 3.Pc3 Lg7 4.e4 d6 5.Pf3 0-0 6.Le2 e5 7.Le3 ("zie diagram"). De variant valt onder ECO-code E92.

</doc>
<doc id="29210" url="https://nl.wikipedia.org/wiki?curid=29210" title="Tandradspoorlijn">
Tandradspoorlijn



</doc>
<doc id="29211" url="https://nl.wikipedia.org/wiki?curid=29211" title="Tandradspoor">
Tandradspoor



</doc>
<doc id="29215" url="https://nl.wikipedia.org/wiki?curid=29215" title="Palmyra (Syrië)">
Palmyra (Syrië)

Palmyra (verlatijnsing van het Oudgrieks: Παλμύρα (Palmura); Arabisch: تدمر (Tadmur); Hebreeuws: תדמור (Tadmor); Palmyreens Aramees: 𐡶𐡣𐡬𐡥𐡴 of (Tedmurtā); Syrisch Aramees: ܬܕܡܘܪܬܐ (Tedmurto); bijgenaamd "Stad van Duizend Zuilen".
De site is een Syrische archeologische locatie gelegen in het gouvernement Homs. Tot in 2011 de Syrische Burgeroorlog uitbrak was het de meest bezochte bezienswaardigheid van Syrië. De oude stad heet officieel ook Tadmoer, maar tegenwoordig wordt dezelfde naam vooral gebruikt voor de nabijgelegen moderne stad. In de oudheid was Palmyra een oase op de Zijderoute en werd steenrijk doordat de inwoners reizende handelaren bescherming boden tegen overvallen van bedoeïenen. Zelf noemden de inwoners hun stad "Tadmoor": 'wonder' of 'mirakel' in het Aramees.
In 2013, twee jaar na het begin van de oorlog in Syrië, werd Palmyra als bedreigd cultureel erfgoed aan de rode lijst van UNESCO toegevoegd. In mei 2015 viel Palmyra voor de eerste keer in handen van terreurbeweging IS, die vervolgens begon met het plunderen van de site en het vernietigen van met name religieuze gebouwen en voorwerpen, omdat deze in hun ogen afgoderij waren. Eind maart 2016 slaagde het Syrische regeringsleger erin de stad weer terug te veroveren. Van het erfgoed bleek een gedeelte nog onbeschadigd, de schade was nochtans groot. In december 2016 kregen IS-strijders de stad voor enige tijd opnieuw in handen, waarna ze er meer verwoestingen aan het erfgoed aanrichtten.
Geschiedenis.
Prehistorie.
Door middel van een archeologische techniek met geluid kon in de tell onder de tempel van Bel worden vastgesteld dat er omstreeks 2300 v. Chr. al zeker sprake was van menselijke bewoning. De geschiedenis van de stad zelf gaat terug tot het tweede millennium vóór Christus. In kleitabletten uit de bloeiperiode van Mari uit de 18e eeuw v.Chr. wordt de plek genoemd als tussenhalte voor handelskaravanen en nomaden. De Assyrische koning Sjamsji-Adad I trok door het gebied aan het begin van deze eeuw. In een tablet ontdekt bij Emar uit de 13e eeuw v.Chr. wordt de stad opnieuw genoemd. De stad duikt ook op in de annalen van koning Tiglat-Pileser I In 2 Kronieken 8:4 wordt de stad voor het eerst Tadmor genoemd, met de abusievelijke toevoeging dat koning Salomo haar zou hebben versterkt. Vermoedelijk is hier verwarring opgetreden met een andere plaats, Tamar, die wordt genoemd in 1 Koningen 9:18.
De stad werd veroverd door Alexander de Grote en maakte na diens dood deel uit van het Seleucidische Rijk. In deze periode was Palmyra vooral een handelsplek, al stond er reeds een tempel op de plek waar later de tempel van Bel werd gebouwd.
Romeinse periode.
Toen de rijke oase, gelegen tussen de Romeinse provincie Syrië en Mesopotamië, omstreeks 30 v.Chr. de aandacht trok van de Romeinen, noemden zij de stad "Palmyra", de stad van de palmbomen. Hiermee begon er een periode van grote bloei van ca. twee eeuwen. Onder keizer Tiberius Julius Caesar Augustus betaalde de stad een schatting aan de Romeinen en was daarmee de facto onderdeel van het Romeinse Rijk geworden. Lange tijd diende de stad als bufferzone tussen Syrië en de vijandige Parthen. Palmyra werd door Germanicus bij de provincie Syrië ingelijfd. Omstreeks het midden van de 2e eeuw bereikte de handel er een hoogtepunt. Behalve aan de handelsroute die de bewoners van Palmyra zelf hadden gebouwd en aan de aanwezigheid van een Romeins garnizoen bij Dura Europos was dit ook te danken aan de annexatie in 106 door de Romeinen van Petra, destijds de hoofdstad van Nabatea. Hierdoor verschoof het economische zwaartepunt in de regio van Petra naar Palmyra. Tegen het einde van de 2e eeuw, onder Septimius Severus, kreeg Palmyra de status van Romeinse kolonie en werd geregeerd door koningen die de naam "Septimius" vóór hun eigen Aramese naam plaatsten.
Palmyreense Rijk.
Tijdens de Crisis van de derde eeuw, na de Slag bij Edessa (260), waarbij keizer Valerianus I werd gevangengenomen, braken in het Romeinse Rijk overal opstanden uit. Het Rijk stond op de rand van de afgrond. De nieuwe keizer Gallienus, zoon van Valerianus, probeerde zelf de opstanden in het Westen te beteugelen en gaf Septimius Odaenathus, de titel "Corrector totius orientus" "Gouverneur van het hele Oosten". Gestaag kreeg hij heel de regio onder controle. Bij zijn dood in 267 nam zijn beeldschone en bekwame vrouw Septimia Zenobia, de leiding over. Ze zette haar zoon Vabalathus op de troon, en ze riepen zichzelf uit als koning en koningin. Keizer Gallienus weigerde de titels te aanvaarden en de vriendschap sloeg om in ruzie. Palmyra scheurde zich af.
Odeanathus' weduwe, de ambitieuze koningin Zenobia, die haar man opvolgde en Gallienus verdacht van de moord op haar man, bestreed de Romeinen tot in Egypte. Zij moest echter uiteindelijk het onderspit delven toen Palmyra in 272 opnieuw in Romeinse handen viel. Een jaar later brak er in de stad een nieuwe opstand uit onder leiding van Septimius Apsaios, waarbij Septimius Antiochus door de Palmyrenen als hun eigen keizer werd aangesteld. Hierop liet keizer Aurelianus Palmyra, dat hij in eerste instantie had gespaard, alsnog goeddeels verwoesten. Het grootste deel van de kostbare schatten van Palmyra ging tijdens de plunderingen en vernietigingen verloren. Een klein deel ervan nam Aurelianus mee naar Rome, om zijn eigen "Tempel van de Zon" te versieren.
In de tweede helft van de 3e eeuw, maakte Palmyra zijn grootste bloei door, met op het hoogtepunt 200.000 inwoners..
Dioecesis Orientis.
In de eerste decennia na de verwoesting van 273 verdween ook de macht. Het voormalige paleis van Zenobia kreeg een nieuwe bestemming als badhuis voor het legioen van Diocletianus. Onder keizer Diocletianus werd omstreeks 300 een nieuwe stadsmuur gebouwd.
Het christendom in Palmyra won aan kracht. De tempels van Bel en Baal-Shamin werden omgevormd tot kerken.. In 325 nam de toenmalige bisschop van Palmyra, Marinus, deel aan het Concilie van Nicaea. De tempel van Al-lāt was echter een ander lot beschoren; deze werd in 385 verwoest op bevel van de pretoriaanse prefect Maternus Cynegius.
In 527 liet keizer Justinianus I de stad restaureren en versterken tegen de aanvallen van Al-Mundhir III ibn al-Nu'man, koning der Lakhmiden.
Middeleeuwen.
In de tweede helft van het eerste millennium n. Chr. werd de islam de nieuwe dominante godsdienst in het hele Midden-Oosten. Palmyra werd in 633 bij het Kalifaat van de Rashidun ingelijfd, na een 18-daagse veldtocht door de Syrische woestijn van moslimgeneraal Khalid ibn al-Walid. Het werd onderdeel van het district Jund Hims (Homs). Op het grondgebied van de antieke stad werd hierna een Arabische nederzetting gevestigd, en Palmyra kwam nu toe aan de Omajjaden. Er werd een soek gebouwd en de tempel van Bel kreeg een nieuwe bestemming als moskee. Palmyra werd nu opnieuw een belangrijke handelsplaats, waardoor ook het welvaartspeil en de bevolking groeiden. De Banu Kalb, een Arabische stam, vestigden zich in Palmyra. Hierna brak er een burgeroorlog uit, die ermee eindigde dat Banu Kalb-leider al-Abrash al-Kalbi, die zich in Palmyra had verschanst, zich in 745 overgaf aan koning Marwan II. Ook generaal Sulayman ibn Hisham vluchtte naar Palmyra alvorens naar het oosten te ontsnappen. Marwan II liet na de overgave de muren van de stad verwoesten. Rond 750 rukte het Kalifaat van de Abbasiden op, als opvolger van het rijk der Omajjaden. Palmyra hield nog enige tijd stand tegen de nieuwe overheersers. Troonpretendent Abu-Muhammad al-Sufyani vluchtte naar Palmyra en hij kon nog ontsnappen voordat de stad door de Abassiden werd ingenomen. Rond 800 verliet het merendeel van de bevolking het gebied.
In de 10e en 11e eeuw overheersten verschillende dynastieën achtereenvolgens het gebied. Eerst waren dit de Hamdaniden die in 955 onder leiding van Sayf al-Dawla de nomaden bij Palmyra hadden verslagen en een kasba (versterking) lieten aanleggen tegen de aanvallen van de Byzantijnse keizers Nikephoros II Phokas en Johannes I Tzimiskes. Aan het begin van de 11e eeuw namen de Mirdasiden de controle over Palmyra over. In de tweede helft van deze eeuw werden zij opgevolgd door de Mala'ib, die rond 1090 op hun beurt moesten wijken voor het opkomende Seltsjoekenrijk. In deze zelfde periode vonden er enkele grote natuurrampen plaats; in 1068 en 1089 werd Palmyra getroffen door zware aardbevingen.
Aan het begin van de 12e eeuw werd Palmyra veroverd door Toghtekin, de eerste atabeg van Damascus, die zijn neef als gouverneur van de stad aanstelde. Nadat laatstgenoemde was gedood door opstandelingen, nam Toghtekin in 1126 de stad opnieuw in. Daarop werd het bestuur overgedragen aan Toghtekins kleinzoon Shihab-ud-din Mahmud en vervolgens aan gouverneur Yusuf ibn Firuz. In 1132 werd de tempel van Bel tot een citadel gemaakt ter verdediging van de stad.
Medio 12e eeuw stond Palmyra onder bestuur van Nur ad-Din, koning uit de Zengiden-dynastie, en werd de stad onderdeel van Homs. Homs werd daarop in 1174 geannexeerd door de Ajjoebiden, waarop generaal Saladin Palmyra samen met de rest van Homs in leen gaf aan zijn neef Muhammad ibn Shirkuh. Na Saladins dood werd Palmyra overgedragen aan diens achterneef, Al-Mujahid Shirkuh II, die omstreeks 1230 begon met de bouw van het kasteel Fakhr-al-Din al-Maani. Hierna begon de periode van de Mammelukken. In 1284 werd prins Muhanna bin Issa (van de Al-Fadl-clan) door sultan Al Mansur Qalawun aangesteld als heerser over Palmyra.
In 1400 kreeg Palmyra een nieuwe klap te verduren, toen het werd aangevallen door de Turks-Mongoolse veroveraar Timoer Lenk. Diens leger nam 200.000 schapen mee en bracht de stad ernstige schade toe.
Hierna was de rol van Palmyra als belangrijke stad op het wereldtoneel min of meer voorbij. In 1516 werd Syrië bij het Ottomaanse Rijk gevoegd, waarbij Palmyra het centrum van een sandjak werd. Na 1568 werd de Libanese prins Ali bin Musa Harfush (van de Harfouche-clan) benoemd tot gouverneur van Palmyra. In 1584 werd hij wegens verraad uit zijn ambt ontheven. Inmiddels was de stad gereduceerd tot een dorpje, waarvan de inwoners zich nu geheel terugtrokken binnen de muren van de tempel van Bel. In 1630 kwam Palmyra onder gezag van de emir Fakardin, die het naar hem genoemde kasteel liet restaureren. Later viel Fakardin bij de Ottomanen uit de gratie waarna Palmyra een op zichzelf staande sandjak bleef, totdat het in 1857 ten slotte opging in het sandjak Zor.
Herontdekking en kleine heropbloei.
Nadat Palmyra in het Westen lange tijd in de vergetelheid was geraakt, werd de verlaten en afgelegen stad in 1678 herontdekt door twee Britse kooplieden die in Aleppo verbleven. Een expeditie onder leiding van de Britse geestelijke William Halifax bezocht in 1691 de ruïnes. De kunstenaar Gerard Hofsted van Essen, die meereisde met de expeditie, vervaardigde een tekening, die hij in Aleppo tot een schilderij verwerkte. Dit schilderij wordt beschouwd als de oudste afbeelding van de ruïnes van Palmyra.
In 1751 begon men met uitgraven en het maken van tekeningen. Daarna werd Palmyra steeds meer bezocht, en in de 20e eeuw werd begonnen met wetenschappelijk onderzoek naar de resten.
Aan het begin van de 20e eeuw kreeg Palmyra tijdelijk een hernieuwde rol als verkeersknooppunt. Inmiddels werd de plek zelf al bijna niet meer bewoond. In 1932 trokken de laatste bewoners uit Palmyra weg naar het nabijgelegen Tadmur, waarmee Palmyra een louter archeologische plek was geworden.
In 1980 voegde de Commissie voor het Werelderfgoed van UNESCO Palmyra toe aan de Werelderfgoedlijst. In de drie decennia daarna werd de archeologische locatie een zeer populaire toeristische trekpleister. Palmyra trok tot 2011 jaarlijks meer dan 150.000 toeristen.
Syrische Burgeroorlog, inname door IS en heroveringen (2011-2017).
Na het uitbreken van de Syrische Burgeroorlog in het voorjaar van 2011 kwam er al gauw helemaal een eind aan het toerisme. Door plunderingen en geweld liep de oude stad enige schade op. In februari 2013 werd Palmyra op de rode lijst van UNESCO gezet. In april werd bekend dat onder andere de tempel van Bel door een mortier was getroffen bij gevechten tussen de troepen van al-Assad en rebellen.
In mei 2015 werd de ruïnestad samen met de nabijgelegen moderne stad Tadmoer door IS ingenomen. Dit bracht een wereldwijde schok teweeg.
Enkele dagen na de inname gaf een IS-commandant een radioboodschap af dat alleen de "afgoderijbeelden" zouden worden vernietigd en dat de ruïnes met rust zouden worden gelaten. Echter volgden al snel de eerste vernielingen. In en in de nabijheid van Palmyra blies IS in juni enkele antieke tombes op, waaronder die van Mohammed bin Ali, een nazaat van Ali ibn Aboe Talib. Ook de Leeuw van Al-Lāt, een 2000 jaar oud standbeeld, bleek eind juni te zijn vernield.
Het Romeinse theater werd gebruikt als decor om 25 gevangenen te executeren. Khaled al-Asaad, een Syrische archeoloog die meer dan 50 jaar van zijn leven aan de oudheden had gewijd, werd in augustus vermoord door onthoofding omdat hij weigerde te vertellen waar zich schatten bevonden. Een groot deel van de bevolking was toen al gevlucht.
In augustus 2015 werden nieuwe vernielingen door IS bekend. Als bewijs van de verwoestingen publiceerde IS foto's van de verwoesting van de tempel van Baal-Shamin, die zij met explosieven hadden vernietigd. Uit door de VN vrijgegeven satellietbeelden bleek op 1 september dat ook de tempel van Bel was opgeblazen. De beelden weerlegden het verkeerde bericht van lokale functionarissen dat de tempel ondanks een explosie geheel of grotendeels onbeschadigd was gebleven. Enkele dagen later meldden Syrische bronnen dat er ook drie graftorens waren opgeblazen. Het Syrische DGAM meldde dat IS ook was begonnen met het opgraven van voorwerpen om ze op de zwarte markt te verhandelen. Gevreesd werd inmiddels dat de historische stad Palmyra geheel zou worden verwoest. Op 4 oktober werd bekend dat ook de Romeinse triomfboog was opgeblazen. Inmiddels leek het erop dat er achter de vernielingen geen religieuze motieven meer zitten, maar dat het puur vergeldingsacties van IS betrof. Het Syrisch Observatorium voor Mensenrechten meldde eind oktober dat IS-strijders gevangenen levend hadden vastgebonden aan de antieke zuilen, waarna ze de zuilen lieten exploderen.
Herovering en nieuwe gevechten (2016, 2017).
Op 23 maart 2016 bereikten troepen van de Syrische regering met Russische steun de buitenwijken van het oude Palmyra, aldus berichtte het Syrisch Observatorium voor de Mensenrechten. Bij gevechten ten westen van de stad zouden 26 Syrische militairen door IS zijn gedood. Twee dagen later meldde de Syrische staatstelevisie dat de militairen het hart van de stad hadden bereikt. Er zouden 56 luchtaanvallen zijn uitgevoerd. Op 27 maart werd bekend dat het Syrische leger de stad geheel in handen had. UNESCO gaf aan zo snel mogelijk naar Palmyra te willen om de schade op te nemen en de overgebleven ruïnes te beschermen.
Enkele dagen na de herovering stuitte het Syrische leger op een massagraf met daarin veertig lijken, waarvan enkele onthoofd.
Begin december 2016 vonden er in de buurt van de stad opnieuw zware gevechten met IS-strijders plaats. Op 10 december slaagde IS er volgens berichten in het noordwesten van Palmyra weer in handen te krijgen. Ook werd er gevochten in het centrum. Enkele dagen later was de stad opnieuw volledig in handen van IS.
Op 19 januari meldde het Syrisch Observatorium voor Mensenrechten dat IS in Palmyra 12 gevangenen had onthoofd. Uit satellietbeelden bleek dat nu ook de voorgevel van het Romeinse theater en het Tetrapylon door IS waren verwoest.
Begin maart 2017 werd de stad weer opnieuw terugveroverd op IS door het Syrische leger, dat steun kreeg van Rusland.
Belangrijke monumenten.
Van de onderstaande monumenten is een deel inmiddels vernietigd door IS.

</doc>
<doc id="29216" url="https://nl.wikipedia.org/wiki?curid=29216" title="Ernst Grünfeld">
Ernst Grünfeld

Ernst Grünfeld (Wenen, 23 november 1893 – Wenen, 3 april 1962) was een Oostenrijkse schaker. In 1950 werd hij grootmeester FIDE. In 1927 was hij kampioen van Duitsland. Hij deed een poging om wereldkampioen schaken te worden maar strandde op Sawielly Tartakower.
Grünfeld was een ware meester in de openingen, hij heeft ons meer dan 60 verschillende varianten nagelaten en zelfs de schaakopening Grünfeld-Indisch. Hij speelde deze opening voor het eerst in 1922 tegen Kolisch. De beginzetten in deze opening zijn: 1.d4 Pf6 2.c4 g6 3.Pc3 d5
Het laatste toernooi dat Grünfeld speelde was het Hoogovensschaaktoernooi in 1961. 

</doc>
<doc id="29221" url="https://nl.wikipedia.org/wiki?curid=29221" title="Kaspische Zee">
Kaspische Zee

De Kaspische Zee (Perzisch: دریای مازندران; "Daryâ-ye Mâzandarân"; "Zee van Mazandaran", Russisch: Каспийское море; "Kaspiejskoje more") is een door land omsloten zoutmeer op de grens van Europa en Azië. Met zijn oppervlakte van 371.000 km² is ze het grootste meer van de wereld. Vanwege deze grootte en het zoute water wordt het meer getypeerd als een zee. Door de oude kustbewoners werd het beschouwd als een oceaan, mogelijk vanwege het zoutgehalte en de ogenschijnlijke grenzeloosheid. Er zijn geen uitstromende wateren uit de Kaspische Zee, daarom is het een endoreïsch bekken. De zee is vernoemd naar de Kaspiërs.
De voornaamste rivieren die de zee voeden zijn de Wolga, de Oeral, de Terek en de Koera. Per jaar voeren deze zo'n 350 km³ zoet water af naar de zee. De Wolga levert met 80% hiervan het grootste deel. Omdat er geen uitgaande rivieren zijn maar er veel water verdampt, stijgt geleidelijk het zoutgehalte van het water. De saliniteit (het zoutgehalte) bedraagt ongeveer 1,2%, iets meer dan een derde van het gemiddelde zoutgehalte van de oceanen (3,5%). In het noorden, waar de meeste rivieren in de zee uitmonden, is de saliniteit ongeveer de helft van het gemiddelde.
Het oppervlak van de Kaspische Zee is iets kleiner dan de Zwarte Zee, maar de zee is veel minder diep. De zee bevat ongeveer 77.000 km³ water, veel minder dan de ruim 500.000 km³ van de Zwarte Zee. De zee is het diepst, maximaal 1000 meter, in het zuidelijke deel en het noordelijke bekken is op de meeste plaatsen zeer ondiep, tussen 4 en 25 meter. De beide bekkens worden gescheiden door een ondieper gedeelte dat de verbinding vormt tussen de schiereilanden Apsjeron (Azerbeidzjan) en Tsjeleken (Turkmenistan). Tot de zee behoort de nagenoeg afgesloten inham Garabogazköl in Turkmenistan.
De Kaspische Zee ligt in 2008 circa 28 meter onder de zeespiegel en daarmee ligt een groot deel van het kustgebied, waaronder de Kaspische Laagte, eveneens onder zeeniveau. Het waterpeil is geen constante: Rond het begin van Christelijke jaartelling lag het ongeveer acht meter lager dan rond 1975 en in de 13e eeuw was het acht meter hoger. Het waterniveau is sinds 1990 met enkele centimeters per jaar afgenomen door de geringe hoeveelheid neerslag en stuwdammen die de watertoevoer vanuit de Wolga belemmeren. Volgens wetenschappers zal dit proces zich versnellen en zal het waterniveau met negen tot achttien meter dalen tussen 2020 en het jaar 2100. Bij een daling van 18 meter verliest de zee meer dan een derde van haar oppervlak, waarbij vooral het ondiepe, noordelijke deel droog zal vallen.
In het noorden van de zee heerst een landklimaat met koude winters en in het zuiden een subtropisch klimaat met een mediterraan karakter. Dit laatste resulteert in warme droge zomers en milde winters. In de winter zijn stormen niet ongebruikelijk en het noordelijk deel van de zee vriest dan dicht. De heersende noordenwind voert in de winter en voorjaar ijs naar het zuiden. De zomers zijn warm met weinig wind.
Economische betekenis.
De zee is rijk aan olievoorraden (wat door de economische belangen de vaststelling van de zeegrenzen tussen de verschillende landen bemoeilijkt). Azerbeidzjan is een van de oudste olievindplaatsen en de winning van olie en aardgas verschuift naar offshore-velden.
Op 9 maart 1916 kende de Perzische eerste minister Sepahdar (Mohammad Vali Khan Tonekaboni) een olieconcessie toe aan de Russische zakenman Akaki Khoshtaria in de vijf noordelijke provincies Azerbeidzjan, Khorasan, Gilan, Mazandaran en Golestan. Die concessie werd nooit door het parlement geratificeerd, en in de nasleep van de Russische Revolutie annuleerde de regering haar. Khoshtaria verkocht toen zijn rechten aan de "Anglo-Persian Oil Company (APOC)," het latere BP. Die ondervond concurrentie van de Amerikaanse firma's Standard Oil en de Sinclair Oil Corporation.
Vanaf de jaren 1940 begon de Sovjet-Unie met offshore-exploitatie voor de kust van Bakoe. Iran betwistte die activiteiten niet en verloor daarmee een deel van zijn aanspraak op de velden ten noorden van de verbindingslijn Astari-Hassanqoli, een tijdlang de "de facto" grens tussen de invloedssferen van de Sovjet-Unie en Iran in de Kaspische Zee.
Het Azeri-Chirag-Guneshli-olieveld ligt 120 kilometer ten oosten van Bakoe en behoort tot de grootste olievelden van het land. In het noorden bij Kazachstan ligt het nog grotere Kashagan olieveld. De oliewinning wordt gezien als een bedreiging voor het milieu. Tevens is de zee een vindplaats van carnalliet, een grondstof die gebruikt wordt voor de productie van magnesium. Verder brengt de steurenpopulatie kaviaar voort en komt de bedreigde Kaspische rob er nog voor.
De voornaamste havenstad is Bakoe in Azerbeidzjan en andere belangrijke havens zijn onder andere:
Internationaal recht.
In moderne tijden zijn de Perzisch-Russische verdragen van de 18de-19de eeuw de oudste bepalingen van het rechtsstatuut van de Kaspische Zee (Verdrag van Sint-Petersburg 1723, Verdrag van Rasht 1729, Verdrag van Golestan 1813, Verdrag van Turkomanchai 1828). Geen van deze verdragen bevatten zeegrenzen, al hebben sommigen geprobeerd de oostelijke kustgrenslijnen van de verdragen van 1881 en 1893 door te trekken in de zee.
In 1921 sloot de Russische Sovjetrepubliek een Verdrag over Vriendschap en Samenwerking met Perzië; dit werd gevolgd door een reeks bilaterale overeenkomsten tussen de Sovjet-Unie en Iran tot in 1940. De provisies van die verdragen, die tot voor kort van kracht bleven, vertoonden veel leemtes, waren gedeeltelijk achterhaald en ongeschikt voor de nieuwe politieke, economische en milieutechnische vraagstukken. Bovendien weigerden na het uiteenvallen van de Sovjet-Unie in 1991 de opvolgerstaten Azerbeidzjan, Turkmenistan en Kazakhstan de verdragen te erkennen.
Op 12 augustus 2018 werd aangekondigd dat de vijf oeverstaten Rusland, Iran, Kazachstan, Azerbeidzjan en Turkmenistan na een week overleg in de stad Aqtau (Kazachstan) een akkoord hadden bereikt over een wettelijk kader voor de territoriale rechten van de oeverstaten, en met name de verdeling van de zee- en bodemrijkdommen. Een wettelijk kader ontbrak sedert het uiteenvallen van de Sovjet-Unie. Het verdrag geeft de Kaspische Zee, ze is zee noch meer, een speciaal statuut, omdat geen verdragen inzake internationale of binnenwateren van toepassing zijn. De territoriale wateren gaan zich volgens het akkoord uitstrekken over 15 mijl buiten de kust, met daarenboven nog eens 10 zeemijl visgronden. Vanaf daar zou de Kaspische Zee een gemeenschappelijk water worden. Over veel details moet later nog onderhandeld worden. De vijf oeverstaten kwamen wel overeen alle militaire aanwezigheid van derde landen in de Kaspische Zee uit te sluiten.
Vervuiling.
Sinds het midden van de 20ste eeuw bestaat onderzoek naar de vervuiling van de Kaspische Zee, oorspronkelijk vooral naar koolwaterstoffen uit petroleum. Vanaf het einde van de jaren 1970 mat en bestudeerde de Sovjet-Unie systematisch de dynamiek van vervuilende stoffen in de kustgebieden en in de open zee. De belangrijkste oorzaken van vervuiling zijn aanvoer door rivieren, ontginning van olie en gas, lozing van industrieel en huishoudelijk afvalwater en vast afval, en het baggeren en storten van bodemspecie.
Zones van hoge concentraties koolwaterstoffen in het noordelijk deel van de zee zijn de ondiepe gebieden nabij de delta van de Wolga en in het westen. In de loop van de periode 1978-2004 verminderde gestaag de aanvankelijk hoge concentratie fenolen en detergenten. Nabij de monding van de rivieren de Wolga, de Terek en de Soelak bevond zich een hoge concentratie ammonium. De belangrijkste gechloreerde pesticide was DDT (31 ng/l), maar ook daarvan verminderde de concentratie sterk tussen de jaren 1980 en de jaren 1990, om vanaf 1992 onmeetbaar te worden.
Gegevens over de vervuiling van het zuidelijk deel van de zee zijn afkomstig van de Academie voor Wetenschappen van Azerbeidzjan. Daar is de petroleumvervuiling beduidend sterker in het oosten dan in het westen, met gemiddelde winterconcentraties van respectievelijk 0,19 en 0,15 mg/l. Andere probleemstoffen zijn fenolen en detergenten in de bovenste waterlagen. Over het algemeen geldt de zuidelijke Kaspische Zee als sterk vervuild.

</doc>
<doc id="29222" url="https://nl.wikipedia.org/wiki?curid=29222" title="N.A.P.">
N.A.P.



</doc>
<doc id="29223" url="https://nl.wikipedia.org/wiki?curid=29223" title="Tegucigalpa">
Tegucigalpa

Tegucigalpa is een stad in Honduras. Samen met de voormalige stad Comayagüela vormt het sinds 1937 de hoofdstad van het land, Distrito Central. Met 1.187.363 inwoners (2011) is het de grootste stad in het land, gelegen op een hoogte van bijna 1000 meter. De stad ligt in een middelgebergte en wordt omringd door naaldbossen. De stad kent een semi-vochtig tropisch klimaat met een droge tijd van november/december tot april.
Geschiedenis.
De koloniale tijd.
Tegucigalpa werd op 29 september 1578 gesticht onder de naam "Real Villa de San Miguel de Tegucigalpa de Heredia", op de plek waar een Lenca-nederzetting bestond die de naam "Teguz-galpa" droeg. Doordat de heuvels in de regio rijk waren aan goud en zilver wordt vaak verondersteld dat de naam Teguz-galpa "Zilveren Heuvels" betekende. Maar zeer waarschijnlijk is dat niet, omdat de Lenca zich niet bezighielden met het delven van zilver en goud. Er bestaan ook alternatieve verklaringen voor de naam van de stad. Alberto Membreño (1859-1921), taalkundige en politicus, schreef in zijn werk "Nombres Geograficos de la Republica de Honduras" "(Geografische Namen van de Republiek Honduras)" dat de naam waarschijnlijk "In woningen van scherp-gepunte rotsen" betekent. Anderen menen dat de naam "In het heuvelachtige gebied van de eerbiedwaardige ouderen" betekent, of "In woningen van gele aarde". Deze verklaringen hebben gemeen dat ze ervan uitgaan dat "Teguz-galpa" verwijst naar een verblijf ergens in.
Het gebied werd een centrum van goud- en zilvermijnbouw, waarbij de Spaanse veroveraars de lokale bevolking in de mijnen tewerk stelde. Meer dan een industriestadje was Tegucigalpa in de koloniale tijd nog niet. De hoofdstad van het gebied lag toen aan de kust, in de vorm van Trujillo.
In de 18e eeuw werden de mijnen gesloten na overstromingen en een verlieslijdende productie. De stad verdiende toen geld uit transportbewegingen van de Pacifische kust naar de Caribische kust, die via Tegucigalpa verliepen.
Aan het begin van de 19e eeuw was Tegucigalpa groot genoeg om te kunnen spreken van een stad. Op 11 december 1821 kreeg de stad die titel officieel. In de 19e eeuw vestigden zich Chinezen en Arabieren in Tegucigalpa, die daar handel dreven. Na vijftig jaar stopte de immigratie van Arabieren, maar die van Chinezen bleef tot op heden doorgaan. Beide bevolkingsgroepen worden tegenwoordig nog teruggevonden in Tegucigalpa.
Na de onafhankelijkheid.
Pas na de onafhankelijkheid in 1838 ging Tegucigalpa een rol spelen in het bestuur van Honduras. Het bestuurlijke centrum werd afwisselend in Tegucigalpa en Comayagua geplaatst. Comayagua werd door conservatieve politici geprefereerd, terwijl liberalen de voorkeur gaven aan Tegucigalpa. In 1880 werd het bestuurlijke centrum voorgoed in Tegucigalpa gevestigd. De toenmalige regering gaf geen heldere verklaring voor het afschaffen van de afwisseling van hoofdsteden, waardoor men vermoedde dat dit gebeurde dit omdat president Marco Aurelio Soto een belang had in de Rosario Mining Company die was gevestigd in het dorpje San Juancito, ongeveer 40 kilometer buiten Tegucigalpa. Soto zou dichter bij zijn persoonlijke belangen gehuisvest willen zijn en verplaatste daarom de hoofdstad definitief naar Tegucigalpa.
Aan het einde van de 19e eeuw werd Honduras ontdekt door de bananenindustrie, en grote Amerikaanse exporteurs vestigden zich aan de Caraïbische kust van het land. Deze bedrijven investeerden in de infrastructuur van het kustgebied. Manuel Bonilla, die van 1902 tot 1907 president was, maakte van de gelegenheid gebruik om met Amerikaans geld een weg te laten aanleggen die Tegucigalpa verbond met de Caraïbische kust. De stad moderniseerde toen snel. Zo kreeg de stad in augustus 1874 straatverlichting bestaande uit gaslampen in het centrum van de stad.
Sinds de tweede helft van de 20e eeuw groeide de stad als gevolg van urbanisatie in korte tijd enorm, waarbij gebrek aan planning resulteerde in de chaotische stad die Tegucigalpa tegenwoordig is. De meeste gebieden aan de stadsrand worden bewoond door boeren die van het platteland naar de stad trokken en daar waar maar mogelijk was sloppenwijken optrokken.
Comayagüela.
Oorspronkelijk lag de rivier de Choluteca aan de rand van Tegucigalpa. Aan de overzijde lag een andere stad: Comayagüela (ofwel: Klein Comayagua). Beide steden groeiden naar elkaar toe, totdat ze elk de oever van de rivier bereikten. De steden hadden weinig gemeen. Waar Tegucigalpa zich ontwikkelde tot een welvarende stad voor de gegoede burgerij, was Comayagüela een arme stad waar veel mensen van Indiaanse afkomst woonden. Tegucigalpa deed sinds de jaren vijftig van de 19e eeuw veel moeite om de stad schoon en veilig te houden. Het reguleren van straatverkoop was een belangrijk aandachtspunt van het stadsbestuur. De in Latijns-Amerika gebruikelijke straatverkoop en warenmarkten werden grotendeels verboden. Het bestuur van Comayagüela profileerde zich echter als "stad voor de onderklasse", en bood de uit Tegucigalpa verdreven straatverkopers een mogelijkheid om hun koopwaar aan te bieden. In 1888 besloot Comayagüela tot de feestelijke opening van de overdekte markt "El Progreso" "(De Vooruitgang)". Tegucigalpa keek argwanend toe en vreesde dat de verkoop in de overdekte markt zich al snel zou uitbreiden naar de straat, en zich zelfs tot in Tegucigalpa zou uitspreiden. Tegucigalpa zorgde ervoor dat de marktverkopers, die inderdaad al snel zo talrijk waren dat het overdekte marktgebouw te klein werd, de bruggen over de rivier niet overstaken met hun koopwaar.
In 1938 ging Comayagüela officieel deel uitmaken van Tegucigalpa, dat dus eigenlijk een dubbelstad is met twee stadscentra en met twee karakters. In het centrum van Tegucigalpa is de barokke koloniale bouwstijl tamelijk goed bewaard gebleven, terwijl Comayagüela nog steeds een stad voor de onderklasse is. Het centrum van Comayagüela wordt vrijwel geheel in beslag genomen door de warenmarkt, die eindigt op de bruggen over de rivier. In de tweede helft van de 20e eeuw werd het marktgebouw El Progreso vervangen door een nieuw en groter gebouw "(San Isidro)", dat net als zijn voorganger al snel te klein werd.
In het dagelijks taalgebruik maken hoofdstedelingen nog steeds onderscheid tussen Tegucigalpa en Comayagüela. Buiten de hoofdstad speelt het onderscheid geen rol van betekenis.
Klimaat.
Tegucigalpa heeft een Tropisch savanneklimaat (Aw). Er zijn grofweg twee seizoenen aan te wijzen in Tegucigalpa, een regenseizoen en een droog seizoen. Het regenseizoen loopt van mei tot oktober, en het droge seizoen van november tot april. Het regenseizoen valt min of meer samen met het orkaanseizoen van de Atlantische Oceaan, dat loopt van 1 juni tot 1 december. In het regenseizoen regent het niet de hele dag, in de namiddag vormen zich regen- en onweersbuien waar veel regen uit valt.
De orkaan Mitch.
Op 30 oktober 1998 leed de stad grote schade als gevolg van de orkaan Mitch. Vooral het stadsdeel Comayagüela werd zwaar getroffen, alsook de vele sloppenwijken rond de stad die de hellingen af spoelden. Daardoor, en door het instorten van bruggen, raakte de loop van de Choluteca-rivier geblokkeerd, waardoor die een andere uitweg zocht. Een groot deel van het oude stadscentrum, dat in een kom ligt en omgeven wordt door bergen, raakte overstroomd door de regen en door de buiten haar oevers tredende rivier. Een derde van de gebouwen in de stad werd verwoest of beschadigd. Veel mensen, met name bewoners van het centrum en van de sloppenwijken aan de stadsranden, raakten dakloos.
Doordat wegen en bruggen waren verwoest was het haast onmogelijk om zich in de stad te verplaatsen. Na de orkaan duurde het drie maanden voordat het openbare leven weer op gang kon komen. Veel herstelwerkzaamheden konden alleen worden uitgevoerd met hulp van buitenlandse financiële steun. Een aantal bruggen zal op korte termijn opnieuw moeten worden gerestaureerd, doordat de herstelwerkzaamheden niet altijd de vereiste kwaliteit opleverden. De schade aan het rioleringssysteem is nog niet geheel hersteld. Daar waar riolering geheel was weggeslagen zijn nieuwe buizen aangelegd. Door modder ondergelopen buizen werden zo veel mogelijk leeggespoeld, maar er bleven toch verstoppingen bestaan. Daardoor heeft de stad al bij geringe regenval te lijden van overstromingen.
Jeugdbendes.
In Honduras zijn in de eerste plaats San Pedro Sula maar ook Tegucigalpa berucht geworden vanwege jeugdbendes, die in de jaren tachtig van de 20e eeuw werden opgericht door (veelal illegale) Midden-Amerikaanse migranten in de Verenigde Staten, met name in Los Angeles. Doordat zij werden uitgezet naar hun eigen land of daar vrijwillig weer naar teruggingen, werden de bendes ook naar deze landen verplaatst. Lange tijd leidden ze daar een bestaan in de marge, totdat de orkaan Mitch leidde tot een toename van de armoede en werkloosheid. Als gevolg daarvan groeide de belangstelling van de jeugd voor de jeugdbendes (ofwel Mara's), die daardoor uitgroeiden tot een serieus probleem in de regio. De vele straatkinderen in Tegucigalpa hebben vaak geen andere keus dan zich aan te sluiten bij een Mara (die de minimumleeftijd voor toetreding hebben gesteld op 8 jaar), teneinde zich door hun Mara te laten beschermen tegen leden van andere Mara's.
De activiteiten van de Mara’s zijn divers. Individuele leden houden zich bezig met criminaliteit zoals handel in drugs, diefstal en mensensmokkel. Onderling bestrijden de bendes elkaar met geweld.
Vanwege de moorddadige onderlinge afrekeningen en de slachtoffers onder burgers die daardoor vielen, besloot de regering van Honduras hard tegen de Mara’s op te treden. De politie in Tegucigalpa bestrijdt de bendes met harde hand, hetgeen soms leidt tot een straatoorlog. Het kan voorkomen dat burgers in de ochtend de lichamen van gedode bendeleden zien liggen, waarbij het niet altijd duidelijk is of zij door een rivaliserende bende dan wel door politie zijn omgebracht.
Demografie.
Tegucigalpa is een metropool met meer dan een miljoen inwoners. De groei naar deze omvang heeft in een korte periode plaatsgevonden. In 1940 telde de stad nog maar 47.200 inwoners. Met name gedurende de jaren vijftig van de 20e eeuw nam de bevolkingsomvang in recordtempo toe, namelijk met 75% in een periode van tien jaar. Gedurende de rest van de 20e eeuw nam de bevolkingsomvang met nog eens 80% toe.
De bevolkingsgroei werd veroorzaakt door een migratiestroom naar de stad van plattelandsbewoners die op zoek waren naar werk en daardoor hun economische positie wilden verbeteren. Van deze migranten was de meerderheid tussen de 15 en 44 jaar oud, en vrouwen waren in de meerderheid. De meesten van deze vrouwen kwamen zonder noemenswaardige opleiding naar de stad. Daardoor werd het vraagstuk van onderwijs aan volwassen vrouwen in de tweede helft van de 20e eeuw een belangrijk aandachtspunt voor het stadsbestuur. Een ander probleem was de huisvesting van de nieuwe stadsbewoners. Velen vestigden zich in zelfgebouwde huizen aan de randen van de stad. Lang niet alle migranten wisten zich daar echter een plek te veroveren, en met de toename van de bevolkingsomvang nam ook het aantal daklozen in de stad toe. Onder hen bevinden zich veel kinderen, die hun inkomen verdienen in het centrum van de stad en te ver weg wonen om elke avond weer naar huis te gaan. Verschillende NGO's richten zich met name op het lot van deze straatkinderen. Lange tijd waren dat vooral buitenlandse initiatieven, uit Europa en de Verenigde Staten. Een van de eerste projecten op dit gebied was het eerste Hondurese SOS-kinderdorp, dat in 1970 in Tegucigalpa werd geopend. Pas in 1994 vestigde zich een belangrijke Midden-Amerikaanse NGO in de stad, in de vorm van Casa Alianza. Deze NGO, die is gevestigd in het midden van de stad en daardoor goed toegankelijk is voor daklozen en straatkinderen, is tegenwoordig een belangrijke gesprekspartner voor internationale organisaties die zich bezighouden met bestrijding van armoede en criminaliteit.
Het merendeel van de inwoners van Tegucigalpa is Ladino. Zij stammen af van de Spanjaarden. In Honduras wonen bijna geen "pure" Spanjaarden, maar er heeft grootscheepse vermenging plaatsgevonden tussen Spanjaarden en indiaanse bevolkingsgroepen.
Economie.
Tegucigalpa speelt een belangrijke rol in de economie van het land. De industrie van de stad wijkt af van die van andere belangrijke industriële centra in Honduras, doordat hij niet is gebaseerd op de export van bananen. De industrie is met name gebaseerd op de productie van textiel, suiker en tabak. Daarnaast neemt het economische belang van de ICT toe.
Transport.
De snelste manier om zich in de stad te verplaatsen is per auto, over de ringweg die het oostelijke deel van de stad omgeeft.
Voor wie geen auto heeft is de bus het meest gebruikte alternatief. Bussen rijden op vaste routes, waar ze op onbepaalde tijden reizigers oppikken op vastgelegde bushaltes die echter niet met een haltebordje of ander merkteken zijn aangegeven. Chauffeurs hebben hun bus in eigen bezit (meestal een naar eigen inzicht verfraaide oude Amerikaanse schoolbus), en ze moeten in bezit zijn van een vergunning voor de route die ze rijden. Sommige routes zijn zeer populair onder de chauffeurs, en reizigers op die routes hoeven dan ook zelden op een bus te wachten. Reizigers op minder populaire routes moeten rekenen op een aanzienlijk langere wachttijd. Voor een rit in een bus geldt in de hele stad een vaste prijs, ongeacht de lengte van de rit. Wie overstapt op een andere bus moet opnieuw betalen. Buschauffeurs hebben meestal een jongetje in dienst dat het ritgeld ophaalt. Andere jongetjes en meisjes betreden aan de haltes de bus om hun koopwaar (meestal zakjes fruit en koek) aan te bieden.
Voor de sloppenwijken worden vaak lichtere auto’s ingezet dan de zware schoolbussen. Daar doen omgebouwde pick-up busjes dienst als autobus.
Op de slechtst toegankelijke sloppenwijken na wordt de hele stad bestreken door taxi’s. Naast de vrije taxi’s bestaan er ook "taxi colectivos": gedeelde taxi’s die op een vaste route rijden en vertrekken als de auto vol is. De meeste chauffeurs zijn het er over eens dat er geen passagiers meer bij passen als er twee passagiers op de stoel naast de bestuurder zitten en vier op de achterbank. De ritprijs is in de hele stad hetzelfde. Taxi colectivos kennen geen haltes, maar kunnen overal langs de route worden aangehouden als er nog een plekje vrij is.
Alle routes van het openbaar vervoer lopen door het stadscentrum. Het centrum ontvangt daardoor meer verkeer dan eigenlijk mogelijk is, en de routes zijn daardoor niet altijd de meest logische.
Tegucigalpa heeft geen tram of metro, en evenmin een treinverbinding met andere delen van het land. De stad is daarmee een van de weinige hoofdsteden in de wereld zonder spoorweg. Personentransport van en naar de stad vindt plaats over de weg of door de lucht.
Het vliegveld Toncontín.
De internationale luchthaven Toncontín is het belangrijkste vliegveld van Honduras. De herkomst van de naam "Toncontín", die Spaanstaligen als van Chinese herkomst in de oren klinkt, is niet bekend. Het vliegveld staat bekend als het op een na gevaarlijkste ter wereld, als gevolg van de bergen die de landingsbaan omgeven. Omdat er inderdaad gevaarlijke situaties zijn voorgekomen, is overwogen om de internationale vluchten te verplaatsen naar het vliegveld dat het Amerikaanse leger in Comayagua opereert. Uiteindelijk is dat plan niet gerealiseerd en is ervoor gekozen verbeteringen aan te brengen op Toncontín.
Het vliegveld beschikt over één landingsbaan van 2.020 meter lengte, op 1033 meter boven zeeniveau. Alle verbeteringen voor de veiligheid ten spijt is men er nog niet in geslaagd om het vliegveld ook voor de omwonenden geheel veilig te maken. Een drukke verkeersweg liep tot 2004 zo dicht langs de landingsbaan dat het verkeer met stoplichten moet worden tegengehouden als er een vliegtuig in aantocht is.
Toerisme.
Tegucigalpa is geen populaire toeristische attractie. De stad wordt vooral bezocht door toeristen op doorreis, die de stad aandoen omdat er voor hun reis geen alternatief is of omdat hun reis ze er bij toeval in de buurt brengt. Het oude stadscentrum kan weliswaar bogen op een nog steeds goede staat van de Spaanse koloniale architectuur, maar heeft ook te lijden van verkeersdrukte in smalle straten en is erg vervuild. De activiteiten van de Mara's hebben bovendien als gevolg dat het niet overal in de stad even veilig is. Door dat alles voelen toeristen zich minder tot de stad aangetrokken.
Plaatsen die door toeristen worden bezocht zijn de Sint-Michaëlslkathedraal in het stadscentrum, en een aantal kleine parken. Een favoriet park is "Parque la Leona", dat in de 19e eeuw werd aangelegd. Toeristen, maar ook de inwoners van de stad zelf, komen hier regelmatig de rust opzoeken. "Parque La Concordia" is populair vanwege de vele replica's van Maya-ruïnes (met name van Copán en van de Chichén Itzá in het noorden van Yucatán) die in dit park bewonderd kunnen worden. Op een heuvel even buiten de stad bevindt zich "El Picacho", van waaruit men het uitzicht over de stad kan bewonderen.
Onderwijs.
Tot ver in de jaren vijftig van de 20e eeuw was onderwijs in Honduras een zaak van particuliere instituten, waar de overheid geen bemoeienis mee had. Een systeem van openbaar onderwijs werd pas in 1957 ingesteld. Tegucigalpa kent daardoor naast het openbare onderwijs een divers samenstelsel van particuliere onderwijsinstellingen. Welgestelde inwoners van de stad kiezen er meestal voor om hun kinderen naar privé-instellingen te sturen, uit onvrede met de kwaliteit van het openbare onderwijs. Maar ook de kwaliteit van het privé-onderwijs laat vaak te wensen over. Dit wordt veroorzaakt door een gebrek aan opleidingsmogelijkheden voor docenten. In het openbare onderwijs is de salariëring van leraren een probleem. Uit geldgebrek kan de stad de leraren soms verschillende maanden na elkaar niet uitbetalen. Daardoor kiezen docenten waar mogelijk voor een baan in het particuliere onderwijs. Door een gebrek aan leraren zijn de klassen in zowel het particuliere als het openbare onderwijs erg groot, en gaan kinderen meestal maar een halve dag naar school: in de ochtend krijgen andere kinderen les dan in de middag. De stad beschikt over ruim 550 lagere scholen en bijna 180 scholen voor voortgezet onderwijs.
In 1847 werd de "Universidad Nacional Autónoma de Honduras" "(Nationale Autonome Universiteit van Honduras)" opgericht, onder de naam "La Sociedad del Genio Emprendedor y del Buen Gusto" "(De Vereniging van Ondernemende Aard en van Goede Smaak)". De eerste rector magnificus was de priester José Trinidad Reyes. Tegenwoordig heeft deze universiteit ook afdelingen in San Pedro Sula en in La Ceiba. Het totaal aantal studenten ligt rond de 30.000.
De stad heeft twee privé-universiteiten, te weten de in 1978 opgerichte "Universidad José Cecilio del Valle" en de in 1984 opgerichte "Universidad Tecnológica Centroamericana". Deze universiteiten worden over het algemeen nog niet als serieuze alternatieven voor de Nationale Autonome Universiteit van Honduras gezien.
Honduras beschikt vrijwel niet over onderwijsmogelijkheden voor gehandicapte leerlingen. Hoewel zeer marginaal zijn die mogelijkheden in Tegucigalpa het grootst.
Religie.
Zoals gebruikelijk in Honduras is in Tegucigalpa het grootste deel van de bevolking rooms-katholiek. Sinds de jaren 80 van de 20e eeuw groeit de populariteit van andere christelijke kerken, zoals die van de methodisten en de zevendedagsadventisten. Deze kerken houden zich meer dan de katholieke kerk bezig met sociale projecten in de stad.
De stad kent een kleine Joodse gemeenschap van enige tientallen families. Deze gemeenschap onderhoudt één synagoge. Tegucigalpa heeft geen moskee.
De Basiliek van Suyapa.
In 1954 werd in de wijk Suyapa, een van de armste en meest verpauperde wijken van de stad, begonnen met de bouw van een enorme basiliek in koloniale stijl (de "Basílica de Suyapa", ofwel "Basiliek van Suyapa"), die de grootste kathedraal in Centraal-Amerika moest worden. Deze basiliek werd gebouwd ter ere van Onze-Lieve-Vrouw van Suyapa, de beschermheilige van Honduras. Het beeldje dat haar verbeeldde stond tot dan toe in een kleine kapel, maar werd overgebracht naar de basiliek. Tegenwoordig staat het meestal in een kleine kerk achter de basiliek, en wordt het wordt naar de basiliek gebracht als op 3 februari duizenden pelgrims uit het land Onze-Lieve-Vrouw van Suyapa komen vereren. De basiliek moest zo groot worden dat de bouw nog steeds niet is afgerond. In 1983 werd Honduras bezocht door Paus Johannes Paulus II. De bouw van de basiliek werd toen weer voortvarend ter hand genomen, zodat er tamelijk comfortabel een mis in kon worden geleid. Het gemis aan vensters werd niet als een groot probleem ervaren.
Op 2 september 1986 werd het beeldje van Onze-Lieve-Vrouw van Suyapa gestolen, en op dezelfde dag in kranten gewikkeld teruggevonden op de toiletten van het populaire restaurant Don Pepe in het centrum van de stad.
San Miguel Arcángel.
De beschermheilige van Tegucigalpa is "San Miguel Arcángel" ofwel de aartsengel Michaël. De feestdag van deze aartsengel is op 29 september, de dag waarop de stad werd gesticht. De 29e september is dan ook een lokale feestdag in de stad. Deze dag werd lange tijd veel minder uitbundig gevierd dan de nationale onafhankelijkheidsdag op 15 september, of de verering van Suyapa op 3 februari. Maar sinds de orkaan Mitch huishield in de stad (waarbij een van de wijken die van de hellingen werden geveegd de wijk "San Miguel Arcángel" was) wordt 29 september met meer enthousiasme gevierd.
De grote kathedraal in het stadscentrum, die werd gebouwd tussen 1765 en 1782, is gewijd aan aartsengel Michaël.
Milieu.
In de omgeving van Tegucigalpa heeft in de 20e eeuw veel ontbossing plaatsgevonden. Het gevolg is dat de stad steeds vaker met grote perioden van droogte te maken heeft, en dat de gemiddelde temperatuur steeg. De stad heeft weinig grondwater, dat bovendien sterk vervuild is. In de jaren tachtig had de stad te kampen met een ernstig tekort aan drinkwater. Tussen 1987 en 1996 beheerde Unicef daarom een project dat duizenden inwoners toegang gaf tot drinkwater. Ook werd door de Hondurese overheid het Nationaal Park La Tigra ingesteld (gelegen op ongeveer 40 kilometer afstand van de stad), met de bedoeling de ontbossing te stoppen en het waterpeil te beschermen.
Cultuur.
In het "Teatro Manuel Bonilla" wordt met enige regelmaat klassieke muziek uitgevoerd. Het "Orquesta Sinfónica Nacional de Honduras" ("Nationaal Symfonie Orkest van Honduras") heeft hier haar thuisbasis. Dit symfonieorkest werd in 1989 opgericht, door de Nationale Autonome Universiteit in samenwerking met het Ministerie van Cultuur en Toerisme. Het eerste jaar opereerde het orkest nog onder de naam "Orquesta Sinfónica de Tegucigalpa" ("Symfonie Orkest van Tegucigalpa"). Japan, dat veel hulp biedt aan Honduras, stond garant voor de aanschaf van de muziekinstrumenten. Ook de muziekschool van de stad kon toen instrumenten aanschaffen. Bijgevolg spelen veel professionele en amateurmusici in Tegucigalpa op Yamaha-instrumenten.
In Tegucigalpa vindt men vestigingen van het Duitse Goethe-Instituut, de Franse Alliance Française en het Spaanse Instituto Cervantes.
Sport.
Voetbal.
Zoals in veel landen in Latijns-Amerika is ook in Honduras voetbal een populaire sport. Veel wijken beschikken over een voetbalveld, in de rijkere buurten is dat een goed onderhouden veld en in de armere buurten een open plek. Het stadion staat op een prominente plaats in het centrum van de stad, waar het bij belangrijke voetbalwedstrijden goed is voor ingewikkelde verkeersopstoppingen.
Een belangrijk voetbalteam in Tegucigalpa is de Club Olimpia Deportivo, of ook wel kortweg "Olimpia". De club werd opgericht in 1912, onder de naam "Olimpia Nacional". Het was toen een honkbalteam. Pas later, in 1924, ging de club ook voetbal spelen. Vier jaar later, in 1928, won de club het eerste nationale kampioenschap. In die periode ontstond er een rivaliteit tussen de Olimpia en de Club Marathon uit San Pedro Sula, die nog steeds bestaat. De Club Olimpia Deportivo was het eerste voetbalteam in Honduras met een officiële fanclub: de "Ultra Fiel" ("Ultra Trouwen"). Deze fanclub, die in 1987 werd opgericht, wordt ironisch genoeg bestuurd door leden uit San Pedro Sula.
In 1928 werd een tweede voetbalteam opgericht, te weten de Club Deportivo Motagua of kortweg "Motagua". Dit team werd opgericht uit de resten van vier andere teams die noodlijdend waren en uit elkaar dreigden te vallen.
Een derde voetbalteam is het team van de Nationale Autonome Universiteit genaamd Broncos-UNAH. Deze club heeft te kampen met grote financiële problemen.
De drie teams spelen in het "Tiburcio Carias Andino stadion", in het centrum van de stad.
Golf.
Onder de hogere klassen is golf een populaire sport. De stad heeft twee golfbanen met elk negen holes. De oudste baan is die van de Tegucigalpa Country Club, gelegen aan de rand van de stad. Beide banen zijn gelegen in zeer rustige stadsdelen, en zijn omgeven door heuvels en bossen.

</doc>
<doc id="29224" url="https://nl.wikipedia.org/wiki?curid=29224" title="Nicaragua">
Nicaragua

Nicaragua, officieel de Republiek Nicaragua (Spaans: "República de Nicaragua"), is een land in Centraal-Amerika dat in het noorden grenst aan Honduras, in het zuiden aan Costa Rica, in het westen aan de Grote Oceaan en in het oosten aan de Caribische Zee. De hoofdstad en grootste stad van het land is Managua.
De naam van het land is mogelijk afkomstig van "Nicarao", de leider van de inheemse stam die rond het Meer van Nicaragua woonde.
Geschiedenis.
Nicaragua werd in 1502 bezocht door Christoffel Columbus en werd in 1522 veroverd door de Spanjaarden. Na eerst korte tijd bij Mexico gehoord te hebben werd het in 1823 onafhankelijk als deel van de Verenigde Staten van Centraal-Amerika. Deze federatie viel in 1838 uiteen en Nicaragua werd een onafhankelijke republiek. De negentiende eeuw werd gekenmerkt door een strijd tussen conservatieven en liberalen, terwijl ook de Amerikaanse avonturier William Walker een tijdje president is geweest. De situatie stabiliseerde zich toen in 1893 de liberaal José Santos Zelaya president werd. Deze werd in 1909 omvergeworpen door Mexico en de Verenigde Staten, en het land werd bezet door de V.S.
In 1933 verlieten de Amerikanen het land weer. Na het vertrek van de Amerikanen kwam Anastasio Somoza Garcia als sterke man naar voren. De familie Somoza wist het land decennialang te regeren. De Somoza's waren uitermate corrupt en dictatoriaal. In 1979 werden ze omvergeworpen door de Sandinisten, een socialistische guerrillabeweging. Zij vormden een Comité van Nationale Wederopbouw dat het land regeerde tot de Sandinist Daniel Ortega in 1985 president werd. De Verenigde Staten waren bang dat het communisme zich via Nicaragua over Amerika zou verspreiden en leverden steun aan de contra's, die een terreurcampagne voerden tegen de Sandinisten. Bij de verkiezingen van 1990 verloor Ortega van Violeta Barrios de Chamorro en de Sandinisten moesten het veld ruimen.
In november 2006 werd Ortega weer tot president gekozen. In de eerste ronde versloeg hij de conservatief Eduardo Montealegre met een verschil dat groot genoeg was om een tweede ronde te voorkomen. Hij werd in januari 2007 ingehuldigd. Tijdens de verkiezingscampagne van 2006 riep de Amerikaanse regering onder leiding van George Bush de Nicaraguanen nog op niet op Ortega te stemmen. Na zijn overwinning zocht hij toch toenadering tot de VS. Bij de verkiezingen in 2011 werd hij herkozen voor een nieuwe termijn van 5 jaar. In 2016 werd hij weer herkozen tot president.
In april 2018 braken protesten uit tegen zijn regering. Sindsdien wordt de persvrijheid en de vrijheid van meningsuiting steeds meer gemuilkorfd. Tegenstanders van het regime worden bedreigd. Het dagblad "La Prensa" verscheen al uit protest daartegen met een blanco voorpagina. Meer dan 60.000 Nicaraguanen zijn inmiddels het land ontvlucht. Er zouden al meer dan 200 personen zijn gedood, waaronder twee studenten die met anderen hun toevlucht hadden gezocht in een kerk. Op 19 juli beschuldigde Ortega de katholieke bisschoppen, die een bemiddelende rol speelden, ervan erop uit te zijn hem te verdrijven.
Op zaterdag 1 oktober 2022 verbrak Nicaragua de diplomatieke banden met Nederland. De directe aanleiding hiervoor was het besluit om de Nederlandse bijdrage voor de bouw van een ziekenhuis in het land te beëindigen. Het ziekenhuisproject stond al vanaf 2018 stil vanwege de verslechterde situatie op het gebied van democratie en mensenrechten.
Bevolking.
In 2015 woonden er 6.262.713 mensen in Nicaragua. De bevolking is al decennialang sterk groeiende: in 1950 waren er nog maar 1,295 miljoen inwoners, in 1973 waren dat er al twee keer zoveel, in 1989 werd het aantal van 4 miljoen bereikt en volgens de volkstelling van 2005 was het aantal inwoners 5.142.098. Overigens geven verschillende instanties niet allemaal dezelfde aantallen: zo schatte de Verenigde Naties het bevolkingstal voor 2005 nog iets hoger, namelijk op 5,379 miljoen.
De Nicaraguaanse bevolking bestaat grotendeels uit mestiezen (69%), verder uit blanken (17%), zwarten (Afro-Nicaraguanen, 9%) en indianen (5%). Ook zijn er afstammelingen van mensen uit het Midden-Oosten (Syriërs, Armeniërs, Palestijnen, Joden en Libanezen) die een aantal hebben van rond de 30.000. Verder wonen er Aziaten (Japanners en Chinezen) in Nicaragua. Eind 19e eeuw kwamen de eerste Chinezen naar Nicaragua. Het aantal was onduidelijk. Bij de telling in 1920 kwam men uit op het aantal van 400. Tegenwoordig wonen er meer Chinezen in Nicaragua en het aantal ligt op ongeveer 12.000.
Religie.
De grondwet garandeert godsdienstvrijheid. Sinds de koloniale tijd was de overgrote meerderheid van de bevolking (ca. 85%) katholiek. De Kathedraal van León werd gebouwd in de 18e en 19e eeuw en behoort tot het Werelderfgoed.
Een minderheid was eind twintigste eeuw protestants (15%), vooral Moravische broeders, methodisten, baptisten en episcopalen. Sindsdien is het aantal protestanten toegenomen.
Geografie.
Nicaragua is gelegen op de landbrug van Centraal-Amerika en wordt ten westen begrensd door de Grote Oceaan en ten oosten door de Caribische Zee. Ten noorden grenst het land voor 530 kilometer aan Honduras en ten zuiden aan Costa Rica (313 kilometer).
In het westen ligt de Cordillera Los Maribios, hier verheffen zich onder andere de vulkanen Cerro Negro en Momotombo. Het centrale deel van het land is bergachtig en het oostelijk deel is een tropische laagvlakte die grotendeels wordt ingenomen door regenwoud. Ongeveer 11% van het land wordt bedekt met vulkanen. Aardbevingen komen met grote regelmaat voor. Op 23 december 1972 werd de hoofdstad getroffen door een zeer zware aardbeving waarbij circa 11.000 doden vielen en grote delen van de stad werden verwoest.
In Nicaragua liggen twee grote meren, waarvan het Meer van Nicaragua het grootste is. Hier leven zelfs de enige zoetwaterhaaien ter wereld. Het andere grote meer is het Managuameer. De belangrijkste rivieren zijn de San Juan, de Tipitapa en de Coco.
Er was sprake van om een kanaal te trekken door Nicaragua dat onder meer via het Meer van Nicaragua zou lopen. Het Nicaraguakanaal was een project voor een waterweg die een verbinding moest gaan vormen tussen de Atlantische Oceaan en de Stille Oceaan dwars door Nicaragua, in Centraal-Amerika. Het kanaal zou de rivier San Juan volgen vanaf San Juan del Norte tot aan het Meer van Nicaragua (34 meter boven zeeniveau), waarna een doorsteekkanaal naar Rivas aangelegd zou worden. Het Nicaraguakanaal zou ongeveer 278 kilometer lang worden. Het zou een diepgang hebben tussen 26,9 en 33,0 meter en een breedte tussen 230 tot 520 meter. Met deze afmetingen zouden containerschepen tot 25 000 TEU, olietankers tot 320 000 dwt en bulkcarriers tot 400 000 dwt door het kanaal kunnen varen. Men plande dat het Nicaraguakanaal tegen 2020 operationeel zou zijn en zo de concurrentie zou aangaan met het reeds bestaande Panamakanaal. In februari 2018 is het project geannuleerd.
Grote steden.
De hoofdstad en tevens grootste stad van het land is Managua. Hier woonden in 2012 iets meer dan 1 miljoen mensen of bijna een vijfde van de totale bevolking. De andere steden met meer dan 100.000 inwoners zijn: Chinandega, Ciudad Sandino, Estelí, Granada, Jinotega, León, Masaya, Matagalpa, Puerto Cabezas, Siuna en Tipitapa.
Klimaat.
Nicaragua kent in het algemeen een tropisch klimaat (A), met hoge temperaturen en veel neerslag. Aan de beide kusten kent het land, volgens de klimaatclassificatie van Köppen, een Af (regenwoud) klimaat, in het centrum een Aw (savanne) klimaat en in de overgangsgebieden tussen kust en centrum een moessonklimaat (Am). De eerste vier maanden van het kalenderjaar zijn in het algemeen droog en de rest van het jaar valt veel neerslag al neemt deze in november en december af. De gemiddelde jaartemperatuur ligt rond de 25-30 °C en de verschillen van maand tot maand zijn klein. De luchtvochtigheid is het gehele jaar hoog.
Politiek.
Nicaragua heeft een eenkamerstelsel. Het parlement is de Nationale Assemblee en heeft 93 zetels. De president heeft ook zitting in de Nationale Assemblee. President en volksvertegenwoordiging worden elke vijf jaar volgens algemeen kiesrecht gekozen.
Politieke partijen.
De twee grootste politieke partijen zijn de Liberaal Constitutionalistische Partij (PLC) en het Sandinistisch Nationaal Bevrijdingsfront (FSLN). Enkele andere (voormalige) Nicaraguaanse partijen zijn:
Bestuurlijke indeling.
Nicaragua kent (met inbegrip van het nationale niveau) drie bestuurslagen. Het land is onderverdeeld in vijftien departementen ("departamentos") en twee autonome regio's ("regiones autonómas"). De departementen hebben hoofdzakelijk een administratieve functie (ze worden door de landelijke overheid bestuurd), ook dienen ze als kiesdistrict voor de verkiezing van de Nationale Assemblee. De autonome regio's hebben meer bevoegdheden en een eigen regionaal parlement. Ze beslaan ongeveer de oostelijke helft van het land en werden in 1987 gevormd uit het toenmalige departement Zelaya. De departementen en regio's zijn op hun beurt onderverdeeld in 153 gemeenten.
Economie.
Voor de komst van de Spanjaarden was het land een redelijk ontwikkeld agrarisch gebied. De lava van de vulkanen vormde een vruchtbare bodem voor bonen, cacao, mais, pepers en cassave. De komst van de Spanjaarden had dramatische gevolgen, zij waren alleen geïnteresseerd in goud. Door de komst van niet-inheemse ziekten decimeerde de bevolking. Het land kwam braak te liggen en het oerwoud breidde uit. De focus kwam te liggen op de arbeidsextensieve veeteelt.
Rond 1840 nam de consumptie van koffie sterk toe. Het klimaat voor de koffieteelt was gunstig en het areaal breidde zich sterk uit en het werd een dominante factor in het economisch leven. Veel koffieplantages waren in buitenlandse handen waardoor de lokale bevolking er weinig profijt van had. Pas na de Tweede Wereldoorlog kwam hierin verandering. Andere gewassen kwamen in beeld, zoals katoen, en rond de jaren zestig kwam de industrialisatie op gang. Aanvankelijk lag hierbij de nadruk op importsubstitutie en was het beleid redelijk succesvol.
De voordelen van de economische vooruitgang kwam vooral terecht bij een zeer kleine groep, waaronder de Somoza familie. De scheve welvaartsverdeling leidde tot een burgeroorlog en in 1979 kwamen de Sandinisten aan de macht. Zij verdeelde de welvaart, al het land van Somoza werd geconfisqueerd, en kozen voor een combinatie van particulier en publieke economische initiatieven. Het buitenland wantrouwde het nieuwe regime waardoor leningen niet werden verstrekt en de Verenigde Staten, de belangrijkste handelspartner, kondigde een embargo af. De economie verzwakte en door veel geld bij te drukken steeg de inflatie tot meer dan 14.000 procent in 1988.
Omstreeks 1994 was de inflatie onder controle en profiteerde het land van een gestage economische groei. Dit vertaalde zich in een verdubbeling van het bruto binnenlands product (bbp) per hoofd van de bevolking tussen 2000 en 2015. Binnen Latijns-Amerika is Nicaragua nog steeds een arm land, alleen Haïti had in 2015 een lager bbp per hoofd. Op de index van de menselijke ontwikkeling (HDI) van de Verenigde Naties stond het land op de 124e plaats van de ruim 180 landen die gerangschikt zijn. De regering voerde een conservatief begrotingsbeleid, door de lage tekorten werd de staatsschuld tot beheersbare proporties teruggebracht.
Media.
De media is in handen van private partijen. De vier nationale televisiezenders, Canal 3, Televisiete (Canal 7), Teleonce (Canal 11) en Trecevision (Canal 13), zijn in handen van een Ángel González, die nagenoeg een monopoliepositie heeft. De televisie is in het algemeen positief voor het regime. De kranten, waarvan enkele bekende zijn Prensa Libre, La Hora, elPeriodico en El Siglo, zijn ook in handen van een paar partijen. In 2021 viel de politie het kantoor van dagblad La Prensa binnen. De directeur en een oud directeur werden veroordeeld tot respectievelijk 18 en 20 maanden gevangenisstraf. Het offensief tegen La Prensa maakte deel uit van een golf van arrestaties van mediadirecteuren en journalisten, die werden beschuldigd van het witwassen van geld of verraad zonder dat er ooit enig bewijs was geleverd. Ongeveer 40% van de huishoudens heeft toegang tot internet.
Er zijn nauwelijks onafhankelijke nieuwsbronnen in het land als een gevolg van de repressie door het regime van Ortega. Diverse journalisten zijn gevlucht naar het buitenland en zij kunnen nog kritisch berichten over de overheid via het internet. De persvrijheid is laag, in 2023 plaatste Verslaggevers Zonder Grenzen het land op plaats 158 van de in totaal 180 beoordeelde landen.

</doc>
<doc id="29227" url="https://nl.wikipedia.org/wiki?curid=29227" title="Robert Hübner">
Robert Hübner

Robert Hübner (Keulen, 6 november 1948) is een Duits schaker en papyroloog. 
In 1965 won hij, gedeeld met Hans Ree, in Groningen het Europees schaakkampioenschap voor junioren. In 1966 werd hij nationaal kampioen van de Bondsrepubliek en in 1971 internationaal grootmeester (GM).
Op het kandidatentoernooi in Skopje van 1991 verloor hij van Jan Timman.
De Hübnervariant in de schaakopening Nimzo-Indisch luidt:1.d4 Pf6 2.c4 e6 3.Pc3 Lb4 4.e3 c5 5.Ld3 Pc6 6.Pf3 Lxc3+ 7.bxc3 d6

</doc>
<doc id="29229" url="https://nl.wikipedia.org/wiki?curid=29229" title="San Salvador (stad)">
San Salvador (stad)

San Salvador is de hoofdstad van het Midden-Amerikaanse land El Salvador. De stad is gelegen in het gelijknamige departement San Salvador, waarvan het de hoofdplaats is. San Salvador werd gesticht in 1528 en had in 2016 als gemeente 248.000 inwoners op een oppervlakte van 72 km². De meer dan 600 km² tellende oppervlakte van de periferie van de stad bevatte ongeveer 2,1 miljoen inwoners.
San Salvador wordt regelmatig getroffen door aardbevingen want de stad ligt op een erg actieve breuklijn. De stad werd in het verleden getroffen door zware aardbevingen in 1575, 1593, 1625, 1656 en 1798. In de 19e eeuw waren er zware aardbevingen in 1839, 1854, 1873 en 1891. Vooral de aardbeving van 1854 was erg zwaar waardoor bijna alle gebouwen in de stad vernield werden. Naast de stad ligt aan de westzijde de vulkaan San Salvador en aan de oostzijde de vulkanische caldera van het meer Lago de Ilopango.
In de stad bevindt zich een universiteit en het "Museo de la Palabra y la Imagen" (Museum voor Woord en Beeld) op het gebied van de cultuur en geschiedenis van El Salvador.
De stad heeft een internationale luchthaven, de enige commerciële luchthaven van het land.
Religie.
San Salvador is de zetel van een rooms-katholiek aartsbisdom.

</doc>
<doc id="29233" url="https://nl.wikipedia.org/wiki?curid=29233" title="Suikerfeest">
Suikerfeest

Het Suikerfeest, Ramadanfeest of Eid-al-fitr ("einde ramadan", Arabisch: عيد الفطر) is een islamitische feestdag waarop het einde van de vastenmaand ramadan gevierd wordt.
Naam.
Nederlands.
"Suikerfeest" is in zowel België als Nederland de meest gehanteerde benaming voor het feest aan het einde van de ramadanperiode. De term is afkomstig uit de Turkse gemeenschap. In Turkije is de benaming "Şeker Bayramı" gebruikelijk, wat een verbastering is van "Şükür Bayramı" dat in de Ottomaanse tijd werd gebruikt"." Şükür betekent dankbaarheid aan Allah. Dat de duiding van de zoete spijzen, die aan het einde van de vasten genuttigd worden hieraan ten grondslag ligt, is feitelijk onjuist.
Arabisch.
Het Arabische "Eid-al-Fitr" betekent "feest van het breken (van het vasten)". "Eid" of "ied" (عيد) betekent in het Arabisch "feest". Het woord is afgeleid van "aud" (terugkeren). "Fitr" (ontbijten) en "iftar" staan in relatie tot het verbreken van het vasten. Marokkaanse moslims gebruiken ook de term "Eid-al-Saghir" (عيد الصغير), "Klein Feest" (het Offerfeest wordt ook wel het "Grote Feest" ("Eid-al-Kabir") genoemd). 
Turks.
In de Turkse gemeenschap wordt door sommigen vanuit religieus gezichtspunt de voorkeur gegeven aan "Ramadanfeest" ("Ramazan Bayramı"), omdat de term "Suikerfeest" te veel de nadruk zou leggen op de zoete spijzen die tijdens het feest veel gegeten worden.
Indonesisch.
In Indonesië hanteert men de term "Lebaran".
Viering.
De eerste ochtend van Eid-al-Fitr (Suikerfeest) bezoeken mannen en vrouwen de moskee voor het gezamenlijke speciale gebed voor deze feestdag. 
De gelovigen dienen eerst de verplichte zakat (aalmoes) te hebben voldaan. De rest van de dag gaat men zo mogelijk bij familie op bezoek. Ter gelegenheid van de Eid-al-Fitr worden er feestelijke gerechten en (zoete) lekkernijen zoals baklava gegeten en geeft men elkaar en de armen cadeautjes. Veel vrouwen versieren hun handen met henna. Zowel de mannen als de vrouwen trekken meestal nieuwe kleren aan en het huis wordt extra netjes gemaakt voor deze feestdag.
Daarna gaan de mensen naar de ontmoetingsplaats, een moskee of een zaal, en in warme landen een stuk open terrein, om daar naar de preek van de imam te luisteren, waarmee de Ramadan echt afgesloten wordt. Ook de vrouwen en kinderen zijn daarbij meestal aanwezig, zoals de profeet Mohammed heeft aanbevolen. Dan omhelzen de mensen elkaar, en vergeven zij elkaar eventuele ruzies/fouten uit het afgelopen jaar. Ze wensen elkaar een gezegend feest.
Het feest duurt vaak meerdere dagen, De Profeet zei bij zijn aankomst in Medina:
"“Allah heeft jullie hiervoor twee betere dagen gegeven (als feestdagen): de dag van Al-Fitr en de dag van Al-Adha.”."
Het bijzondere aan deze feestdagen is, dat beide feestdagen verbonden zijn aan belangrijke zuilen van de islam. Eid-al-Fitr is een van deze feestdagen en vindt meteen na de Ramadan plaats en is dus verbonden aan de zuil van het vasten tijdens de Ramadan. Omdat Eid-al-Fitr één dag duurt wordt dit feest daarom ook wel "het kleine feest" genoemd.
De andere feestdag, Eid-al-Adha, wordt ook wel het Offerfeest of het Slachtfeest genoemd. Dit feest duurt drie dagen en wordt daarom ook wel het grote feest genoemd. Eid-al-Adha is verbonden aan een andere zuil van de islam: de bedevaart (Hadj). Na afloop van de bedevaart, vindt op de tiende dag van de maand Dhoe al-Hidzjah Eid-al-Adha plaats.
Minder bedeelden krijgen vaak voedsel en soms kleding van de rijkere personen. Ook is het een plicht om voor de armen te zorgen. Ook betalen ze het hele jaar door armenbelasting. Dat geld wordt dan uitgedeeld aan de minder bedeelden.
Vaststelling van het begin van Eid-al-Fitr.
Het einde van de ramadan na 29 of 30 dagen betekent het begin van het Eid-al-Fitr. Dit is afhankelijk van de vereiste waarneming door gelovigen van de jonge maansikkel, direct na de astronomische nieuwe maan. Eid-al-Fitr begint op de eerste dag van de tiende maand van de islamitische jaartelling, shawwal (ook "sjawwal" of "sjawwaal").
Eid-al-Fitr wordt meestal niet door alle moslims op hetzelfde moment gevierd. Concreet voor België en Nederland betekent dit dat de twee grootste groepen moslims, Marokkanen en Turken, het feest niet altijd tegelijkertijd laten beginnen. Dit komt doordat zij meestal vasthouden aan de methode van het land van oorspronkelijke herkomst. 
Ook is er vaak één dag verschil tussen de soennieten en sjiieten, waarbij de sjiieten meestal een dag later beginnen met het Eid-al-Fitr.
Turkse moslims (doorgaans hanafieten) gaan daarbij vaak uit van berekeningen, iets dat voornamelijk in de huidige maatschappij voordelen heeft. Het feest kan ruim van tevoren worden aangekondigd en er kan een vrije dag worden opgenomen. Marokkanen (doorgaans malikieten) in Nederland gaan doorgaans uit van het moment dat in Saoedi-Arabië daadwerkelijk de maansikkel na de nieuwe maan gezien werd; sommigen houden vast aan de Marokkaanse gewoonte om uit te gaan van de zichtbaarheid in Marokko. Pas de avond voorafgaand aan Eid-al-Fitr wordt vastgesteld of de nieuwe maand begonnen is en het vasten gebroken kan worden.
Eid-al-Fitr duurt officieel 1 dag.
Eid-al-Fitr in de gregoriaanse kalender.
Alhoewel Eid-al-Fitr altijd op dezelfde dag is in de islamitische kalender, 1 shawwal, is de datum op de gregoriaanse kalender elk jaar anders. Dit komt doordat de islamitische kalender een maankalender is en de gregoriaanse kalender een zonnekalender. Daarnaast kunnen er verschillen zijn tussen verschillende landen en/of bevolkingsgroepen.
De volgende data zijn schattingen:

</doc>
<doc id="29236" url="https://nl.wikipedia.org/wiki?curid=29236" title="Heilig">
Heilig

Het begrip 'heilig' heeft te maken met "heel(heid)" en wordt gebruikt als aanduiding van iets waaraan een verheven waarde wordt toegekend. In theïstische religies heeft het betrekking op de bijzondere relatie die iemand of iets heeft met God, die geacht wordt zelf heilig te zijn. Vanwege die relatie kan iets of iemand dan (ge)heilig(d) zijn en tot voorbeeld of voorwerp van verering worden, en met bijzonder respect worden behandeld.
Binnen de verschillende religies heeft het begrip "heilige" verschillende specifieke betekenissen. Er bestaan diverse manieren om te bepalen of iemand heilig is. Er zijn echter ook pogingen gedaan om een algemene definitie te geven. Een rooms-katholiek onderzoeker stelde in 1987 dat heiligen in verschillende culturen en religies de volgende overeenkomsten vertonen:
Animisme.
In het animisme, zoals de Shinto-religie in Japan, worden bijzondere objecten "heilig" genoemd. Er zijn heilige bergen, rotsen en wouden. Een Polynesisch woord is taboe.
Boeddhisme.
In het Theravada-boeddhisme zijn zowel de Boeddhas als zijn verlichte discipelen (de Sotapannas, Sakadagamis, Anagamis en Arahants) heilig. Iemand kan dus al tijdens zijn leven heilig zijn. Een heilig persoon is iemand wiens geest volledig zuiver is en vrij van begeerte, haat en verwarring.
In het Mahayana boeddhisme en het Tibetaans boeddhisme zijn daarnaast ook de Bodhisattvas heilig.
Jodendom.
In de Tanach, ook wel de Hebreeuwse Bijbel, worden bepaalde voorwerpen voor God gereserveerd, waardoor ze heilig ("kadosj") zijn. Het is in de eerste plaats de tabernakel met de daarbij priesters en de priesterkleding.
Verder zijn heilig: de zevende dag (sabbat) en (tijdelijk) de plaatsen waar God tegenwoordig is, zoals de berg Sinaï.
Sommige voorwerpen zijn het allerheiligst, en alles wat daarmee in aanraking komt is heilig.
Dat geldt bijvoorbeeld voor het offervlees (waarvan alleen de priesters mogen eten) en alles wat daarmee in aanraking is geweest.
Ook sommige recepten zijn heilig, zoals de bereidingswijze van de zalfolie en het reukwerk. Het is verboden om, behalve voor de eredienst, iets volgens dit voorschrift te maken,
Christendom.
In het Nieuwe Testament worden mensen heilig genoemd wanneer zij zijn geheiligd door het doopsel en hun geloof in God, wat door Jezus Christus is verkondigd. In de RKK en de oosters-orthodoxe kerken is een "heilige" elke christen, in de bovengenoemde betekenis, daarnaast iedereen in de hemel, en ten derde iemand die na zijn dood door de kerkelijke instanties heilig is verklaard vanwege zijn/haar bijzondere levensstijl en daden. Deze persoon krijgt een feest(datum), een patronaat en mag in de publieke eredienst vereerd worden. Voor de instelling van het heiligverklaringsproces werden veel personen als heilig beschouwd omdat zij in de volksdevotie werden vereerd. Veel plaatsnamen en kerkgebouwen herinneren nog aan dergelijke heiligen.
In evangelische gemeenten binnen het protestantisme is iemand heilig zodra hij beslist zijn leven aan de Heer te geven en Zijn wil te volgen.
Islam.
Het begrip 'heilige' is een christelijk concept en als zodanig afwezig in de islamitische leer. In principe wordt binnen de islam het gebruik van 'heilig' uitsluitend bewaard voor God en Zijn Woord.
Antropologen hebben parallellen gevonden tussen opvattingen met betrekking tot de aanbidding van enkele soefi's en het christelijke idee van heiligheid. In sommige landen worden schrijnen van soefistische 'heiligen' bezocht en worden wonderen toegeschreven aan de 'heilige'. Soms wordt daarbij de zonnekalender gebruikt met betrekking tot festiviteiten rondom de 'heilige' in plaats van de voor moslims gebruikelijke islamitische kalender. 
"Heilig" heeft de Arabische stam q-d-s (قدس) en kan worden teruggevonden in "Al-Quds" (Jeruzalem). In de Koran wordt God tweemaal 'de Heilige' (القدوس) genoemd, in zowel soera De Opdrijving 23 en soera De Aanbidding 1. 'De Heilige' wordt ook als een van de 99 Schone Namen van God gezien. De aartsengel Djibril wordt tot viermaal toe de 'heilige Geest' genoemd. Tweemaal wordt gerefereerd aan de heilige vallei van Towa en eenmaal wordt gesproken in soera De Tafel 21 over het Heilige Land (الأرض المقدس) dat Musa gegeven wordt.
Bij vertalingen van "wali" (ولي) wordt soms het woord "heilig" gebruikt, hoewel de stam "wali" verwijst naar "onmiddellijk volgen, het volgende". Een "wali" is daarmee een iemand die dichtbij staat, bijvoorbeeld een vriend, een helper of een beschermer. In soera Maria 5-6 vraagt Zakariya een "wali" aan God, waarna hem Yahya wordt gegeven. Ook worden toespelingen gemaakt over dit soort helpende en beschermende vriendschap tussen de Helpers en de Emigranten. Daarnaast wordt ook Al-Walay als een van de Schone Namen van God beschouwd.
Overig.
In een aantal religies zijn dieren heilig. Zij zijn aan een god gewijd en maken dus deel uit van een goddelijke orde. In het oude Egypte waren katten en ibissen heilig, maar een bepaalde tekening op zijn huid kon ook een kalf (Apis) heilig maken.

</doc>
<doc id="29237" url="https://nl.wikipedia.org/wiki?curid=29237" title="Heiligen">
Heiligen



</doc>
<doc id="29239" url="https://nl.wikipedia.org/wiki?curid=29239" title="Mickey Mouse">
Mickey Mouse

Mickey Mouse is een Amerikaanse animatie- en stripfiguur. Hij werd in 1928 door Walt Disney ontworpen samen met Ub Iwerks, nadat Disney zijn rechten over Oswald the Lucky Rabbit verloor.
Mickey is een antropomorfe muis waarvan het gezicht kan worden getekend als drie zwarte cirkels. Dit heeft geresulteerd in een Easter egg, die vaak te vinden is in gebouwen in Disneyparken, Disneyfilms en de verhalen van de Amerikaanse striptekenaar Keno Don Rosa en af en toe ook in de "Donald Duck": de 'Hidden Mickey', een verborgen afbeelding van het hoofd van Mickey van bijvoorbeeld borden of uitgevoerd als raam. Hij is een icoon voor The Walt Disney Company en een van de meest herkenbare symbolen in de wereld. Hij staat ook in het logo van de Disneyparken en is tevens te zien op de schoorstenen van Disneyschepen.
Geschiedenis.
Walt Disney kwam op het idee van het personage Mickey Mouse door een muis die hij in zijn kantoor in Kansas City zag. Aanvankelijk zou het personage de naam Mortimer Mouse krijgen, maar Disneys vrouw Lillian Marie Bounds vond die naam te serieus en niet representatief voor de zwakkeren onder de bevolking. Daarom werd gekozen voor de naam Mickey. In 1930 bedacht de tekenaar Floyd Gottfredson een ander personage met de naam Mortimer Mouse, die zijn zinnen op Minnie, de vaste vriendin van Mickey Mouse, had gezet.
In de loop der jaren is het uiterlijk van Mickey Mouse sterk gewijzigd. Al vrij snel wist Disney een vriendelijker gezicht aan Mickey te geven.
In de oudste strips draagt Mickey een rode korte broek met grote knopen. In latere versies gaat hij 'normaal' gekleed. Verder draagt hij handschoenen die hij nooit uitdoet. Mickeys karakter verandert ook nogal; in de eerste verhalen is hij overwegend een baldadig ventje dat vaak rare streken uithaalt. Later wordt Mickey veel serieuzer en ook behoorlijk verstandig; Mickey is vaak degene die de juiste oplossing weet in moeilijke situaties.
Tot de naaste vriendenkring van Mickey behoren Goofy, Karel Paardepoot en Clarabella Koe. Ze beleven samen veel avonturen. Mickey heeft twee neefjes, Puk en Max, die vaak bij hun oom in huis zijn en er soms helemaal lijken te wonen. Mickey heeft ook een hond, Pluto. Opmerkelijk is dat Pluto zich in alle opzichten volledig dierlijk gedraagt, als enige van de vaste personages in de Mickey Mouse-verhalen. Mickey schiet de Duckstadse politiecommissaris O'Hara regelmatig te hulp wanneer er misdaden opgelost moeten worden. Ook is hij bevriend met collega inspecteur Zaaks.
Een van de bekendste tekenaars van (portretten van) Mickey Mouse is John Hench.
Van 13 januari 1930 tot 29 juli 1995 bestond er van Mickey Mouse een krantenstrip, die werd gepubliceerd in tal van landen over de hele wereld.
In de jaren zestig werd een fanclub voor Mickey Mouse opgericht die ongekend populair is en wereldwijd duizenden leden heeft.
"Mickey Magazine" en "Mickey Maandblad".
In België werd van 14 oktober 1950 tot en met 24 september 1959 het weekblad "Mickey Magazine" ('Het blad voor kleine en grote kinderen') uitgegeven. In totaal zijn hiervan 468 nummers verschenen. In dit weekblad stonden vervolgavonturen van Mickey. Verder was er iedere week een compleet verhaal uit de Walt Disney Comics en vervolgverhalen van de diverse films en tekenfilms van de Disneystudio's.
De namen van diverse figuren waren anders dan de gebruikelijke namen in de Nederlandse "Donald Duck":
In Nederland bestond vanaf juni 1976 tot en met februari 1989 het "Mickey Maandblad".
Pubiek domein.
In 2024 kwam Mickey Mouse voor het eerst in publiek domein waarna een aantal parodieën werden gemaakt. Zie: Lijst van werken gebaseerd op een auteursrechtvrije Mickey Mouse

</doc>
<doc id="29243" url="https://nl.wikipedia.org/wiki?curid=29243" title="Yoko Ono">
Yoko Ono

Yoko Lennon Ono (Japans: 小野洋子, "Ono Yōko") (Tokio, 18 februari 1933) is een in Japan geboren Amerikaanse multimedia kunstenares en muzikante, songwriter en vredesactiviste. Haar werk breidt zich uit tot performancekunst en films maken. Ono was deel van de Fluxusbeweging en is een van de pioniers van de conceptuele kunst; "Grapefruit" is een van haar invloedrijkste werken in de conceptuele kunst.
Biografie.
Yoko Ono bracht de eerste vier jaren van haar leven door in San Francisco, waar haar vader Eisuke Ono voor de Yokohama Specie Bank werkte. Haar moeder Isoko Yasuda kwam uit een familie van bankiers. In 1937 verhuisde het gezin weer naar Tokio, en in 1940 naar New York. In 1941 werd Ono's vader overgeplaatst naar Hanoi in Vietnam en repatrieerde de rest van het gezin naar Japan. Ono beleefde het grote bombardement op Tokio op 9 maart 1945 in een schuilkelder in het district Azabu, ver van waar de bommen vielen.
Yoko Ono maakte deel uit van de Fluxus-kunstbeweging. Zo werkte ze eind jaren 50 en begin jaren 60 een paar keer samen met John Cage en David Tudor in optredens in Tokio en New York. Cage was voor haar belangrijk: "Aan John Cage dank ik het vertrouwen dat de richting, die ik ingeslagen was, niet idioot was."
Van 1956 tot 1961 leefde Ono in New York. Daar gaf ze voor haar levensonderhoud onder meer les in traditionele kunst bij de Japan Society in Manhattan. Ze voelde zich thuis tussen gelijkgestemde componisten en kunstenaars, die volgens haar "allemaal op dezelfde manier revolutionair waren". Ze huurde een loft op Chambers Street 112, waar ze van december 1960 tot juni 1961 met de componist en musicus La Monte Young de "Chambers Street Loft Series" organiseerde die een plek bood aan Avant-garde-performances. Cage en Tudor waren bij het eerste concert aanwezig en later ook Marcel Duchamp en Max Ernst. In november 1961 had Ono in Carnegie Recital Hall haar eerste grote optreden onder de titel "Works by Yoklo Ono". Bij dit optreden bracht Ono het poëtische stuk "A Grapefruit in the World of Park" (1961) en "AOS - To David Tudor" (1961), een meerdelige "opera" met verschillende spelers die, ondanks omgebonden flessen en blikjes geluidloos op het toneel probeerden te bewegen, met het geruis van het spoelen van toiletten en verscheidene gelijktijdig afgespeelde tapes.
In 1962 ging Ono terug naar Tokio waar ze, net als in New York, probeerde om een carrière als kunstenaar op te bouwen. In mei gaf ze in het Sogetsu Art Center een concert onder de titel "Sogetsu Contemporary Series 15: Works of Yoko Ono", waar vertegenwoordigers uit de avant-garde van Tokio aan deelnamen. Ono bracht de werken "The Pulse" (1962), waarin uitvoerenden elke keer geluiden in een microfoon maakten nadat ze een wiskundig probleem hadden opgelost, "Lighting Piece" (1955), waarvoor een lucifer werd aangestoken en het afbranden geobserveerd werd, en "A Grapefuit in the World of Park". Voor de concertzaal was Ono's 'Instructions for Paintings" (1962) te zien.
In performances en tentoonstellingen ontstond het project "Grapefruit", dat ze in 1964 in een boek in eigen beheer uitgaf. In teksten en partituren, soms gericht aan bekende kunstenaars, gaf ze ideeën als instructies mee. Hiermee kon ze anderen uit laten voeren wat ze zelf niet wist te realiseren.
Een van haar andere performancekunstwerken was "Cut Piece" (1964). Aan het begin van de performance zat Ono zwijgend op een podium. Ze droeg een zwarte jurk. Het aanwezige publiek werd uitgedaagd om een stuk van de jurk af te snijden.
Deze happening zou een jaar later door Fluxus-artiest van het eerste uur Robin Page gespiegeld worden in zijn opzienbarende happening "Merry Christmas '66", waarbij hij naakt op de grond lag en het publiek hem met kerstcadeaus stukje bij beetje moest bedekken.
In augustus 1964 nam ze alweer afscheid van Tokio voor New York in het Sogetsu Art Center met "Yoko Ono Farewell Concert: Strip Tease Show". Op het programma stonden "Cut Piece", "Bag Piece" (1964), waarin ze op het toneel een zwarte zak aantrok, en "Strip Tease for Three" (1964), waarbij er drie lege stoelen op het toneel geplaatst werden. In 1965 had ze twee grote solo-optredens in New York: in maart "New Works of Yoko Ono" in de Carnegie Recital Hall en in juni " Perpetual Flux Fest Presents Yoko Ono" in de Cinemateque. In september nam ze aan de "3rd Annual New York Avant Garde Festival" deel, dat door celliste en kunstenares Charlotte Moorman georganiseerd werd en met wie Ono ook in de daaropvolgende jaren zou optreden.
Yoko Ono werd verder vooral bekend door haar huwelijk met John Lennon, lid van The Beatles, aan het eind van de jaren zestig. In november 1968 brachten John en Yoko (ze zagen zich als een eenheid) de elpee "Two Virgins" uit waarvoor ze beiden naakt poseerden voor de foto op de hoes. In maart 1969 hielden Lennon en Ono hun pacifistische protestactie Bed-In in het Hiltonhotel in Amsterdam en in mei dat jaar in het Queen Elizabeth Hotel in Montreal. Deze acties vonden kort na hun huwelijk plaats. Hun zoon, Sean Taro Ono Lennon, werd geboren in 1975. Ono was al tweemaal eerder getrouwd.
Yoko Ono werd door diehard fans en sommige popjournalisten ervan beschuldigd door haar bemoeizucht verantwoordelijk te zijn voor het uiteenvallen van The Beatles. Volgens Beatles-kenners lagen echter meerdere oorzaken aan de basis van de split. In augustus 2010 werd bekend dat Ono zich bleef verzetten tegen de verspreiding van de songs van The Beatles via het digitale platform iTunes. Een duidelijke verklaring daarvoor gaf Yoko Ono niet. Ze zei slechts: "There's just an element that we're not very happy about, as people. We are holding out."
In de zomer van 1969 nemen Ono en John Lennon hun intrek in het Tittenhurst Park, een uitgestrekt landgoed van 29 hectare met villa in Georgiaanse stijl nabij Ascot in het Engelse graafschap Berkshire. Daar maakten ze in 1969 "The Wedding Album", dat opnamen bevatte van hun hartslagen met om en om hun voornamen geschreeuwd; het uit hetzelfde jaar daterend album "Life with the Lions" (1969) bevatte opnamen van alleen maar stilte. Ono had hierna bescheiden succes als muzikant met haar eigen Plastic Ono Band. Haar debuutalbum "Yoko Ono/Plastic Ono Band" uit 1970 wordt omschreven als avant-gardistische en experimentele muziek. Het werd opgenomen met dezelfde musici en producers als Lennons eerste soloalbum "John Lennon/Plastic Ono Band" en ook in dezelfde periode. Ook zijn de beide hoezen vrijwel identiek. Verder werkte ze samen met Yo La Tengo.
Ze stelde de fondsen ter beschikking voor de realisatie en het onderhoud van het Strawberry Fields memorial in Central Park ertegenover, en verrichtte de onthulling van het monument op 9 oktober 1985, wat Lennons 45e verjaardag had moeten zijn.
Op 9 oktober 2000 opende ze het John Lennon-museum in de Japanse stad Saitama in de agglomeratie van Tokio, waar haar wortels liggen. Het museum bestond tien jaar tot september 2010.
Ono treedt zo nu en dan nog op als performancekunstenaar. Op 14 juli 2007 deed ze een "headline"-optreden op het Pitchfork Music Festival in Chicago onder andere begeleid door Thurston Moore (Sonic Youth) op gitaar.
In 2009 ontving Ono de Gouden Leeuw van de Biënnale van Venetië voor haar gehele oeuvre en in 2012 ontving ze in Oostenrijk de Oskar-Kokoschka-prijs voor beeldende kunst waarbij de jury ook haar volhardende maatschappelijke engagement huldigde.
William Bennett, de oprichter van de Engelse band Whitehouse, die het industrial-subgenre power electronics introduceerde, noemde Yoko Ono ooit als een belangrijke inspiratiebron.
Ze woonde in 2020 nog altijd in het Dakota-gebouw in New York dat ze in april 1973 samen met John Lennon betrok. Ze heeft al haar zakelijke belangen van the Beatles en John Lennon overgedragen aan haar zoon Sean.

</doc>
<doc id="29244" url="https://nl.wikipedia.org/wiki?curid=29244" title="Abchazië">
Abchazië

Abchazië (Abchazisch: Аҧсны, Apsny; Georgisch: აფხაზეთი, Apchazeti; Russisch: Абха́зия, Abcházija; Armeens: Աբխազիա, Abkhazia) is een gebied met een omstreden status aan de Zwarte Zee en in de westelijke Kaukasus. De hoofdstad is Soechoemi.
Politieke situatie.
Volgens een groot deel van de internationale gemeenschap is het een autonome republiek binnen het territorium van de staat Georgië. In de praktijk is het land in ieder geval al sinds 1993 onafhankelijk, al wordt die onafhankelijkheid door de meeste staten niet erkend. Rusland, dat reeds langere tijd troepen had gestationeerd in Abchazië, erkende de onafhankelijkheid van Abchazië op 26 augustus 2008 naar aanleiding van de Russisch-Georgische Oorlog. Op 5 september 2008 volgde Nicaragua, op 10 september 2009 Venezuela, op 15 december 2009 Nauru, op 31 mei 2011 Vanuatu, op 19 september 2011 Tuvalu, en op 29 mei 2018 erkende Syrië de onafhankelijkheid van het gebied. Vanuatu en Tuvalu hebben op respectievelijk 12 juli 2013 en 31 maart 2014 hun erkenning ingetrokken. In 2020 is de president van Abchazië: Aslan Bzhania.
Anno 2012 beschikte Abchazië over twee ambassades die als zodanig door ontvangende landen worden erkend, in Moskou en Caracas. De laatste ambassade behartigt Abchazische belangen in twee landen, Venezuela en Nicaragua.
Geografie.
Abchazië beslaat een gebied van ongeveer 8660 km² aan de noordkust van de Zwarte Zee. De bergen van de Kaukasus in het noorden en het noordoosten scheiden Abchazië van de Russische kraj Krasnodar en de Russische autonome republiek Karatsjaj-Tsjerkessië. In het zuidoosten wordt Abchazië begrensd door de Georgische regio Samegrelo-Zemo Svaneti en in het zuidwesten door de Zwarte Zee.
De republiek is uiterst bergachtig: bijna 75 procent van het grondgebied bestaat uit bergen of uitlopers. De hoogste top is 3309 meter. De bewoning is grotendeels beperkt tot de kust en een aantal diepe, goed bewaterde valleien.
Het klimaat is uiterst mild. In het gebied worden thee, tabak, wijn en fruit verbouwd.
Bestuurlijke indeling.
De Republiek Abchazië kent naast de centrale overheid ook andere bestuurslagen, territoriale onderdelen waar regels vastgesteld en/of beslissingen worden genomen over bepaalde gebieden en/of hun bewoners. Het betreft de volgende bestuurslagen:
Abchazië is verdeeld in zeven rayons of districten (Abchazisch: араион, "araion"; Russisch: район, "rajon"):
De hoofdstad Soechoemi maakt geen deel uit van een rayon. De rayons kennen als onderverdeling de stad (ақалақь, "akalak"'/город, "gorod") en het dorp (ақыҭа, "akyta"/село, "selo").
Demografie.
Bevolkingsontwikkeling.
De demografie van Abchazië heeft belangrijke veranderingen ondergaan sinds de jaren 90. Op het tijdstip van de laatste sovjettelling in 1989 had het een bevolking van 525.061. De Georgiërs (hoofdzakelijk uit Mingrelië) vormden toen 45,7 procent van de bevolking en zo'n 17,8 procent bestond uit inheemse Abchazen.
In 1993 leidde een oorlog (zie geschiedenis van Abchazië) tot een breuk tussen Abchazië en Georgië. Veel Georgiërs zijn sindsdien vertrokken. Vooral hierdoor is de bevolking een stuk afgenomen sinds de oorlog.
Volgens een schatting van 2015 wonen er zo'n 243.206 mensen in Abchazië. In 26 jaar tijd (1989-2015) is de bevolking dus meer dan gehalveerd.
Etnische samenstelling.
Abchazen vormen met 124.115 mensen een nipte meerderheid van de bevolking (51,0 procent). Er wonen zo'n 43.496 Georgiërs deze vormen daarmee 17,9 procent van de bevolking. Met 41.925 mensen vormen de Armeniërs de derde bevolkingsgroep qua inwoners (ofwel zo'n 17,2 procent van de bevolking). De Russen vormen met 22.301 inwoners de vierde bevolkingsgroep (9,2 procent). Er wonen tevens 3.244 Mingreliërs deze vormen hiermee zo'n 1,3 procent van de bevolking.
Religie.
Het christendom is de grootste religie in Abchazië, gevolgd door de islam. Er leven ook kleine aantallen joden en atheïsten.
Geschiedenis.
Vroege geschiedenis.
Abchazië was in de vroege Middeleeuwen een kolonie van het Oost-Romeinse Rijk of Byzantijnse Rijk, tussen de 8e en 10e eeuw als Koninkrijk Abchazië, daarna tot de 15e eeuw in unie met Georgië. In de 15e eeuw, tijdens het uiteenvallen van Georgië, werd het Vorstendom Abchazië onderdeel van Koninkrijk Imeretië, waarna de Ottomanen gezag over het gebied uitoefenden. Nadat de vorstendommen Goeria, Mingrelië, Abchazië en het koninkrijk Imeretië in de 18e eeuw zich daarvan los hadden gemaakt, werd Abchazië begin 19e eeuw een vazalstaat van het keizerrijk Rusland om enkele decennia later helemaal ingelijfd te worden. 
Nadat de Democratische Republiek Georgië zich inclusief Abchazië in 1918 had losgemaakt van het Russisch Rijk, kreeg Abchazië autonomie toegekend in de grondwet van de republiek. Nadat Jozef Stalin met het Rode Leger Georgië had ingelijfd bij de Sovjet-Unie, werd Abchazië eerst als sovjetrepubliek opgericht, waarna het in een unieverband feitelijk ondergeschikt werd gemaakt aan de Georgische sovjetrepubliek. Tien jaar later, in 1931, werd Abchazië een autonome republiek binnen de Georgische SSR als Abchazische Autonome Socialistische Sovjetrepubliek.
Eind jaren tachtig.
De Abchazen, die voor de burgeroorlog 17,8% van de totale bevolking uitmaakten in dit gebied, begonnen in de late jaren tachtig van de 20e eeuw met een campagne om van hun autonome republiek een volwaardige sovjetrepubliek te maken. Dit werd door de hier levende etnische Georgiërs, die toen 45% van de bevolking uitmaakten, van het begin af aan bestreden. In juli 1989 waren er bloedige botsingen tussen Abchazen en Georgiërs in de Abchazische hoofdstad Soechoemi. Ook in augustus van dat jaar bleven er zich botsingen voordoen, maar daarna werd het weer vrij rustig in Abchazië.
Bestuurlijke indeling.
De de facto republiek is verdeeld in rayons (Abchazisch: Араион "(Araion)", Russisch: Район "(Rajon)"). Ook Georgië hanteert deze indeling, met dien verstande dat de vorming van het district Tkvartsjeli niet erkend wordt.
Binnen de rayons bestaan drie soorten gemeenten:

</doc>
<doc id="29245" url="https://nl.wikipedia.org/wiki?curid=29245" title="Bongo (Cubaanse trommel)">
Bongo (Cubaanse trommel)

Bongo's zijn kleine handtrommels die meestal per twee aan elkaar hangen en samen bespeeld worden. Bij marching bands (drumbands /malletbands etc.) worden de bongo's soms als los instrument bespeeld of ook wel opgehangen aan een marching-trom (kleine trom, parade-trom/field-trom etc.) en worden bespeeld met mallets.
Oorsprong en geschiedenis.
De bongo's zijn voor het eerst in Oost-Cuba gemaakt. Ze verschenen aldaar onder Afro-Cubanen, waarschijnlijk onder invloed van trommels uit het gebied van Congo en Angola. De open onderkanten van de bongo's zijn een kenmerk van trommels uit dat deel van Afrika. Andere bronnen associëren de twee aan elkaar verbonden trommels met rituelen in de Afro-Cubaanse Santería religie, die van Yoruba-oorsprong is. Historisch waren Centraal-Afrikaanse - "Congo-" of "bantu-" - invloeden sterker in Oost-Cuba, vanwege de daar verblijvende slavenbevolking.
Het instrument vond al snel een weg in het regionale, eveneens Oost-Cubaanse, muziekgenre Son. De son werd populair in heel Cuba en daarmee verspreidden ook de bongo's zich naar Havana in de vroege 20e eeuw. Van daaruit verspreidden de bongo's zich naar de Verenigde Staten en daarna wereldwijd, samen met Cubaanse muziekstijlen. Met de conga's behoren bongo's thans tot de meest wijdverspreide en internationale percussie-instrumenten.
Bouw en klank.
Bongo's hebben meestal een vel-diameter van 7" en 8½" (respectievelijk zo'n 17,8 en 21,6 centimeter). Bongo's worden gemaakt van hout of van fiberglas. Hout levert meestal een warme, volle en diepe klank. Dit is overigens wel afhankelijk van de houtsoort en de dikte van het hout. Fiberglas heeft over het algemeen een feller en krachtiger karakter.
De vellen worden meestal bespannen via spanhaken (meestal vier per bongo). Onder de bongo zit een stevige ring. Daar lopen de spanhaken doorheen, die met bouten worden aangedraaid. Hierdoor wordt het hout van de bongo niet doorboord en dat komt het geluid ten goede. Af en toe worden de vellen bespannen via spanbouten in spanklauwen. Deze spanklauwen zijn dan geschroefd op het hout van de bongo. Je ziet deze variant meestal bij goedkope bongo's.
Bongo's hebben over het algemeen een felle klank. Dat komt enerzijds omdat de bongo's een kleine vel-diameter hebben waardoor de klank hoog is. Daarnaast zijn bongo's klein van stuk; de diepte van de trommels is niet groot.
De klank van de bongo's wordt beïnvloed door veel factoren. De meest belangrijke elementen die de klank bepalen zijn:
De eerste factor is reeds beschreven (hout versus fiberglas). Het materiaal van het vel is ook cruciaal. Meestal zijn bongo's bespannen met een natuurvel (bijvoorbeeld geitenvel of bufalovel). Natuurvel klinkt per definitie warm, vol en (voor zover mogelijk) diep. Soms worden bongo's met een kunstvel bespannen. Deze 'plastic' vellen zie je meestal gemonteerd op bongo's van een drumband of malletband, omdat kunstvellen veel minder kwetsbaar zijn voor weersinvloeden. Een kunstvel klinkt meestal wat krachtiger, feller en scherper dan een natuurvel.
De tweede factor is de spanning van het vel. Hoe strakker het vel is gespannen, hoe hoger de bongo klinkt. Daarnaast geldt hoe kleiner de diameter van het vel, hoe hoger het geluid van de bongo. De bongo's worden altijd op elkaar afgestemd. Dat wil zeggen dat de 'hoge' bongo goed samen klinkt met de 'lage' bongo.
Daarnaast wordt de klank bepaald door de manier van spelen. Zo kunnen bongo's worden bespeeld met stokken (bijvoorbeeld bij een drumband), maar meestal worden ze met de hand beroerd. Daarbij geldt dat een vlakke handslag anders klinkt dan een iets gebogen handslag. Verder kunnen de bongo's bespeeld worden met de hele hand, de handpalm of alleen met de vingertoppen. Tot slot is de plaats waar je op de bongo's slaat bepalend voor het geluid. Speel je de bongo's op de rand van het vel, dan geeft dat een hogere en fellere klank dan wanneer je de bongo's in het midden van het vel bespeelt. Zo zijn er zeer veel verschillende technieken waarmee een percussionist kan variëren.
Bongo's worden door percussionisten veelal samen met conga's opgesteld. Zie de foto's hieronder voor een dergelijke opstelling.

</doc>
<doc id="29246" url="https://nl.wikipedia.org/wiki?curid=29246" title="Sjevardnadze">
Sjevardnadze



</doc>
<doc id="29249" url="https://nl.wikipedia.org/wiki?curid=29249" title="Zierikzee">
Zierikzee

Zierikzee (Zeeuws: "Zurrikzeê") is een stad in de gemeente Schouwen-Duiveland in de Nederlandse provincie Zeeland. De stad telt inwoners () en is de hoofdplaats en tevens grootste plaats van de gemeente.
Etymologie.
De naam van Zierikzee is te herleiden tot een samenstelling van de persoonsnaam 'Siric' en het Oudnederlandse 'aa' of 'aha' dat 'water' betekent. Siric of Sigiric is een oude Germaanse naam, en een samenstelling van de twee delen 'sigi' (zege of overwinning) en 'ric' (rijk, veel). Toen men de genitief -s in 'Sirics Ee' ("de Ee van Siric") niet meer als zodanig herkende, werd het laatste deel opgevat als 'See' in plaats van Ee (of Aa), leidend tot de huidige spelling met -z.
Geschiedenis.
In 976 komt Zierikzee onder de naam "Creka" (kreek) voor in een oorkonde waarin de Sint-Baafsabdij door keizer Otto II wordt bevestigd in haar bezittingen. De naam Zierikzee komt voor het eerst voor, als "Siricasha", in een oorkonde uit 1156.
In 1248 werden de stadsrechten van Zierikzee door graaf Willem II van Holland bevestigd en uitgebreid. De eerste stadsrechten waren verleend tussen 1217 en 1220 maar de precieze datum is niet bekend. Aan het einde van de middeleeuwen was Zierikzee een strategisch belangrijke plaats in Zeeland en omgeving.
In 1303 en 1304 werd de stad meerdere malen belegerd door Vlaamse troepen onder leiding van Gwijde van Namen. De Vlamingen slaagden er niet in Zierikzee in te nemen en werden uiteindelijk verslagen in de slag bij Zierikzee op 11 augustus 1304 door een Zeeuws-Franse vloot, waarbij Gwijde van Namen werd gevangengenomen. Het jaar daarop werd op 23 juni 1305 het Verdrag van Athis-sur-Orge tussen graafschap Vlaanderen en het koninkrijk Frankrijk afgesloten om beider machtsverhoudingen te regelen.
In 1414, 1458, 1466, 1526 en 1576 vonden in Zierikzee grote stadsbranden plaats. In 1414 brandde de helft van de stad af. In 1458 viel het beste deel van de stad, waaronder het Begijnhof en het klooster van de Franciscanen, Minderbroederklooster ten prooi aan de vlammen. In 1466 brandde een derde van de stad af, waaronder de Grote Kerk. In 1526 en 1576 bedroeg de schade respectievelijk 77 zoutketen en 125 huizen buiten de muren van de stad (1526) en 50 zoutketen en 200 huizen (1576).
In de Tachtigjarige Oorlog werd Zierikzee op 8 augustus 1572 door geuzen ingenomen. In september 1575 landden Spaanse troepen op Schouwen en Duiveland, en sloegen het beleg voor Zierikzee. De stad gaf zich over op 29 juni 1576, maar vier maanden later ontstond er muiterij onder de Spaanse soldaten wegens achterstallige betalingen, waarna de Spanjaarden vertrokken.
Op 1 januari 1735 werd in de stad een slavenkas in het leven geroepen om gevangen genomen Zierikzeese zeelui vrij te kopen. Het gebeurde in de 18e eeuw vaak dat zeelieden tot slaaf werden gemaakt door Barbarijse zeerovers. De slavenkas bleef bestaan, ook nadat in de 19e eeuw een einde werd gemaakt aan de Arabische slavenhandel. Na de watersnoodramp van 1953 werd met het geld van de Slavenkas de bouw van twee nieuwe kleuterscholen gefinancierd.
Tijdens de Eerste Wereldoorlog werden op 30 april 1917 door een verdwaalde Britse piloot zes bommen op de stad geworpen. De piloot had Zierikzee verward met Zeebrugge, er vielen drie slachtoffers. Na de Tweede Wereldoorlog werd bij Zierikzee zo'n 30 miljoen kilo munitie in de Oosterschelde gedumpt, waarmee deze munitiestort de grootste van Nederland is. Na de Tweede Wereldoorlog is de stad eerst in oostelijke richting met Plan Malta, daarna met de bouw van de wijk Poortambacht ("Plan West") in westelijke richting uitgebreid.
In 1997 hield de gemeente Zierikzee op te bestaan en werd de gemeente onderdeel van de grotere gemeente Schouwen-Duiveland. Het gemeentehuis van deze gemeente bevindt zich in Zierikzee. Een kenmerk ervan is dat het topzwaar lijkt doordat het naar boven toe breder uitloopt. Het gemeentehuis is gelegen aan de Laan van Sint Hilaire, zo'n 800 meter van de Dikke Toren vandaan.
Vanaf 2007 is begonnen met de wijk Noorderpolder, ten noorden van de stad. In 2014 is langs de N256 het "Business Park Zierikzee" geopend, met onder meer het nieuwe hoofdkantoor van Omoda.
Op maandag 27 juni 2022 werd de stad getroffen door een windhoos die behoorlijk wat schade met zich mee bracht. Er viel daarbij een dodelijk slachtoffer te betreuren. 150 huizen werden beschadigd, waarvan vijf zo zwaar dat ze moesten worden gesloopt.
Wapen en vlag.
Het wapen van Zierikzee is van keel (rood), beladen met een klimmende leeuw van sabel (zwart). In de heraldiek is het incorrect dat kleur op kleur geplaatst wordt, een versie op een schilderij uit 1540 geeft echter een zilveren schild met een rode leeuw. Het vermoeden bestaat dat het zilver geoxideerd is waarbij het veld in zwart is veranderd. Het schild wordt gedekt met een kruis waarvan de verklaring onduidelijk is. Het zou een Andreaskruis kunnen zijn, of een naar de lakenindustrie verwijzende weefspoel. De schildhouders zijn een gestileerde gotische "Z" en het spiegelbeeld ervan, beide van goud. Na een gemeentelijke herindeling in 1997 is de leeuw als schildhouder opgenomen in het wapen van Schouwen-Duiveland.
De vlag bestaat uit vijf horizontale banen in de kleuren van het wapen. Deze vlag werd in de 17de eeuw al gebruikt en is op 29 mei 1961 vastgesteld door de gemeenteraad.
Bezienswaardigheden.
Zierikzee, sinds 1971 een beschermd stadsgezicht, een van de beschermde stads- en dorpsgezichten in Zeeland, en staat bekend als monumentenstad. Voor een relatief kleine stad telt Zierikzee een groot aantal monumenten, 568.
De Sint-Lievensmonstertoren is het meest in het oog springende monument van Zierikzee. Met zijn 62 meter is het de hoogste toren in de stad. De toren wordt in de volksmond ook wel de "Dikke Toren" genoemd. Deze toren lijkt als twee druppels water op die van de Sint-Romboutskathedraal in Mechelen.
Verder bezienswaardig zijn de:
Topografie.
"Detailkaart van de binnenstad van Zierikzee per april 2017, met bezienswaardigheden."
Verenigingen.
Er zijn in Zierikzee verschillende lokale organisaties, waaronder belangenverenigingen, een harmonieorkest, een scoutinggroep en meer dan twintig sportclubs, waaronder:
Verkeer en vervoer.
Zierikzee is bereikbaar vanaf Bruinisse en Serooskerke via de N59 en vanaf Goes via de N256 en de Zeelandbrug.
Verder rijden de volgende bussen van en naar Zierikzee:

</doc>
<doc id="29251" url="https://nl.wikipedia.org/wiki?curid=29251" title="Electra">
Electra

Electra of Elektra kan betrekking hebben op:

</doc>
<doc id="29252" url="https://nl.wikipedia.org/wiki?curid=29252" title="Luis de Zúñiga y Requesens">
Luis de Zúñiga y Requesens

Luis de Zúñiga y Requesens (of Luis de Requesens y Zúñiga (Barcelona, 25 augustus 1528 – Brussel, 5 maart 1576) was een Spaans legeraanvoerder en landvoogd van de Habsburgse Nederlanden ten tijde van de Tachtigjarige Oorlog. Behalve landvoogd van de Nederlanden was hij Ridder van het Gulden Vlies, gouverneur van Milaan, groot-commandeur van Castilië en commandeur van Malta.
Leven.
Don Luis de Requesens werd geboren in Barcelona. Hij volgde eind 1573 de hertog van Alva op als landvoogd van de Nederlanden, nadat die een aantal nederlagen tegen de opstandelingen had geleden. Op 18 november kwam Requesens aan in Brussel en op 29 november nam hij de landvoogdij over. Anders dan zijn voorganger was hij meer politicus dan veldheer. Alva en Granvelle bestookten hem met advies, maar hij richtte zich vooral op de instructies van koning Filips II van Spanje, die tot mildheid maande. De schatkist was bijna leeg en de opstand moest stoppen. Requesens had enige vrijheid in de keuze van pacificerende maatregelen, maar hij moest Willem van Oranje en zijn naaste getrouwen zo snel mogelijk elimineren. Ook dwong de orangistische veldtocht van 1574 hem tot nieuwe strijd. De Slag op de Mookerheide was een Spaans succes en het Beleg van Leiden werd op 25 mei hervat, maar op zee toonden de geuzen zich in de Slag bij Lillo oppermachtig en het hertogdom Brabant werd bedreigd.
Vanuit zijn hoofdkwartier in Antwerpen begon Requesens met het nemen van de maatregelen waarvan gedacht werd dat ze een einde zouden maken aan de opstand in Holland en Zeeland, of minstens de loyale gewesten aan boord zouden houden en tot nieuwe bijdragen bewegen. Hij riep de Staten-Generaal bijeen in Brussel, maar deze toonden zich afkerig van de gevraagde belastingen. Op 6 juni 1574 kondigde hij op het Stadhuis van Antwerpen een Generaal Pardon af voor alle opstandelingen die hun ketterij opgaven, met uitzondering van de Prins van Oranje en diens voornaamste aanhangers. De volgende dag schafte hij de Tiende Penning en de Raad van Beroerten af en op 9 juni liet hij het standbeeld van Alva wegvoeren. Het gunstige effect op de bevolking ging enigszins verloren doordat hij muitende troepen in Antwerpen liet, die zich misdroegen.
Eind 1574 startte Requesens de Vredesonderhandelingen van Breda. Toen die mislukten, greep hij hard in en veroverde hij steden als Oudewater en Zierikzee.
In 1575 bepaalde hij dat het nieuwe jaar voortaan officieel op 1 januari begon. Voordien werden verschillende jaarstijlen naast elkaar gebruikt. Daarbij begon het jaar bijvoorbeeld op Kerstmis of Pasen.
Hij overleed onverwachts te Brussel zonder een opvolger te hebben aangewezen. Na zijn overlijden werden de Staten-Generaal bijeengeroepen en sloten ze de zogenaamde Pacificatie van Gent. Alleen iemand die die Pacificatie onderschreef, mocht van de Staten Requesens opvolgen. Dat werd uiteindelijk Don Juan van Oostenrijk, door Filips II aangewezen.
Naam.
Zijn ouders waren Juan de Zúñiga y Avellaneda en Estefanía de Requesens. Zijn ouders besloten dat de naam van de moeder de eerste achternaam van hun kinderen zou zijn. Vandaar dat de legeraanvoerder veelal bekend is met de achternamen in omgekeerde volgorde, als Luis de Requesens y Zúñiga, kortweg Requesens.

</doc>
<doc id="29253" url="https://nl.wikipedia.org/wiki?curid=29253" title="Sinterklaasgedicht">
Sinterklaasgedicht

Een sinterklaasgedicht is een gedicht dat voor het sinterklaasfeest wordt geschreven en dat vaak hardop moet worden voorgelezen bij het uitpakken van een surprise of cadeau.
In een traditioneel sinterklaasgedicht worden de minder gunstige eigenschappen van de aangesprokene op vriendelijke wijze gehekeld. Het Sinterklaasritueel heeft aldus elementen van catharsis.
Uit de 17e eeuw zijn al sinterklaasgedichten bekend, maar die stonden in boekjes en hadden een algemeen karakter. In 2021 werd in het Gronings Archief een persoonlijk, met de hand en vanuit Sint-Nicolaas geschreven gedicht teruggevonden uit 1869, van de familie Geertsema. Dat is het oudst bekende gedicht in een traditie, die pas in de 20e eeuw algemeen werd.
De meeste sinterklaasgedichten zijn tamelijk simpel van opzet. Ze bestaan voornamelijk uit eindrijm met rijmschema aa bb cc dd ee enz., De rijmwoorden liggen meestal zeer voor de hand, het zogenaamde "kermisrijm". Zo beginnen veel sinterklaasgedichtjes met zinnen als:
Onder het gedicht wordt vaak de zin "Groeten van Sint en Piet" gezet om de schrijver ervan anoniem te houden, zodat het voor de ontvanger lijkt alsof Sinterklaas het gedicht heeft geschreven.
Doordat de meeste sinterklaasgedichten eenvoudig van opzet zijn en veel mensen de inspiratie voor het schrijven van een rijm missen, bestaan er computerprogramma's en websites die dergelijke gedichten automatisch samenstellen.

</doc>
<doc id="29255" url="https://nl.wikipedia.org/wiki?curid=29255" title="Tandradtrein">
Tandradtrein



</doc>
<doc id="29257" url="https://nl.wikipedia.org/wiki?curid=29257" title="Terek (rivier)">
Terek (rivier)

De Terek (Georgisch: თერგი, "Tergi"; Ossetisch: Терк, "Terk"; Russisch: Терек, "Terek"; Tsjetsjeens: Terk) is een rivier in Georgië en Rusland en is na de Koeban de grootste rivier die ontspringt in de Kaukasus. De lengte bedraagt 623 km. Ze mondt uit in de Kaspische Zee.
Ligging.
De rivier begint aan de noordkant van de waterscheiding van de Grote Kaukasus op Georgisch grondgebied bij de gletsjer op de 3847 meter hoge Zilgachochiberg, gelegen ten zuidwesten van de berg Kazbek. De rivier stroomt eerst in oostelijke richting langs het dorp Abano in de Troesovallei, om vanaf Almasiani in noordelijke richting te stromen en via Stepantsminda de Georgisch-Russische grens in de Darjalkloof te passeren. Vanaf hier doet de rivier vier Russische autonome republieken aan: achtereenvolgens Noord-Ossetië, Kabardië-Balkarië, opnieuw Noord-Ossetië, Tsjetsjenië en Dagestan. De grootste stad aan de rivier is Vladikavkaz, de Noord-Ossetische hoofdstad, waar de rivier de Noord-Kaukasische vlakte bereikt.
De benedenloop van de rivier is samen met de noordelijker Koema van belang voor de irrigatie van de Nogajsteppe. Bij Mozdok begint een kanaal dat de beide rivieren verbindt. Het laatste, Dagestaanse traject bestaat uit een zeer omvangrijke delta. De hoofdtak bereikt de zee bij het schiereiland Agrachan.
Geschiedenis.
In 1395 vond bij de rivier de Slag aan de Terek plaats. Dit was de tweede grote veldslag in de oorlog tussen Timoer Lenk en Tochtamysj.
Tijdens het bewind van Ivan IV (1530-1484) breidde het Russische Rijk uit naar het zuiden. De rivier werd een belangrijke linie met forten om enerzijds het Rijk tegen aanvallen van de zuidelijke bergbewoners, waaronder de Circassiërs, te beschermen en anderzijds als springplank om de expansie zuidwaarts te continueren.
In de Tweede Wereldoorlog bereikten de Duitse troepen de stad Mozdok aan de Terek. Tijdens operatie Fall Blau rukten de troepen op en namen op 25 augustus 1942 de stad in. Ruim vier maanden later, 3 januari 1943, werd Mozdok heroverd door de Sovjets.

</doc>
<doc id="29258" url="https://nl.wikipedia.org/wiki?curid=29258" title="Electroëncefalografie">
Electroëncefalografie



</doc>
<doc id="29259" url="https://nl.wikipedia.org/wiki?curid=29259" title="Fernando Álvarez de Toledo">
Fernando Álvarez de Toledo

Fernando Álvarez de Toledo y Pimentel (beter bekend als Alva) (Piedrahíta, 29 oktober 1507 – Tomar, 11 december 1582), derde hertog van Alba, was een Spaanse generaal en landvoogd van de Nederlanden aan het begin van de Tachtigjarige Oorlog. Zijn bewind leidde tot een verheviging van de opstand in de Habsburgse Nederlanden en uiteindelijk tot het ontstaan van de Republiek der Zeven Verenigde Nederlanden. In de Nederlanden was hij bijgenaamd de "IJzeren Hertog" en in Spanje de "Grote Hertog".
Levensloop.
Vroege loopbaan.
Als kind kreeg Alva van zijn grootvader al les in de krijgskunde. Keizer Karel V (Karel I van Spanje) benoemde hem tot een van de bevelhebbers tijdens de Slag om Tunis (1535). In de volgende jaren was Alva meerdere malen betrokken bij succesvolle Spaanse veldtochten. Uitzondering was het Spaanse debacle bij Algiers, waar de Spanjaarden en hun bondgenoten door de Ottomanen onder leiding van Khair ad-Din verslagen werden. Sindsdien verbleef Alva aan het Madrileense hof, waar hij de jonge prins Filips op zijn toekomstige regeringstaak voorbereidde
. Het prestige van Alva nam toe in 1546 toen keizer Karel V hem tot ridder in de Orde van het Gulden Vlies benoemde. In 1547 vocht Alva mee in de Slag bij Mühlberg, waarin Duitse en Spaanse katholieke troepen de protestanten van het Schmalkaldisch Verbond versloegen. Alva begeleidde prins Filips op zijn reis door Europa (1551) en naar Londen voor Filips' huwelijk met Maria Tudor (1554).
In dienst van Filips II.
In 1555 volgde Filips II zijn vader op. Filips schakelde zijn voormalige mentor, Alva, in voor diplomatieke en politieke missies. Alva werd in datzelfde jaar al benoemd tot gouverneur van het hertogdom Milaan, destijds in Spaanse handen. Een jaar later werd Alva onderkoning van Napels. De in 1555 nieuw verkozen paus Paulus IV, afkomstig uit de machtige Napolitaanse familie Carafa, vreesde een Spaanse overheersing in de Italiaanse vorstendommen en, meer nog, Spaans bestuur in de Pauselijke Staat. De paus, die een pro-Franse politiek voerde, kreeg gelijk: Alva marcheerde met zijn troepen naar Rome en de paus riep Franse hulp in. Franse hulp zou niet meer komen door de Franse nederlaag tegen de Spanjaarden in de Slag bij Saint-Quentin (1557). Alva, die nog steeds Napels en Centraal-Italië bezette, zag zijn kans schoon en veroverde in september 1557 de stad Rome. De paus moest wel vrede sluiten met Alva en deed dit in het Latijnse stadje Cave. In het Italiaans wordt de Spaanse strijd tegen Italië in 1556/57 "Guerra del sale" (Zoutoorlog) genoemd. De paus zou voortaan een pro-Spaanse politiek voeren. Vanaf 1558 voerde Alva namens Spanje de vredesonderhandelingen met Frankrijk die leidden tot de Vrede van Cateau-Cambrésis in 1559.
Landvoogd der Nederlanden.
1567.
In 1566 werd Alva door Filips II naar de Nederlanden gestuurd met een leger van 10 000 man en onbeperkte bevoegdheid om orde op zaken te stellen. Directe aanleiding voor de benoeming van Alva was de Beeldenstorm. Van de Spaanse koning kreeg hij drie opdrachten mee: het instellen van nieuwe Nederlandse bisdommen, het doorvoeren van de besluiten van het Concilie van Trente en het bestraffen van de Beeldenbrekers (Beeldenstormers).
Alva kwam in augustus 1567 in de Nederlanden aan. Volgens een anekdote had Alva tegen Filips II gezegd dat hij maximaal zes maanden nodig zou hebben om de opstand neer te slaan en dat er "enkel wat koppen moesten rollen". Aanvankelijk was Alva alleen aangesteld als 'probleemoplosser', maar de zittende landvoogdes Margaretha van Parma was zo ontzet door zijn hardhandige optreden, dat zij in september aftrad en terugkeerde naar Italië. Alva volgde haar toen op als landvoogd.
Vrijwel direct na zijn aankomst in Brussel richtte Alva de Raad van Beroerten (=onlusten) op, die in de volksmond al snel bekendstond als "de bloedraad". De Raad van Beroerten was met een staf van 170 man (in 1569) naar de maatstaven van die tijd erg efficiënt. Tijdens de vijf jaar van Alva's bewind werden zo'n 8950 personen uit alle lagen van de bevolking ondervraagd en veroordeeld wegens verraad, ketterij of beide; verbeurdverklaring van goederen bij vermogende veroordeelden kwam veel voor. In totaal werden er meer dan 1000 personen terechtgesteld. Zijn komst deed veel edelen, onder wie Willem van Oranje, op de vlucht slaan naar Duitsland of Engeland. Diens bezittingen werden verbeurdverklaard, waaronder het Brusselse Paleis van Nassau. Alva nam er zijn intrek en liet het eveneens geconfisqueerde schilderij "De tuin der lusten" wegvoeren naar Spanje. Anderen, zoals graaf Lamoraal van Egmont, bleven om hun diensten aan de nieuwe landvoogd aan te bieden. Deze achterblijvers werden echter bijna allemaal gevangengenomen op verdenking van verraad.
1568.
De gevluchte stadhouder Willem van Oranje besloot, in overleg met zijn broers Lodewijk en Adolf van Nassau en Jan van Montigny, een inval ("Oranjes eerste invasie") te wagen in de Nederlanden. Jan van Montigny probeerde op 23 april Roermond in te nemen, maar moest vluchten. In de Slag bij Dalheim twee dagen later werd hij verslagen door Alva's soldaten.
Op 23 mei wisten Lodewijk en Adolf echter in de Slag bij Heiligerlee de Spaansgezinde stadhouder Graaf Arenberg te verslaan. Alva was woedend en liet 18 edelen onthoofden op de Grote Markt van Brussel. Twee populaire edelen, graaf Van Egmont en graaf van Horne, goede vrienden van Willem van Oranje, werden later als voorbeeld eveneens publiekelijk onthoofd in Brussel.
Alva trok met zijn leger naar het noorden en voorkwam dat Lodewijk de stad Groningen innam. Na een achtervolging werd Lodewijk alsnog verslagen in de Slag bij Jemmingen.
In oktober probeerde Willem van Oranje het met zijn eigen leger nogmaals; hij stak onverwachts de Maas over bij Stokkem en dreigde Maastricht in te nemen. Alva was wederom snel ter plaatse en wist Oranje tegen te houden. Hierna marcheerde Oranje westwaarts, waar hij in de Slag bij Geldenaken door Alva verslagen werd. Dit betekende het einde van de eerste invasie.
1569.
In 1569 voerde Alva de Tiende Penning in, waaruit zijn bezettingstroepen gefinancierd moesten worden. Deze was door eerdere machthebbers incidenteel ingevoerd, maar de belastingmaatregel leidde deze keer tot bijzonder veel woede en wordt door historici gezien als de directe aanleiding van de Opstand tegen Spanje.
1572-1573.
De opstandelingen veroverden met behulp van de Geuzen diverse steden in de Nederlanden, waarvan de inname van Den Briel op 1 april 1572 de bekendste is. Naar aanleiding van deze gebeurtenis zeggen mensen ook weleens: 'op 1 april verloor Alva zijn bril (Den Briel)'. Ook wordt deze gebeurtenis nog steeds elk jaar op 1 april in Brielle(de huidige naam van Den Briel) nagespeeld. Alva en zijn zoon Fadrique ('Don Frederik') slaagden er wel in om grote delen terug te veroveren.
Nadat daar in september 1572 even een niet-katholiek bestuur aan het bewind was geweest, plunderden en moordden op 2 oktober de Spanjaarden onder Alva's leiding in de Zuid-Nederlandse stad Mechelen. Op 15 november van dat jaar onderging het Noord-Nederlandse Zutphen een dergelijk lot.
In juli 1573 werd Haarlem na een 7 maanden durend zwaar beleg onder leiding van Alva's zoon Frederik ingenomen. De inname van Haarlem bleek een pyrrusoverwinning voor Alva; door de buitensporige Spaanse verliezen bij deze campagne kwam Haarlem bekend te staan als het 'Spanjaardsgraf'. Bij het Beleg van Alkmaar begon het tij te keren in het voordeel van de opstandelingen. Na twee afgeslagen bestormingen weigerden de onderbetaalde troepen, die bij Haarlem ook al zware verliezen hadden geleden, een bevel voor een derde bestorming op te volgen en het beleg werd afgebroken.
De Watergeuzen verweerden zich succesvol in een drietal zeeslagen tegen Spaanse schepen. Al Alva's inspanningen bleken volkomen contraproductief. De opstandelingen buitten het karakter van Alva's bewind uit in hun propagandapamfletten, waarvan een enorme impuls uitging voor de opstand in de Nederlanden. De 65-jarige veldheer was ziek en opgebrand en vroeg om te worden vervangen. Koning Filips II stelde Don Luis de Zúñiga y Requesens aan als opvolger. Op 29 november nam hij in Brussel de landvoogdij over en op 18 december verliet Alva die stad, enkele weken later gevolgd door Don Frederik en de rest van zijn hofhouding. Alva's repressieve optreden had gefaald, maar bij zijn opvolger drong hij aan op doorzetting en volharding. In de Lage Landen werd hij nog lang na zijn vertrek gebruikt in anti-Spaanse propaganda. Een voorbeeld is het uit 1627 daterende schilderij "Afbeeldinghe van den ellendighen staet der Nederlanden, onder de wreede tijrannije van den Hertoghe van Alba".
Spanje en Portugal.
Na zijn terugkeer werd hij aanvankelijk als held binnengehaald door Filips II, maar door een liefdesaffaire van zijn zoon Fadrique geraakte ook Alva zelf in opspraak. Alva werd verbannen van het hof en bracht zijn tijd door in het kasteel van Uceda. Daar zou hij twee jaar verblijven. Alva bleek in 1580 weer onmisbaar voor Filips, toen in Portugal verzet ontstond tegen Filips' aanspraak op de Portugese troon. Alva werd benoemd tot opperbevelhebber. Na de Slag bij Alcântara (1580) nam hij Lissabon in, verdreef de leider van de opstand en droeg Portugal over aan Filips II.
Alva belandde in het ziekbed en werd wekenlang gezoogd door een min. Hij overleed op 11 december 1582 in de Portugese stad Tomar. Zijn zoon Fadrique Álvarez de Toledo volgde hem op als vierde hertog van Alva.
Huwelijk en kinderen.
Het eerste kind van de hertog, Fernando van Toledo (ca. 1527-1591), was een buitenechtelijke zoon die hij in 1546 liet wettigen.
In 1527 trouwde de hertog met zijn nicht María Enríquez de Toledo y Guzmán (? – 1583), dochter van Diego Enríquez de Guzmán, derde graaf van Alba de Liste. Met haar had hij vijf kinderen:

</doc>
<doc id="29260" url="https://nl.wikipedia.org/wiki?curid=29260" title="Republiek der 7 Verenigde Nederlanden">
Republiek der 7 Verenigde Nederlanden



</doc>
<doc id="29261" url="https://nl.wikipedia.org/wiki?curid=29261" title="Lift (transport)">
Lift (transport)

Een lift is een verticaal transportsysteem bedoeld voor het vervoer van personen of goederen in gebouwen.
Het vervoer geschiedt door middel van een liftkooi, ook liftcabine genoemd. De kooi bevindt zich meestal in een schacht en verplaatst zich langs vaste geleiders omhoog of omlaag.
Voor het betreden en verlaten en het laden en lossen wordt de lift op vaste plaatsen tot stilstand gebracht.
De liftinstallatie bestaat uit een machineruimte die zich meestal boven op de liftschacht en dus boven op het dak van een gebouw bevindt. Hierin is de liftmachine geplaatst en de schakelkast die de besturing van de lift regelt. Soms bevindt de machinekamer zich ook naast de schacht. Dit kan zowel aan de boven- als aan de onderkant van de schacht zijn. Bij hydraulische liften maakt het niet uit waar de machineruimte zich bevindt. Een nieuwere vinding is de machinekamerloze lift. Een ander onderdeel van de lift is de liftschacht. Dit is de ruimte waarin de kooi en de geleiders zich bevinden. Passagiers krijgen door middel van schachtdeuren toegang tot de liftkooi. Onder in de schacht bevindt zich de schachtput met de buffers voor de kooi.
Geschiedenis.
In het Oude Nabije Oosten gebruikten de Egyptenaren waarschijnlijk al hefwerktuigen bij de bouw van de piramides. Archimedes (ca. 287 voor Christus – ca. 212 voor Christus) ontwierp een hefwerktuig met touwen en katrollen, waarbij de hijskabels om een haspel gewonden werden met behulp van bomen en een windas. In het Colosseum werden gladiatoren en wilde dieren naar de arenavloer gebracht met een soort lift.
Tijdens opgravingen op een van de zeven heuvels waarop de paleizen van de Romeinse keizers Augustus en Tiberius hebben gestaan, zijn delen van schachten en onderdelen van primitieve liften gevonden zoals: lagers van leischijven en delen van leiderbevestigingen. Ook keizer Nero had een lift in zijn paleis. Vitruvius, een Romeins militair en architect beschreef in zijn boek "De architectura" over de bouwkunst al een zogenaamd liftplatform.
In het jaar 1000 werd in de werken van Ibn Khalaf al-Muradi een soort lift beschreven om een ram voor de bestorming van een fort naar een hoger gelegen niveau te verplaatsen.
Lodewijk XV liet vele eeuwen later voor zijn woonverblijf in Versailles een echte personenlift bouwen. Deze lift was al voorzien van een contragewicht. Met deze lift was hij in staat zijn maîtresse, de gravin Châteauroux, die een verdieping hoger woonde, discreet te bezoeken.
In 1795 was het de uitvinder Ivan Kulibin die een lift op basis van een schroefhefmechanisme ontwierp voor het winterpaleis van Sint-Petersburg. In 1823 kreeg ook Londen zijn ‘stijgende kamer’.
De industriële revolutie bracht nieuwe ontwikkelingen en mogelijkheden. Fabrieken maakten gebruik van stoommachines die via een systeem van loopwielen en platte riemen goederenliften in beweging brachten. Ook werden voor het vervoer van goederen diverse hydraulische liften gemaakt. Deze liften maakten gebruik van een plunjer onder de kooi, om de kooi omhoog en omlaag te laten bewegen. De plunjer werd door middel van waterdruk, geleverd uit pompen, uitgeschoven. Deze liften waren echter niet geschikt voor grote hoogteverschillen doordat de hefhoogte niet groter kon zijn dan de plunjer lang was. Om alle verdiepingen te bereiken, moest er voor de plunjer een gat gemaakt worden, even diep als de hoogte van het gebouw.
In 1852 bouwde Elisha Otis de eerste lift met een veiligheidsinrichting die voorkwam dat de kooi naar beneden stortte bij een kabelbreuk. Bij een demonstratie tijdens de wereldtentoonstelling op het Crystal Palace in New York in 1853 zat Otis zelf in de lift. Toen die bijna boven was, hakte een medewerker de liftkabel door. Door het veiligheidssysteem zakte de lift maar enkele centimeters omlaag, waarmee bewezen werd dat de lift veilig was. Het veiligheidssysteem van Otis werkt met getande geleiderails in de liftschacht. Op het moment dat de druk van de liftkabel wegvalt bij een kabelbreuk, grijpen de klauwen van de kooi in de rail en houden de val van de kooi tegen.
Kort na deze demonstratie kreeg Otis zijn eerste opdrachten. Na zijn dood in 1861 namen zijn zoons, Charles en Norton, het door hun vader opgerichte liftenbedrijf Otis Elevator Company over. In 1873 hadden zij al tweeduizend liften geplaatst in kantoorgebouwen, warenhuizen en hotels. Vijftien jaar later introduceerden zij de eerste direct aangedreven elektrische lift. Dit betekende een enorme comfortverbetering voor de passagiers.
In 1877 introduceerde de mijnbouwingenieur Friedrich Kroepe de eerste tractielift. Hierbij liepen de hijskabels van de kooi over een elektrisch aangedreven schijf naar het contragewicht. De kracht die is benodigd om de kooi te verplaatsen wordt aldus verkregen via de wrijving tussen de hijskabels en de schijf. Kroepe loste hiermee in één klap veel problemen op. De enorme trommels om de hijskabels op en af te winden konden achterwege blijven en ook van ongelijkmatige belasting van de trommelas en de kooigeleiders was geen sprake meer.
Aandrijving van liften.
Er bestaan verschillende manieren om de kooi langs de leiders te verplaatsen. Globaal kan onderscheid gemaakt worden tussen tractieliften, hydraulische liften, trommelliften, spindelliften, tandheugelliften en vacuümliften.
Tractieliften.
Bij tractieliften hangen de kooi en het contragewicht aan hijskabels die lopen door groeven van de tractieschijf. Het contragewicht is zwaarder dan de liftkooi (naargelang de balancering 40 of 50% van het hefvermogen) waardoor minder energie nodig is om de lift aan te drijven. Wrijving tussen de hijskabels en de groeven van de tractieschijf zorgt ervoor dat de kooi omhoog of omlaag wordt bewogen. Zodra het contragewicht of de kooi in schachtput op zijn buffers terechtkomt valt de druk op de hijskabels weg en begint de machine te slippen. De buffers waarborgen dus de vrije ruimtes boven en onder de liftkooi en zorgen ervoor dat de lift nooit ver voorbij zijn bovenste of onderste stopplaats kan lopen. Voor monteurs en passagiers zijn dit dus veilige liften.
Bij het berekenen van de tractieschijf wordt rekening gehouden met verschillende bedrijfstoestanden. De tractieschijf moet zodanig worden berekend dat de wrijving tussen de kabels en de schijf zo hoog is dat in de ongunstigste situatie geen kabelslip optreedt en de wrijving mag ook weer niet zo hoog gekozen worden dat de kooi of het contragewicht omhoog worden getrokken als een van beide op de buffers loopt. Bij deze berekening wordt rekening gehouden met de omvattingshoek van de kabels over de tractieschijf, de wrijving tussen de kabel en de tractieschijf en de vorm van de groef.
Om de tractieschijf te laten draaien wordt gebruikgemaakt van een elektromotor. De elektromotor drijft een wormas aan die op zijn beurt een wormwiel aandrijft dat op dezelfde as zit als de tractieschijf. Door te variëren met het aantal polen van de elektromotor, de wormas, het wormwiel en de diameter van de tractieschijf wordt de snelheid van de lift bepaald. De wormas is uitgevoerd met een mechanische rem die de machine tot stilstand brengt en in stilstand houdt wanneer de elektromotor niet draait.
De komst van de frequentieregelaar heeft het mogelijk gemaakt de wormoverbrenging achterwege te laten. Dit principe wordt de laatste jaren toegepast bij de zogenoemde machinekamerloze liften. Bij dit type liften hangt de liftmachine in de schacht en is de opbouw voor de machinekamer boven op de schacht niet meer noodzakelijk.
Wanneer de liftkooi direct over de tractieschijf aan het contragewicht bevestigd is, spreekt men van een 1:1 ophanging. Wanneer de kabels zijn vastgemaakt aan de constructie van het gebouw en over leidschijven over de kooi, de tractieschijf en het contragewicht lopen, spreekt men van een 1:2 ophanging. Wanneer de kabel 2 centimeter over de tractieschijf verplaatst, gaat de kooi 1 centimeter omhoog of omlaag. De krachten in de kabels worden bij deze manier van ophangen gehalveerd.
De laatste ontwikkeling bij tractieliften is de vervanging van hijskabels door hijsbanden. Deze hijsbanden bestaan uit dunnere staalkabels in een platte band, zodat er tractieschijven met een kleinere diameter kunnen worden gebruikt.
Hydraulische liften.
Bij hydraulische liften vindt de verplaatsing van de kooi plaats door middel van vloeistof onder druk. De installatie bestaat uit een vloeistofbak met een elektrisch aangedreven pomp, een leidingsysteem, een stuurblok, en een cilinder met een plunjer. Wanneer de kooi omhoog moet worden bewogen gaat de pomp draaien en verplaatst deze de vloeistof naar het leidingsysteem. Het leidingsysteem zorgt voor een drukopbouw waardoor de plunjer uitschuift. Als gevolg hiervan beweegt de kooi omhoog. In het leidingsysteem zit een terugslagklep die ervoor zorgt dat de kooi op de juiste hoogte blijft als de pomp uitschakelt. De kooi zakt naar beneden door de vloeistof uit de cilinder weg te laten duwen. Dit gebeurt door het openen van de daalklep die parallel aan de terugslagklep gemonteerd is. De lengte van de plunjer bepaalt de hoogte waarover de kooi zich kan verplaatsen.
Hydraulische cilinders toegepast in de liftindustrie zijn enkelwerkend en meestal duwcilinders. Soms worden ook trekcilinders toegepast. De cilinder kan onder of naast de kooi geplaatst zijn. De plunjers kunnen enkele plunjers zijn of telescoopplunjers. Telescoopplunjers zijn voorzien van gelijkloopinrichtingen die ervoor zorgen dat er geen extreem grote drukken in de cilinder ontstaan wanneer de verschillende plunjers ongelijk uit zouden schuiven.
Om de hefhoogte te vergroten kunnen hijskabels toegepast worden. Deze manier van ophangen wordt indirect genoemd en aangeduid als 2:1. De kooi verplaatst zich 2 centimeter omhoog als de plunjer 1 centimeter als uitgeschoven wordt.
Een bekend voorbeeld is de plunjerlift in het Evoluon te Eindhoven.
Trommelliften.
Bij trommelliften worden de hijskabels of kettingen opgewonden op een trommel om de kooi omhoog te verplaatsen. Een contragewicht is bij deze manier van aandrijven niet noodzakelijk. Trommelliften zijn onveilige liften doordat de kooi door het plafond van de schacht getrokken kan worden als de elektromotor niet tijdig afgeschakeld wordt.
Om te stijgen voert een reductiemotor een trommel mee waarop de kabels die aan de cabine bevestigd zijn oprollen. Dat systeem wordt niet vaak gebruikt omdat de motor krachtig genoeg moet zijn om zowel het dood gewicht als de last mee te voeren aan de gewenste snelheid en omdat de hoogte en de last beperkt zijn om problemen met het oprollen van de kabel te voorkomen. Het systeem beschikt over een beveiliging waardoor de kabels niet vast kunnen komen te zitten.
Spindelliften en tandheugelliften.
Bij spindelliften en tandheugelliften beweegt de kooi zich omhoog, door langs de geleiding omhoog te klimmen via een mechanische installatie.
Vacuümliften.
Bij vacuümliften beweegt de kooi zich in een nauw passende schacht. Door boven de kooi een vacuüm te creëren wordt de kooi door de schacht omhoog gezogen net als vuil door een stofzuigerslang.
Bediening.
Oudere liften worden door een liftboy bediend. Vaak is dat een jongen in de tienerleeftijd. Hij staat in de lift en duwt een hendel omhoog of omlaag. Hij moet erop letten dat de lift precies op de juiste hoogte stopt. De liftboy opent en sluit verder de deuren. Een dergelijke lift trof men aan in warenhuizen, hotels en thans nog in metrostations. Tegenwoordig wordt bijna elke lift door de gebruiker met drukknoppen bediend. In enkele gebouwen, onder meer in de Verenigde Staten, treft men nog liftbedienden aan.
Oudere liften voeren één opdracht tegelijk uit (bezetbesturing). Het heeft dan pas zin op een knop te drukken als de lift niet met een andere opdracht bezig is. Alle moderne liften zijn geprogrammeerd om meerdere verdiepingen zo efficiënt mogelijk af te werken, zogenaamde verzamelbesturing.
De lift oproepen.
Er is op elke verdieping een drukknop om de lift te roepen. Vaak, vooral in kantoorgebouwen, zijn er twee drukknoppen (volledig verzamelend): een voor omhoog en een voor omlaag (op de bovenste en onderste verdieping is een enkele knop natuurlijk voldoende). Drukt men op de knop voor omhoog, dan zal de lift niet stoppen als hij op weg naar beneden voorbijkomt. Stopt de lift, dan wordt aangegeven in welke richting de kooi gaat.
Vaak zijn er meerdere liften naast elkaar en dan is er op elke verdieping één paar drukknoppen voor de hele installatie, een knop voor omhoog en een knop voor omlaag.
Naar de gewenste verdieping.
In de liftkooi is een paneel met drukknoppen, een knop voor iedere verdieping. Wordt op een knop gedrukt, dan gaat de lift naar de gevraagde verdieping.
In zeer hoge gebouwen vindt men in de lift soms een numeriek toetsenbord, dus met tien cijfers, waarop de gewenste verdieping kan worden ingetoetst.
Soms hebben de drukknoppen ook een opschrift in braille.
Een verlicht paneel in de kooi geeft aan op welke verdieping men zich bevindt. Zo'n paneel vindt men vaak ook aan de buitenkant, op elke verdieping. In sommige liften wordt de verdieping hoorbaar omgeroepen.
Er zijn installaties waarbij men bij het oproepen van de lift in plaats van op "naar boven" of "naar beneden" de verdieping waar men heen wenst te gaan moet invoeren. Hierna geeft de installatie aan welke lift dan genomen dient te worden. In de lift zelf kan men geen verdieping meer kiezen. Dit is mede ingevoerd om het verkeerd kiezen (zie hieronder) te verminderen.
Op het paneel is tevens een alarmknop aanwezig waarop men kan drukken als men vastzit in de lift, zodat er hulp kan komen. Daarnaast is er soms een telefoon aanwezig waarmee men in zo'n geval hulp kan vragen of staat op het paneel een noodnummer vermeld wat men met de eigen mobiele telefoon kan bellen om hulp te vragen.
Veiligheid.
Vanginstallatie.
Om ongelukken te voorkomen heeft Otis al in 1852 de vanginstallatie uitgevonden. Deze verhindert dat de kooi naar beneden stort bij breuk van de hijskabels of het niet werken van de rem. Er zijn meerdere soorten vanginstallaties waaronder blokkeervangen, blokkeervangen met bufferwerking, glijvangen en remvangen. De snelheid van de lift bepaalt welke vanginstallatie toegepast moet worden.
De vanginstallatie wordt meestal bediend door middel van een snelheidsbegrenzerkabel, die vastzit aan de kooi en in de machineruimte over een snelheidsbegrenzerschijf loopt. Wanneer de snelheid van de kooi toeneemt in neerwaartse richting, zal op basis van de middelpuntvliedende kracht een pal de snelheidsbegrenzerschijf tot stilstand brengen, waarna de snelheidsbegrenzerkabel die eroverheen loopt als gevolg van wrijving tot stilstand komt. De snelheidsbegrenzerkabel bedient op de kooi een hefboommechanisme, waardoor de vanginstallatie de kooi vast zal klemmen op de leiders. Bij sommige liften wordt de vang ook in werking gesteld door het slap worden van de hijskabels. Dit is meestal het geval bij indirect aangedreven hydraulische liften en tractieliften die aan twee hijskabels zijn opgehangen.
In de NEN – EN 81-1 van 1998 wordt bepaald dat de kooi ook tegen 'omhoog vallen' (door het contragewicht) moet worden beveiligd. Dit kan gebeuren door een vanginstallatie die ook in opwaartse richting werkt of een vang op het contragewicht. Er zijn nog meer mogelijkheden om de kooi tegen opwaarts vallen te beschermen.
De vanginstallatie en snelheidsbegrenzer worden elektrisch bediend door middel van een contact in de veiligheidslijn. De veiligheidslijn is een seriële schakeling in de elektrische installatie van de lift die ervoor zorgt dat de lift niet kan vertrekken of tot stilstand wordt gebracht als een van de contacten in de veiligheidslijn verbroken is. Al deze contacten zijn mechanisch gedwongen verbrekend aangelegd.
Hydraulische liften hebben een extra ingebouwde veiligheidsvoorziening ten opzichte van tractieliften. Wanneer de druk in het leidingsysteem weg zou vallen door bijvoorbeeld leidingbreuk, zou de kooi naar beneden kunnen vallen. Om dit te voorkomen zit er direct aan de cilinder een leidingbreukventiel dat sluit zodra de druk op de leiding wegvalt. Hierdoor blijft de vloeistof in de cilinder en komt de kooi tot stilstand. Soms wordt ook een smoorventiel toegepast, dat ervoor zorgt dat de lift met een minimale snelheid onder in de schacht op zijn buffers loopt. Wanneer de hydraulische lift tevens met kabels wordt aangedreven is deze ook voorzien van een vanginstallatie.
Deuren.
Bijna elke lift is voorzien van schachtdeuren die alleen geopend kunnen worden als de kooi op die verdieping staat. Moderne liften hebben bovendien kooideuren. Vaak zijn de kooideuren twee automatische schuifdeuren, en de schachtdeuren op elke etage ook. Als de lift bij een etage aankomt gaan de kooideuren en de schachtdeuren vaak tegelijk open. Oudere liften hebben vaak geen kooideuren - vanuit de kooi ziet men dus de binnenkant van de schacht.
De deuren zijn voorzien van contacten in de veiligheidslijn. Dat wil zeggen dat de lift niet vertrekt als er ergens een deur open blijft staan. Door middel van grendels is geregeld dat de schachtdeuren niet open kunnen als de kooi er niet achter staat.
Wanneer er geen kooideuren zijn, zit er in de kooi een blokkeerschakelaar die passagiers de mogelijkheid geeft de lift te laten stoppen. Meestal is er dan ook een bewegende drempel of infraroodgordijn in de kooi aanwezig, die de lift onmiddellijk stilzet als er iets tussen de drempel of infraroodgordijn en de schachtwand komt.
Tot slot zijn er voor de monteurs nog diverse blokkeerschakelaars geplaatst, om de lift te kunnen uitschakelen. Een monteur kan een deur ook openen als de kooi er niet achter staat, wat nodig kan zijn om passagiers te bevrijden uit een stilgevallen lift.
Einde van de schacht.
Wanneer de kooi de bovenste of onderste stopplaats voorbij rijdt, zorgt een noodeindschakelaar aan de kooi of in de schacht ervoor dat de liftmachine uitgeschakeld wordt voordat de kooi of het contragewicht op de buffers loopt.
Brandweerlift.
Een brandweerlift is een lift voor regulier gebruik met zodanige beveiliging/brandwering dat deze in geval van brand door de brandweer kan worden gebruikt.
Normen.
In verschillende delen van de wereld gelden verschillende normen voor liften:
Normen in Nederland.
In Nederland besloot in 1929 een aantal liftenfirma’s tot de oprichting van de Nederlandse Vereniging voor Liftnijverheid (NVL). Op deze manier beschermden zij hun goede naam als leveranciers van deugdelijke producten. In 1930 gaf de toenmalige minister voor Arbeid, Handel en Nijverheid Verschuur gehoor aan de vraag van het NVL voor het opstellen van veiligheidsvoorschriften; hij installeerde nog datzelfde jaar de commissie Straatman. Uit deze commissie ontstond op 28 juli 1933 het rapport "Leidraad voor veiligheidsmaatregelen voor liften'. In datzelfde jaar werd op 7 juli het Nederlands Instituut voor Lifttechniek (NIVL) opgericht. Hierin waren vertegenwoordigd: de Arbeidsinspectie, de Vereniging van Nederlandse Gemeenten, de elektriciteitsbedrijven en de NVL. Later veranderde de naam in Liftinstituut.
In 1945 werd begonnen met het opstellen van een herziene versie van de 'Leidraad', en in 1950 verscheen de eerste nationale norm voor liften, de N1081. Via het Liftenbesluit I kreeg deze norm een wettelijke basis. Een tweede druk verscheen in 1961 onder de naam NEN1081. Eisen voor hydraulische liften werden toegevoegd in de NEN1081 3e druk 1971.
Een ongeluk met zwaar letsel leidde ertoe dat het Liftenbesluit I in 1969 voor de eerste keer werd aangepast. Hiertoe moesten alle liften, ook bestaande liften, in woongebouwen uitgerust worden met een beveiliging van de kooitoegang in de vorm van een kooideur of een beweegbare drempel. In 1979 werd het Liftenbesluit I voor de tweede keer aangepast.
In 1979 kwam de NEN-EN-81-1 voor elektrisch aangedreven liften tot stand. Deze norm had een internationaal karakter. In 1989 volgde de NEN-EN-81-2 voor hydraulische liften.
In 1985 werd in Europa de zogenaamde Nieuwe Aanpak Richtlijnen opgesteld. Hieruit ontstonden in 1998 de geharmoniseerde normen NEN-EN-81-1 en NEN-EN-81-2.
Het Bouwbesluit 2012 bepaalt dat een gebouw, waarvan een vloer van een verblijfsgebied hoger ligt dan 20 meter boven het meetniveau, een brandweerlift moet hebben.
Normen in België.
In België zijn liften zonder kooiafsluiting (waarbij men in de lift de muur ziet passeren) door een NBN-norm verboden. Het aanbrengen van een extra deur op de kooi in een bestaande installatie is specialistisch werk. Onderzoek wordt gedaan of de gebruiker beschermd kan en mag worden door een lichtgordijn die als kooiafsluiting dient. Ook moet in een groot gebouw één prioritaire lift zijn, een lift die de brandweer kan gebruiken om in het gebouw te kunnen komen (zichtbaar aan de sleutel achter glas).
In België moet de vrije lifthoogte (dat wil zeggen de hoogte boven de bovenste verdieping (vloer) die de lift aandoet) 3,6 meter bedragen; een stuk hoger dan de standaardhoogte van een verdieping. Op het dak is daarom boven liftkokers vaak een kleine verhoging zichtbaar.
Aantal liften.
België.
In België zijn er naar schatting zo'n 85.000 liften . Syndi.be heeft hiervan reeds zo'n 30.000 kunnen toewijzen aan VME's . Hun klanten kunnen deze gebouwen online consulteren.

</doc>
<doc id="29262" url="https://nl.wikipedia.org/wiki?curid=29262" title="Roltrap">
Roltrap

Een roltrap is een diagonaal transportsysteem, bestaande uit een trap met omhoog- of omlaagschuivende treden. De treden hebben onderaan wieltjes die over een rail in lusvorm lopen. De meeste roltrappen hebben twee meebewegende handleuningen in dezelfde richting, de zogenaamde leuningbanden. De snelheid van de meebewegende leuningbanden wordt doorgaans om veiligheidsredenen iets sneller ingesteld dan de roltrap zelf. Men wordt op die manier naar voren getrokken in plaats van naar achter indien er een kleine speling zou zitten op de omloopsnelheid van de leuningen.
Geschiedenis.
Charles Seeberger kocht een patent uit 1892 van George A. Wheeler, die geen kans zag zijn ontwerp voor een roltrap te realiseren. Seeberger verbeterde het plan en hij was de maker van de eerste roltrap, die hij installeerde als een attractie op Coney Island in New York in 1896. Hij werkte bij de Otis Elevator Company, die de eerste commerciële roltrap produceerde voor de wereldtentoonstelling van 1900 in Parijs. De Amerikaanse uitvinder Nathan Ames vroeg in 1859 patent aan. Een van de eerste keren dat een roltrap in een film was te zien, was in 1916 in "The Floorwalker" van Charlie Chaplin. Hierin werd de roltrap meteen gebruikt als running gag.
Roltrappen in Nederland.
De eerste roltrap in Nederland werd in 1926 in het gebouw van De Bijenkorf aan de Grote Marktstraat in Den Haag geïnstalleerd door de fa. Fred. Stieltjes uit Amsterdam-Noord, vertegenwoordiger in Nederland van Otis. Op 20 maart 1926 meldde de Bijenkorf in een grote advertentie die in verschillende kranten werd afgedrukt: "Voor de communicatie tusschen de vijf étages dienen vier ruime personenliften en vier goederenliften, een roltrap (escalier roulant), de eerste in Nederland, is in staat 4000 personen per uur te vervoeren."
Deze "escalier roulant" zorgde voor een sensatie. Op 10 april 1926, veertien dagen nadat de Bijenkorf in Den Haag was geopend, schreef de "Leeuwarder Courant", in de rubriek Haagsche Brieven, een stukje onder de kop ‘Bijenkorf-koorts’. Er waren allerlei luxe artikelen in deze winkel te koop, meldde de Haagse correspondent, "maar ook voor het kinderlijk gemoed is er te genieten. Een belangrijke attractie is de roltrap. Daar wil iedereen eens mee gereden hebben. Daar wordt gedrongen. Een groot kermisvermaak. Het wordt nog als genoeglijkheid beschouwd, moet nog de periode doormaken die de pont over het Y gehad heeft in Amsterdam in de eerste dagen, toen de vaart vrij was en de schoolkinderen er een spelletje van maakten. Daar moeten we hier nog grootsteedsch voor worden, omdat dat ding als iets nuttigs en niet als vermaak te gebruiken."
Maar het duurde veel langer dan de correspondent had verwacht. De lol was er niet al na een paar dagen af, de roltrap bleef maandenlang een sensatie. Op 4 december, een dag voor het Sinterklaasfeest, kwam de Haagse correspondent erop terug in de "Leeuwarder Courant". Talloze mensen waren inkopen in de Bijenkorf aan het doen, schreef hij. "De drukte is er overweldigend. Er zijn verkeersmaatregelen noodig, een huisknecht in een gestreept jasje fungeert voor verkeersagent op de trap, de liften worden zoo bestormd, dat men het neerdalen er in voor het publiek moest afschaffen, op de roltrap, die altijd nog een attractie is, staat ieder treetje vol, terwijl een file er voor staat te wachten, als bij een tram op een drukke avond te Scheveningen."
Sinds de ingebruikname van de roltrappen in de Maastunnel in Rotterdam waren deze met hun lengte van 43 meter de langste van Nederland. Dit duurde tot 2015, toen in metrostation Vijzelgracht in Amsterdam een roltrap van 47 meter lang werd geplaatst. Deze zijn in de zomer van 2018 in gebruik genomen.
Gedragsregels.
De roltrap is ontworpen om in dezelfde tijd een groter aantal mensen van de ene naar de andere verdieping te brengen. Wanneer de meeste mensen blijven stilstaan, worden er juist minder mensen vervoerd dan met een vaste trap. Daarom worden stilstaande passagiers verzocht om rechts op de trede te gaan staan, waardoor anderen hen links kunnen passeren (Londense metro: "Stand on right, walk on left"; ProRail op de treinstations: "Rechts staan, links gaan"). Onderzoek naar het rechts staan en links gaan toonde aan dat het niet altijd de meest efficiënte manier is.
Varianten.
Zeldzamer dan rechte roltrappen zijn spiraalvormige wentelroltrappen, waarvan de eerste werd ontworpen door de Amerikaanse uitvinder Jesse Reno (1861-1947) voor het metrostation Holloway Road in Londen in 1906.
Een loopband is hetzelfde als een roltrap, maar dan horizontaal. Men vindt deze vaak op luchthavens waardoor men zich sneller kan verplaatsen. 
Een tussenvorm is een hellingbaan. Ook deze vindt men op luchthavens en in sommige (grotere) winkels. De verplaatsing is dan wel diagonaal maar doordat gebruik is gemaakt van een loopband met een relatief kleine helling, is het mogelijk om winkelwagens of bagagekarretjes mee te nemen, wat bij een reguliere roltrap niet goed lukt. Zulke wagentjes hebben een rem of terugrijblokkering. De rem in de wieltjes wordt geactiveerd doordat de gebruiker de handgreep loslaat of automatisch door de ribbels in de treden van de hellingbaan. 
Omstreeks 1970 was er in Den Haag een supermarkt met een aparte hijsinstallatie voor de winkelwagentjes. Deze werd "carlift" genoemd. De carlift liep evenwijdig aan de roltrap, dus ook schuin. De bezoekers duwden de wagentjes in de carlift en gingen zelf met de roltrap. De constructie was weinig succesvol - het gebeurde vaak (vooral als men naar beneden ging) dat een vol wagentje losraakte en naar beneden kletterde.

</doc>
<doc id="29264" url="https://nl.wikipedia.org/wiki?curid=29264" title="Ondergrondse">
Ondergrondse



</doc>
<doc id="29266" url="https://nl.wikipedia.org/wiki?curid=29266" title="Spa (stad)">
Spa (stad)

Spa (Waals: "Spå/Spâ") is een stad en gemeente in de Belgische provincie Luik en het arrondissement Verviers, aan de rivier de Wayai. De gemeente telt ruim 9.800 inwoners. De thermen van Spa staan sinds 2021 op de UNESCO-Werelderfgoedlijst als onderdeel van de Historische kuuroorden van Europa.
Etymologie.
Volgens een in toeristische milieus populaire en ook door het mineraalwaterbedrijf Spadel vaak gebruikte verklaring, zou het toponiem 'Spa' afgeleid zijn van het Latijnse "sparsa", voltooid deelwoord van "spargere", wat 'opwellen' of 'spuiten' betekent, en zou Spa dus "opwellende bron" betekenen. Waarschijnlijker dateert de naam uit de Romeinse periode, toen de Romeinen het Spa-mineraalwater allerlei geneeskundige krachten toedichtten en de plaats "Aquae Spadanae" werd genoemd. Sinds de middeleeuwen werden allerlei ziekten die verondersteld werden het gevolg te zijn van ijzertekort in het bloed behandeld door het drinken van ijzerhoudend bronwater. Toen ijzermeester (ijzerertssmelter) Colijn De Wolf (Collin Le Loup) uit Breda hiervoor in 1326 een kuur bedacht, noemde hij zijn waterbron "Espa", wat in het oud-Waals 'fontein' betekent.
Toch bestaat er over de etymologische verklaring geen eensgezindheid en zou Spa ook afkomstig kunnen zijn van het oud-Waalse "spās"/"spōs", afgeleid van het Latijnse "sparsa" (de vrouwelijke uitgang van "sparsus") wat "verstrooid, verspreid of versnipperd" betekent en zou verwijzen naar de verspreide ligging van de huizen in het dorp door de talrijke thermale bronnen. Andere referenties verklaren Spa als een 'vrije ruimte', afgeleid van het Waalse "spâ" en het Latijnse "spatia", meervoud van "spatium" wat ruimte betekent.
Geschiedenis.
In de middeleeuwen behoorde Spa tot het markgraafschap Franchimont, genoemd naar de burcht in het naburige Theux. Spa kreeg in 1594 stadsrechten.
Spa was tot ongeveer 1980 het belangrijkste toeristische centrum van de Ardennen. De vermeende geneeskrachtige werking van het ijzer- en koolzuurhoudend water van de thermen van Spa was al in de 16e eeuw bekend. In 1764 werd de eerste badinrichting gebouwd en kreeg de stad bekendheid als kuuroord. In 1774 werd er het tweede casino van Europa geopend. In de 19e eeuw werd Spa zo bekend dat in het Engels "spa" een soortnaam voor kuuroord werd. De welgestelde bourgeoisie liet er kasteeltjes bouwen. Talrijke gekroonde hoofden, componisten en schrijvers verbleven in Spa.
Het "Concours de Beauté" dat op 19 september 1888 in het Casino werd gehouden, was de eerste schoonheidswedstrijd ter wereld.
Koningin Maria-Hendrika woonde van 1893 tot haar dood in 1902 in de Villa Royale; daar ontvluchtte ze de problemen van Laken.
Van maart tot november 1918, tijdens de Eerste Wereldoorlog, vestigden de Duitsers in Spa het hoofdkwartier van hun militaire opperbevel. Hier, in Hôtel Britannique, planden de strategen het laatste offensief op het westfront, Operatie Michael. Keizer Wilhelm II van Duitsland ontvluchtte in oktober 1918 Duitsland, dat op het punt stond de oorlog te verliezen, voor de toenemend anti-monarchale stemming die zich in zijn land verspreidde. Hij nam zijn intrek in Kasteel La Fraineuse, dicht bij het militaire hoofdkwartier. Toen hij op 9 november vernam dat de troepen niet langer voor hem wilden vechten, trad hij af als Duits keizer. Hij wilde aanblijven als koning van Pruisen, maar de novemberrevolutie bracht de monarchie ten val en de rijkskanselier zette hem af als staatshoofd. Aangezien de Britten en Fransen kenbaar hadden gemaakt dat ze de ex-keizer als oorlogsmisdadiger wilden vervolgen, ging Wilhelm de volgende dag vanuit Spa rechtstreeks naar de Nederlandse grensplaats Eijsden, waar hij asiel aanvroeg. De Nederlandse regering stond dit toe en hij bleef voor de rest van zijn leven in Nederlandse 'ballingschap'.
In juli 1920 hielden de geallieerden in het kasteel La Fraineuse te Spa de naar de stad genoemde conferentie, als vervolg op de conferentie van Versailles. Ze ging voornamelijk over herstelbetalingen, ontwapening, bevoorrading en grenzen.
Bezienswaardigheden.
In de gemeente Stavelot, nabij Spa, ligt het autoracecircuit Spa-Francorchamps waar onder andere Formule 1-wedstrijden worden gehouden. In die gemeente bevindt zich ook het museum van het circuit.
Spa als begrip.
De plaats Spa is in de loop der tijd geoniem geworden aan elke plaats met een natuurlijke waterbron waarvan wordt geloofd dat deze een speciale genezende werking heeft. Als een generieke term wordt het woord 'spa' ook gebruikt voor resort hotels en kuuroorden vaak gelegen in de buurt van een mineraalwaterbron of heetwaterbron – die whirlpools of andersoortige warmwaterhydromassagefaciliteiten aanbieden. Bijvoorbeeld op cruiseschepen worden de sauna en whirlpools e.d. aangeduid als 'spa'.
"Spa bruis" lijkt op weg een soortnaam te worden. Het bedrijf Spa Monopole is sinds 1921 de exclusieve producent van dit bronwater, dat echter niet uit dezelfde bronnen komt als het ijzerhoudend water. Spa Monopole is onderdeel van de Spadel-groep die ook de bronnen van de Waalse plaatsen Spontin en Chevron controleert.
Overige kernen.
Creppe, Nivezé (gedeeltelijk) en Winamplache (gedeeltelijk)
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkeer en vervoer.
De stad beschikt over twee treinstations langs Spoorlijn 44: Station Spa en station Spa-Géronstère. Er is maar 1 verbinding, de L-trein Spa-Géronstère - Verviers-Centraal - Welkenraedt, die beide stations verbindt.
De stad beschikt over een privaat vliegveld: Aérodrome de Spa-La Sauvenière
Sport.
Spa was twee keer etappeplaats in de wielerkoers Ronde van Frankrijk. De Duitser Rudi Altig (1962) en Fransman Sylvain Chavanel (2010) wonnen er een rit.

</doc>
<doc id="29267" url="https://nl.wikipedia.org/wiki?curid=29267" title="Verviers">
Verviers

Verviers is een stad in de provincie Luik in België. De stad telt ruim 55.000 inwoners. In het Waals, dat ook lokaal gesproken wordt, is de naam van de plaats "Vervî".
De stad aan de Vesder is vooral bekend vanwege de (vergane) textielindustrie.
Etymologie.
Verviers komt, evenals andere plaatsnamen eindigend op "-viers", mogelijk van een Keltische uitgang -uer, die op water duidt, evenals het woord "rivier". Naast deze naamsverklaring zijn er ook diverse geromantiseerde "verklaringen".
Geschiedenis.
In Verviers werden Romeinse munten gevonden, doch de streek was ook in de prehistorie al bewoond. Een 2e-eeuwse tumulus te Heusy werd in 1862 afgegraven.
Einde 7e eeuw werd door monniken van de Abdij van Stavelot te Verviers een parochie gesticht: de Sint-Remaclusparochie.
Verviers behoorde tijdens het ancien régime tot het prinsbisdom Luik, en wel was het een van de Goede Steden van dit prinsbisdom, en wel de 23e en laatste (1651) die deze titel verkreeg. Ook was het de hoofdstad van het Markgraafschap Franchimont, dat in 1014 de facto onderdeel werd van het prinsbisdom Luik. Verder was het de hoofdstad van de ban van Verviers, een van de vijf banken van het Markgraafschap.
In het dal van de Vesder ontwikkelde zich al snel enige industriële activiteit. Naast de metaalbewerking werd met name de lakennijverheid belangrijk. Deze profiteerde van het kalkarme water dat van de Hoge Venen afkomstig was en zeer geschikt was voor het wassen van de wol. In een document van 1413 werd melding gemaakt van vier volderijen. In de 17e eeuw verdrong de lakennijverheid die der metaalbewerking vrijwel geheel.
Omstreeks 1652 werd Verviers ommuurd.
In 1692 werd Verviers en omgeving door een aardbeving getroffen.
Industriële revolutie.
Verviers was vanouds een stad waar de lakenindustrie floreerde. Een van de lakenfabrikanten op het eind van de 18e eeuw was Simonis &amp; Biolley. Toen de machinebouwer ("jenny maker") William Cockerill in 1797 uit Engeland vertrok, ontmoette hij in Hamburg een wolhandelaar die hem in contact bracht met Iwan Simonis. Deze nodigde hem uit om machines voor hem te bouwen voor de bewerkingen van wol, zoals het kaarden. In 1799 vestigde hij zich in Verviers.
Allereerst liet Cockerill zijn schoonzoon, de machinebouwer James Hodson, in 1803 overkomen naar Verviers.
Cockerill ging terug naar Engeland, waar hij van 1803-1806 verbleef, en smokkelde van daaruit machineonderdelen, verstopt in kisten textiel, naar het continent. De uitvoer van machines was verboden vanwege de bescherming van de Engelse technologische voorsprong.
Toen William Cockerill samen met James Hodson in 1807 een fabriek voor textielmachines in Luik begon, was de kiem voor de industriële revolutie op het Europese continent gelegd. De stad Verviers was de eerste stad op het continent waar deze omwenteling een aanvang nam..
Door deze ontwikkelingen evolueerde de lakenindustrie zich van een aantal kleinere bedrijfjes tot een veel kleiner aantal grotere, geïndustrialiseerde bedrijven op basis van stoomkracht. Reeds in 1788 was de textielindustrie, die voornamelijk in Verviers was gevestigd, verantwoordelijk voor meer dan 72% van de totale export van het prinsbisdom Luik. Halverwege de 19e eeuw vormde Verviers het zwaartepunt van de Belgische textielindustrie. In deze tijd werden ook bouwwerken geschapen die de grootsheid van de stad tot uitdrukking moesten brengen. In 1873 echter vond een crisis plaats ten gevolge van overproductie. Deze duurde tot 1896. Einde 19e eeuw was een groot deel van de textielfabrieken in Verviers al verouderd ten opzichte van nieuwe en concurrerende industriegebieden. Uiteindelijk zijn er begin 21e eeuw nog slechts twee bedrijven (waaronder Iwan Simonis) actief in de wolindustrie, en het merendeel van de bevolking vindt werk in de dienstensector. In de randgebieden zijn bedrijventerreinen ontstaan met gevarieerde bedrijvigheid.
In 1830 was Verviers een van de eerste gemeenten die na de rellen in Brussel op 25 augustus deelnam aan de Belgische Opstand.
Verviers staat bekend als "Ville lainière" (wolstad) vanwege de belangrijke wolverwerkende industrie die de stad heeft gekend. Ook als "Capitale de l'eau" (hoofdstad van het water) wordt de stad wel geduid, vanwege het kalkarme water van de Vesder dat een belangrijke rol bij de ontwikkeling van de stad heeft gespeeld. Verviers is bovendien, met een agglomeratie van 85.000 inwoners, de op Luik na belangrijkste stad van de provincie Luik.
Incident van 2015.
Op 15 januari 2015 eindigde een antiterreuractie in de buurt van het station in een schietpartij waarbij twee Syriëgangers werden doodgeschoten. Deze werden verdacht van het beramen van een aanslag op een politiebureau. Een derde persoon probeerde te ontkomen maar werd opgepakt.
Overstroming 2021.
In de nacht van 14 op 15 juli trad de Vesder buiten haar oevers en richtte een enorme waterschade aan. Er was die nacht een uitzonderlijke extreme regenval en de dam van het stuwmeer te Eupen werd opengezet. De menselijke en materiële schade was niet te overzien. Men sprak van een grotere schade dan tijdens de Tweede Wereldoorlog.
Sport.
Verviers was twee keer etappeplaats in de wielerkoers Ronde van Frankrijk. In 1976 won de Spanjaard Miguel María Lasa er een rit en in 2017 startte er een etappe naar Longwy.
Kernen.
Overige kernen.
Hodimont
Bezienswaardigheden.
Fonteinen.
Verviers is beroemd om zijn vele fonteinen. Er zijn er zeker 21 en vele daarvan zijn bezienswaardig en/of van historisch belang. De "Fontaine Ortmans" is een grote, monumentale fontein; de "Fontaine du Perron" is gerelateerd aan het Perroen van Verviers; de Fontaine "La Grâce" toont een gestileerd vrouwenbeeld, en zo zijn er meer fonteinen. Een toeristische route voert langs de fonteinen.
Natuur en landschap.
Verviers bestaat geheel uit verstedelijkt gebied en ligt vrijwel geheel op de linkeroever van de Vesder. Lang heeft, parallel hieraan, het Canal des Usines bestaan, waarvan een klein deel weer werd gereconstrueerd. Ook andere beken die in de Vesder vloeien werden overkluisd. In zuidelijke richting stijgt het land in de richting van de Ardennen.
Verkeer en vervoer.
Het station van Verviers, station Verviers-Centraal, is een spoorwegknooppunt aan de spoorlijn Luik - Aken. In Verviers en Pepinster kan overgestapt worden op de trein naar Spa Géronstère.
Ten zuidwesten van Verviers ligt het Vliegveld Verviers-Theux.
Aan de westzijde van Verviers ligt de snelweg E42/A27. Verder verbindt de rondweg R61 de snelweg met de stad en lopen er door de stad verschillende gewestwegen: N61, N640, N657 en N672.
Tramnet.
In Verviers hebben van 1884 tot 1969 trams gereden. De eerste trammaatschappij was de TV (Société Anonyme des Tramways Verviétois) die later is opgegaan in de STIV (Société des Transports Intercommunaux de l'Agglomération Verviétoise). De buurtspoorwegen hebben twee elektrische lijnen vanuit Verviers geëxploiteerd. Eén naar Spa en de ander naar Eupen. De laatste stadstrams werden in 1969 opgeheven.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.

</doc>
<doc id="29268" url="https://nl.wikipedia.org/wiki?curid=29268" title="Welkenraedt">
Welkenraedt

Welkenraedt (Nederlands: "Welkenraat"; Duits: "Welkenrath"; Waals: "Welkenrote"; Ripuarisch: "Wälekete") is een plaats en gemeente in de Belgische provincie Luik. De gemeente telt ruim 10.000 inwoners. De wekelijkse markt vindt plaats op zaterdag. Met de twee buurgemeenten Baelen en Plombières en het oosten van Voeren vormt ze de zogenaamde Platdietse streek. De plaats behoorde tot het oorspronkelijk gebied van het hertogdom Limburg.
In de gemeente wordt Platdiets, een Limburgs dialect, gesproken, maar bij de vastlegging van de taalgrens (in 1963) kwam de gemeente toch aan de Franse kant van de taalgrens terecht. Toch was de mogelijkheid voor het instellen van Nederlandse of Duitse taalfaciliteiten opengelaten (artikel 16 van de Wet op het gebruik van de talen in bestuurszaken). Volgens artikel 3 van de Wet op het gebruik van de talen in het onderwijs (18 juli 1963) is er in Welkenraedt de mogelijkheid het onderwijs in een andere dan de Franse taal te organiseren.
Etymologie.
Het achtervoegsel "raedt" in de plaatsnaam is een spellingsvariant op het Middelnederlandse woord rode of rade (vergelijk Kerkrade) en het Duitse -rath of -roth. Het verwijst naar gerooid land, land dat door het rooien van bomen geschikt is gemaakt voor bebouwing.
Geschiedenis.
Tot de opheffing van het hertogdom Limburg hoorde Welkenraedt tot de Limburgse hoogbank Baelen. Net als de rest van het hertogdom werd Welkenraedt bij de annexatie van de Zuidelijke Nederlanden door de Franse Republiek in 1795 opgenomen in het toen gevormde departement Ourthe.
Na de val van Napoleon werd bij een grensverdrag van 26 juni 1816 tussen de Nederlanden en Pruisen de sectie Herbestal (215 inwoners) afgestaan aan Pruisen. Welkenraedt werd zo een grensdorp.
In 1830 werd Welkenraedt na de Belgische onafhankelijkheid een Belgische grensgemeente en geograaf Philippe Vandermaelen telde er 87 landelijke woningen met strodaken, een kerk, een kapel, een gemeentehuis en een school. Er waren 406 inwoners die "Vlaams" spraken; er was een belangrijke seizoensmigratie uit Luxemburg (dat toen de huidige Belgische provincie Luxemburg en het groothertogdom Luxemburg omvatte – ze kwamen vooral werken in het oogstseizoen. Het inventaris omvat verder details over de natuurlijke omgeving, bodems, landbouwproductie en veestapel. Er was geen nijverheid. Ook het wegennetwerk van toen is beschreven. De omschrijving door Vandermaelen geeft een interessante inkijk in het dagelijkse leven rond 1830. In 1843 werd de spoorlijn Luik - Aken ingehuldigd en het station van Welkenraedt werd geopend als grensstation, voor de Pruisische grens. Het station hielp mee aan de industriële en demografische ontwikkeling van de gemeente.
Na de Eerste Wereldoorlog en het Verdrag van Versailles kwam het voormalig Pruisische gebied ten oosten van Welkenraedt bij België, waardoor Welkenraedt niet langer een grensgemeente was.
Kernen.
Het dorpscentrum van de (Waalse) plaats Welkenraedt sluit aan op de plaats Herbesthal, op het grondgebied van de (Duitstalige) buurgemeente Lontzen.
Overige kernen.
In de gemeente liggen verschillende kleine gehuchten, waaronder Lançaumont ("Lantzenberg") en La Bruyère ("Heide") ten zuiden en westen van het dorpscentrum van Welkenraedt.
Natuur en landschap.
Welkenraedt ligt in het Land van Herve, op een hoogte van ongeveer 260 meter. Het dorp ligt in het stroomgebied van de Ruyff (een beek die uitmondt in de Vesder), nabij de waterscheiding met de Geul. De omgeving is gekenmerkt door landbouw. In het zuiden is er een bedrijventerrein (Lançaumont) en de autoweg E40 met parallel daaraan de spoorlijn HSL 3. Ook kent Welkenraedt een spoorwegstation met emplacement, voor spoorlijn 37. Zuidwestelijk van Welkenraedt ligt het Staatsbos van Grunhaut.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Vervoer.
Welkenraedt is een klein spoorwegknooppunt aan de spoorlijn 37 (Luik - Aken) en spoorlijn 49 (Welkenraedt - Eupen), en het station Welkenraedt dankt een stuk zijn naambekendheid in Vlaanderen als bestemming van bepaalde treinen op de verbinding van de kust, via Brussel naar het oosten van het land. Ook de hogesnelheidslijn HSL 3 doorkruist Welkenraedt.
Sport.
Voetbalclub FC Welkenraedt is aangesloten bij de KBVB en actief in de provinciale reeksen. De club ontstond uit de fusie van R. Alliance Welkenraedt-Bruyère en RCS Welkenraedt.
Dialect.
Het dialect van Welkenraedt behoort tot de Nederlandstalige dialecten en is een overgangsgebied tussen het Limburgs en het Ripuarisch. Het is vooral na de Tweede Wereldoorlog bergafwaarts gegaan met het dialect; het werd ten onrechte gezien als een Duits dialect. De laatste jaren komt er wat meer aandacht voor het zogenaamde Platdiets.
Nabijgelegen kernen.
Herbesthal, Henri-Chapelle, Limbourg, Baelen

</doc>
<doc id="29269" url="https://nl.wikipedia.org/wiki?curid=29269" title="Amel (gemeente)">
Amel (gemeente)

Amel (Frans: "Amblève") is een Duitstalige gemeente met Franstalige faciliteiten in de provincie Luik in België, aan de gelijknamige rivier (in het Nederlands meestal bekend met de Franse naam: Amblève). De gemeente telt ruim 5000 inwoners. De streek waar de gemeente toe gerekend wordt, is de Belgische Eifel.
Kernen.
Overige kernen.
De overige kernen zijn Born, Deidenberg, Eibertingen, Halenfeld, Hepscheid, Herresbach, Iveldingen, Medell, Mirfeld, Möderscheid, Montenau, Schoppen, Valender, Wereth.
Geschiedenis.
De naam "Amel" heeft een Keltische oorsprong en betekent: "water". Hier liep ook de heerweg van Reims naar Keulen. Ook liep de Via Mansuerisca door deze streek. In 1868 werden de overblijfselen van een Romeinse villa blootgelegd. In de Keltische en Romeinse tijd werd aan de oevers van de riviertjes naar goud gezocht. Goudwassersheuveltjes uit die tijd getuigen daar nog van. Omstreeks 1900 trachtte men opnieuw goud te vinden, maar zonder groot succes.
Onder de Frankische koning Childerik II (670) werd Amel voor het eerst genoemd. In 716 vond er een veldslag uit de Frankische Burgeroorlog plaats. In de Slag bij Amel versloeg de Austrasische hofmeier Karel Martel toen zijn Neustrische tegenstanders onder leiding van koning Chilperik II en diens hofmeier Raganfrid.
Amel maakt deel uit van de Oostkantons en is derhalve pas sinds 1920 Belgisch geworden als gevolg van het Verdrag van Versailles.
Verkeer.
In 1887 begon het treinverkeer op de Vennbahn, tussen Aken en Troisvierges in het Groothertogdom Luxemburg. Na de Tweede Wereldoorlog werd een deel van deze lijn niet meer hersteld. In 1954 werd het personenverkeer, en in 1982 ook het goederenverkeer beëindigd. In 1972 werd het station gesloopt en in 1987 werden de rails verwijderd. Het traject werd vervolgens omgevormd tot fietspad, de "Vennbahnradweg" die deel uitmaakt van het RAVel-netwerk.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Nabijgelegen kernen.
Montenau, Born, Iveldingen, Meyerode, Mirfeld, Möderscheid, Schoppen, Eibertingen

</doc>
<doc id="29270" url="https://nl.wikipedia.org/wiki?curid=29270" title="Büllingen">
Büllingen

Büllingen (Frans: "Bullange", Waals: "Bolindje") is een Duitstalige plaats en gemeente in de Belgische provincie Luik. De gemeente telt ruim 5.000 inwoners. De gemeente wordt gerekend tot de streek Belgische Eifel en is met 150,49 km² de grootste gemeente van de provincie. Het oostelijkste punt van België ligt in de gemeente Büllingen.
Büllingen zelf ligt op ongeveer 570 meter hoogte en heeft bijna 1.200 inwoners. In de gemeente ligt het hoogste dorp van België, Rocherath. Het gehucht Losheimergraben, ook in deze gemeente, ligt nog wat hoger en ook het tweede hoogste punt van België, de Weisse Stein nabij Mürringen ligt in de gemeente.
Kernen.
Overige kernen.
Afst, Allmuthen, Andler Mühle, Berterath, Buchholz, Eimerscheid, Hasenvenn, Hergersberg, Holzheim, Honsfeld, Hüllscheid, Hünningen, Igelmonder Hof, Igelmondermühle, Kehr, Krewinkel, Lanzerath, Losheimergraben, Medendorf, Merlscheid, Mürringen, Rocherath-Krinkelt, Weckerath, Wirtzfeld
Natuur en landschap.
Bij Büllingen stroomt de Warche welke ten noorden van de plaats wordt opgestuwd tot een stuwmeer, het Meer van Bütgenbach. Het centrale deel van de gemeente behoort tot het stroomgebied van de Warche. Het zuiden van de gemeente behoort tot het stroomgebied van de Rijn (via de Our).
Geschiedenis.
Van 1815 tot 1919 behoorde het gebied tot het Koninkrijk Pruisen. In 1920 werd het afgestaan aan België als deel van Eupen-Malmedy.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Nabijgelegen kernen.
Bütgenbach, Wirtzfeld, Rocherath, Mürringen, Hünningen, Honsfeld, Möderscheid, Heppenbach

</doc>
<doc id="29271" url="https://nl.wikipedia.org/wiki?curid=29271" title="Bütgenbach">
Bütgenbach

Bütgenbach (Frans: "Butgenbach", Waals: "Bûtba") is een gemeente in de Belgische provincie Luik. De gemeente ligt in het Duitstalig oostelijk deel van het land. Bütgenbach telt ruim 5.500 inwoners.
Kernen.
Overige kernen.
Er liggen nog wat kleinere dorpen in de gemeente: in de deelgemeente Bütgenbach zelf liggen de dorpen Weywertz en Berg; in Elsenborn ligt nog het dorp Nidrum. Helemaal afgelegen in het noorden van Elsenborn, tegen de grens met Duitsland, liggen de gehuchtjes Küchelscheid en Leykaul.
Geschiedenis.
De eerste vermelding van Bütgenbach dateert reeds van de Karolingers in de 9de eeuw als een voorpost van het Büllinger Hof. Van 1200-1214 was het gebied eigendom van de graven van Luxemburg en vervolgens door huwelijk van het hertogdom Limburg.
In 1237 werd de burcht gebouwd op een rots boven het dal van de Warche. Dit werd middelpunt van een heerlijkheid, "Hof Bütgenbach" genaamd, die ook de dorpen Berg, Elsenborn, Faymonville, Nidrum, Sourbrodt en Weywertz omvatte.
In de loop der tijd ging deze heerlijkheid achtereenvolgens over naar de graven van Vianden en het Huis Nassau. In 1503 kreeg de familie Von Rolshausen de heerlijkheid in leen van de Nassau's en dat bleef zo tot 1786. In 1575 werd de burcht door brand getroffen maar in 1624 weer hersteld. In 1689 echter werd de burcht verwoest door de troepen van Lodewijk XIV van Frankrijk.
In 1795 werd Bütgenbach door de Fransen geannexeerd en in 1815 werd het Pruisisch. Tijdens de Franse bezetting werd de burcht definitief verwoest en bleef een ruïne.
In 1890 werd een hospitaal, het "Sankt-Joseph-Hospital", in gebruik genomen. Dit werd verzorgd door de Zusters van Vincentius a Paulo. In de loop der jaren werd dit uitgebreid met scholen, een bejaardentehuis en dergelijk. In 1984 verlieten de zusters het hospitaal en in 1988 sloot het complex om begin jaren '90 van de 20e eeuw te worden gesloopt.
In 1920 werd Bütgenbach conform het Verdrag van Versailles aan België afgestaan. De gemeente werd daarop in vieren gedeeld waarbij Elsenborn, Robertville en Faymonville werden afgesplitst als afzonderlijke gemeenten.
In 1932 werd een stuwdam in de Warche gebouwd en ontstond het Meer van Bütgenbach.
Tijdens de Tweede Wereldoorlog werd het grondgebied van Bütgenbach samen met Eupen-Malmedy aan het Duitse Rijk gehecht. In de winter van 1944 was hier tijdens de Slag om de Ardennen generaal Eisenhower enkele dagen gestationeerd. In 1945 kwam Bütgenbach weer onder bestuur van België.
In 1977 fuseerde Bütgenbach met Elsenborn tot de huidige fusiegemeente.
Natuur en landschap.
Bütgenbach ligt in de Belgische Eifel. Ten noorden van Bütgenbach stroomt de Warche. Sedert 1932 is er een stuwdam gebouwd en ontstond het Meer van Bütgenbach, van 120 ha.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977
Verkeer en vervoer.
In Bütgenbach komt de N647 uit op de N632.
Tevens had de plaats vroeger aan spoorlijn 45A (Jünkerath - Weywertz) een station Bütgenbach. Over deze spoorlijn heeft ook een toeristentreintje gereden dat een mooi uitzicht bood over het naastgelegen stuwmeer.
Varia.
De Nederlandse koning voert de adellijke titel "Heer van Bütgenbach". Zie Titels Nederlandse koninklijke familie.
Nabijgelegen kernen.
Weywertz, Berg, Büllingen, Nidrum, Schoppen

</doc>
<doc id="29272" url="https://nl.wikipedia.org/wiki?curid=29272" title="Bullange">
Bullange



</doc>
<doc id="29273" url="https://nl.wikipedia.org/wiki?curid=29273" title="Burg-Reuland">
Burg-Reuland

Burg-Reuland is een Duitstalige gemeente in de Belgische provincie Luik. De gemeente telt bijna 4000 inwoners. De fusiegemeente is genoemd naar het kasteel Burcht Reuland maar het gemeentehuis staat in Thommen. De gemeente wordt gerekend tot de streek Belgische Eifel. In de zuidoostelijke uithoek van de gemeente is het drielandenpunt van België, Duitsland en het Groothertogdom Luxemburg gelegen.
Bezienswaardigheden.
In deelgemeente Reuland bevindt zich de ruïne van Burcht Reuland als een bezienswaardigheid. Op de plaats waar de huidige ruïne staat, bouwden de Romeinen reeds een kasteel. In het gehucht Weweler bevindt zich de Weweler Mühle.
Verder in de gemeente:
Kernen.
Overige kernen.
Aldringen, Alster, Auel, Bracht, Braunlauf, Diepert, Dürler, Espeler, Grüfflingen, Koller, Lascheid, Lengeler, Maldingen, Malscheid, Maspelt, Oberhausen, Oudler, Ouren, Richtenberg, Steffeshausen, Stoubach, Weidig, Weisten en Weweler
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Sport en recreatie.
Door Burg-Reuland loopt de Europese wandelroute E2, ter plaatse ook bekend als GR5. De E2 loopt van Schotland naar Nice in Frankrijk. Ook de Vennbahn loopt door Burg-Reuland, namelijk aan de Oostelijke zijde van de dorpskern langs de oude spoorweg. Het tolhuis is inmiddels omgebouwd tot een heuse trekkershut.

</doc>
<doc id="29274" url="https://nl.wikipedia.org/wiki?curid=29274" title="Sankt Vith">
Sankt Vith

Sankt Vith (Frans: "Saint-Vith"; Luxemburgs: "Sankt-Väit", Waals: "Sint-Vit") is een stad in de provincie Luik. Zij behoort tot de Duitstalige Gemeenschap van België en telt ruim 10.000 inwoners. De gemeente wordt gerekend tot de streek Belgische Eifel, waarvan het de enige stad is, en ligt op 520 m boven de zeespiegel.
Met een oppervlakte van 146,93 km² is Sankt Vith na Büllingen de grootste gemeente van de provincie Luik. Daarnaast is de gemeente naast hoofdplaats Eupen de enige stad in de Duitstalige Gemeenschap.
Overige kernen.
Naast de deelgemeenten behoren ook de kleinere dorpen Alfersteg, Amelscheid, Andler, Atzerath, Breitfeld, Eiterbach, Emmels, Galhausen, Heuem, Hinderhausen, Hünningen, Mackenbach, Neidingen, Neubrück, Neundorf, Niederemmels, Oberemmels, Rödgen, Rodt, Schlierbach, Setz, Steinebrück, Wallerode, Weppeler en Wiesenbach tot het grondgebied van Sankt Vith.
Geschiedenis.
Het is niet duidelijk wanneer en waarom Sankt Vith werd gesticht. De eerste vermelding is van 1130 of 1131.
In de stad, sinds 1270 een bezit van de Valkenburgers, liet Jan van Valkenburg een burcht en stadsmuur aanleggen. In 1350 verleende hij Sankt Vith stadsrechten. Het behoorde tot 1795 tot het hertogdom Luxemburg dat onderdeel was van de Oostenrijkse Nederlanden. Nadat het van 1795-1814 bij het Franse departement Ourthe werd ingedeeld kwam het in 1814 onder Pruisen, dat uiteindelijk opging in Duitsland. In 1920 werd het onderdeel van België.
In 1887 werd Sankt Vith via de Vennbahn met Aken verbonden. Een jaar later kwam er ook een spoorlijn naar Gerolstein en de Westeifelbahn. In 1917 kwam er een spoorverbinding met Gouvy en werd Sankt Vith een belangrijk spoorwegknooppunt met onderhoudswerkplaats en tevens een economisch centrum.
Op 10 mei 1940 werden de Oostkantons, en daarmee ook Sankt Vith, door het Duitse Rijk geannexeerd, en op 9 augustus 1944 werden het station en de Sint-Vituskerk gebombardeerd. Van 3-4 september 1944 werd de stad geëvacueerd en op 13 september door Amerikaanse troepen bevrijd. Op 16 december begon echter het Ardennenoffensief en werd de stad verdedigd, totdat op 22 december de nazi's de stad weer innamen. Tijdens de daaropvolgende kerstdagen werd de stad door bombardementen geheel verwoest. Hierbij kwamen 153 bewoners en meer dan 1000 soldaten om. 90% van de gebouwen werd verwoest. Het duurde tot in de jaren '60 van de 20e eeuw voordat de wederopbouw voltooid was. De protestantse kerk werd niet herbouwd omdat het aantal protestanten na de oorlog verwaarloosbaar was. De protestanten van Sankt Vith zijn nu aangewezen op de Duitstalige kerkgemeente in Malmedy.
Bezienswaardigheden.
Hieronder staan alleen bezienswaardigheden in Sankt Vith-stad opgelijst. Zie de artikelen over de overige kernen voor hun bezienswaardigheden.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkeer en vervoer.
In de stad Sankt Vith lopen verschillende gewestwegen: N676, N626, N646, N62 en de N675. In de gemeente liggen verder de N695, N670, N659 en N660. Verder loopt er door de gemeente de snelweg A27/E42.
Vroeger lag er in Sankt Vith ook een spoorwegknooppunt waar de spoorlijnen 47, 48 en 163 samenkwamen bij het station Sankt Vith. Al deze lijnen zijn opgebroken.
Nabijgelegen kernen.
Wiesenbach, Neundorf, Rodt, Emmels, Wallerode, Setz

</doc>
<doc id="29275" url="https://nl.wikipedia.org/wiki?curid=29275" title="Karatsjaj-Tsjerkessië">
Karatsjaj-Tsjerkessië

Karatsjaj-Tsjerkessië (Russisch: Карачаево-Черкесская республика; "Karatsjajevo-Tsjerkesskaja respoeblika" of Карачаево-Черкессия; "Karatsjajevo-Tsjerkessia") is een autonome republiek binnen de Russische Federatie.
Karatsjaj-Tsjerkessië ligt tussen de autonome republiek Kabardië-Balkarië in het oosten en de rest van de Russische Federatie in het noorden en westen, vlak ten zuiden van de belangrijkste Zuid-Russische stad Stavropol. In het zuiden grenst ze aan Georgië, waarvan grotendeels aan de niet-erkende "onafhankelijke" republiek Abchazië. In Karatsjaj-Tsjerkessië wonen 439.470 mensen (2002) op een oppervlakte van 14.276,9 km². De hoofdstad is Tsjerkessk (tot 1939: Batalpasjinsk).
De tijd in de deelrepubliek is Moskoutijd.
Geografie.
Karatsjaj-Tsjerkessië ligt op de noordelijke hellingen van de westelijke Kaukasus. Ongeveer tachtig procent van het gebied is dan ook bergachtig. In het uiterste zuidoosten van Karatsjaj-Tsjerkessië bevindt zich de hoogste berg van Europa, de Elbroes (5642 meter).
Rivieren.
Er zijn 172 rivieren in Karatsjaj-Tsjerkessië, waarvan de grootste zijn:
Meren.
Er zijn circa 130 meren in de deelrepubliek.
Bevolking.
Er wonen meerdere volken in Karatsjaj-Tsjerkessië, waarvan er drie het meest voorkomen. De "Karatsjai" in het bergachtige zuiden en de "Tsjerkessen" grotendeels in de Koeban-vallei in het noorden. Daarnaast wonen er, vooral in het noorden, veel Russen.
Tsjerkessen.
De Tsjerkessen zijn een islamitisch volk, die een Noordwest-Kaukasische taal spreken. Ze maken maar 10% (1989) uit van de republiek en leven vooral in en rond de hoofdstad Tsjerkessk.
Karatsjai.
De Karatsjaïers zijn een islamitisch volk, die een Turkse taal spreken. Ze maken 31% (1989) uit van de totale bevolking in Karatsjaj-Tsjerkessië.
Russen.
De grootste minderheid is van Russische afkomst. In 1989 maakte ze nog 42% uit, maar midden jaren negentig is er een groot aantal geëmigreerd.
Geschiedenis.
Op 4 november 1922 werd op het leefgebied van de Tsjerkessen en de Karatsjaïers de Karatsjaj-Tsjerkessische Autonome Oblast opgericht, als deel van de de Sovjetrepubliek der Bergvolkeren, maar na de opheffing daarvan werd het autonome oblast onderdeel van de RSFSR.
Uit de Karatsjaj-Tsjerkessische Autonome Oblast ontstond op 3 juli 1991 de Karatsjaj-Tsjerkessische Autonome Socialistische Sovjetrepubliek. In 1992 ging het gebied van de Karatsjaj-Tsjerkessische Autonome Socialistische Sovjetrepubliek op in de republiek Karatsjaj-Tsjerkessië. Als gevolg hiervan riepen grote aantallen Russische Kozakken, op het grondgebied van deze autonome republiek woonden, hun eigen Kozakken-republiek uit.
Districten.
Karatsjaj-Tsjerkessië is naast de twee stedelijke districten Tsjerkessk (T) en Karatsjajevsk (K) onderverdeeld in tien districten:

</doc>
<doc id="29276" url="https://nl.wikipedia.org/wiki?curid=29276" title="Lontzen">
Lontzen

Lontzen (Waals: "Lonzene") is een Duitstalige plaats en gemeente in de Belgische provincie Luik. De gemeente telt ongeveer 6.000 inwoners.
Kernen.
Overige kernen.
In Lontzen liggen de plaatsen Busch en Rabotrath. In Walhorn liggen de plaatsen Astenet en Merols. Herbesthal in deelgemeente Lontzen is de grootste woonkern in de gemeente, dus ook groter dan het dorp Lontzen.
Geschiedenis.
Hoewel nominaal een vrije heerlijkheid van het domkapittel in Aken, hoorde Lontzen tot aan de opheffing van het hertogdom Limburg in de praktijk tot de Limburgse hoogbank Walhorn. Net als de rest van het hertogdom werd Lontzen bij de annexatie van de Zuidelijke Nederlanden door de Franse Republiek in 1795 opgenomen in het toen gevormde departement Ourthe. In 1815 werd het Pruisisch, later Duits, en in 1920 kwam het aan België.
Natuur en landschap.
Lontzen ligt in het Land van Herve op een hoogte van ongeveer 240 meter. Bij Lontzen stroomt de Lontzenerbach, een zijrivier van de Geul. Ten noorden van Lontzen bevindt zich het Gippenhaagerbusch. Voorts is er een weidelandschap met melkveehouderij.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Nabijgelegen kernen.
Walhorn, Hergenrath, Montzen, Herbesthal, Astenet

</doc>
<doc id="29277" url="https://nl.wikipedia.org/wiki?curid=29277" title="Raeren">
Raeren

Raeren is een Duitstalige gemeente in de provincie Luik in België. De gemeente telt ruim 11.000 inwoners, waarvan de helft de Duitse nationaliteit heeft. Raeren is ook de naam van de hoofdplaats van de gemeente.
Geschiedenis.
De naam Raeren komt van "rooien" en wijst op een nederzetting op een ontboste plek in het Aachener Wald. Er kwamen twee kernen: Neudorf, dat in 1241 voor het eerst werd genoemd, en Raeren, dat pas in 1400 voor het eerst vermeld werd.
De Raerener keramiek kreeg bekendheid in de 16e eeuw als exportproduct. Het gaat om met zoutglazuur bedekte steengoed kannen, kruiken, bekers en ander gebruiksgoed. Vooral de kannen en kruiken zijn doorgaans mooi gedecoreerd. Bekend zijn de karakteristieke puntneuskruiken uit de periode 1500-1525. Vanaf 1550 tot 1600 waren vooral de boerendanskruiken erg populair. Nederland was een belangrijk afzetgebied voor deze kruiken. Exemplaren van fraai versierde kannen en bekers uit Raeren en omgeving bevinden zich in diverse musea over de wereld.
Tot de opheffing van het hertogdom Limburg hoorde Raeren tot de Limburgse hoogbank Walhorn. Net als de rest van het hertogdom werd Raeren bij de annexatie van de Zuidelijke Nederlanden door de Franse Republiek in 1795 opgenomen in het toen gevormde departement Ourthe. In 1815 kwam het bij Pruisen, later Duitsland, en in 1920 kwam het aan België. De buurtschap Sief echter, werd in 1921 aan Duitsland teruggegeven.
Kernen.
Overige kernen.
Neudorf, Petergensfeld en Lichtenbusch
Taal.
Naast het in het onderwijs en door de plaatselijke overheid gebruikte Duits spreekt de plaatselijke bevolking een Ripuarisch dialect.
Natuur en landschap.
Raeren ligt aan de rand van het Hertogenwald, op een hoogte van ongeveer 300 meter. In het noorden liggen enkele kleinere boscomplexen. De Iterbach stroomt door Raeren in noordoostelijke richting. In het zuiden van Raeren stroomt de Vesder. Op het grondgebied van de deelgemeente Eynatten ontspringt de Geul.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.

</doc>
<doc id="29279" url="https://nl.wikipedia.org/wiki?curid=29279" title="Kelmis">
Kelmis

Kelmis (Frans: "La Calamine", Platdiets: "Kelemis", Waals: "Li Calmene") is een Duitstalige gemeente in de Belgische provincie Luik. De gemeente telt ruim 11.000 inwoners.
Geschiedenis.
Tot de opheffing van het hertogdom Limburg in 1795 hoorde het gebied van het huidige Kelmis tot de Limburgse hoogbank Montzen. Net als de rest van het hertogdom werd Kelmis bij de annexatie van de Zuidelijke Nederlanden door de Franse Republiek in 1795 opgenomen in het toen gevormde departement Ourthe. De huidige deelgemeenten Kelmis en Neu-Moresnet behoorden toen tot de gemeente Moresnet.
De deelgemeente Kelmis vormde, vanwege de aanwezigheid van de belangrijke zinkspaatmijn Vieille Montagne aldaar, onder de naam Neutraal Moresnet tussen 1815 en 1919 een neutrale zone of condominium tussen het Koninkrijk der Nederlanden (later België) en Pruisen (later "Duitse Keizerrijk"). Als gevolg van het verdrag van Versailles werd het gebied een Belgische gemeente onder de nieuwe naam "Kalmis/La Calamine" (naar kalamijn, een andere naam voor zinkspaat of smithsoniet). In tegenstelling tot de Duitse gemeenten die toen bij België werden gevoegd, maakte Kalmis deel uit van het arrondissement Luik. Pas in 1962, toen de gemeente officieel Duitstalig werd, werd ze bij het arrondissement Verviers gevoegd.
De naam van de gemeente werd in 1972 gewijzigd van "Kalmis" naar "Kelmis" (in het Frans bleef "La Calamine" ongewijzigd).
De vroegere gemeente Kelmis werd in 1977 samengevoegd met Neu-Moresnet en Hergenrath tot de (Duitstalige) fusiegemeente Kelmis.
Geografie.
Kelmis ligt op enkele kilometers afstand van de Duitse stad Aken en eveneens dicht bij de Nederlands-Limburgse plaats Vaals. Het grenst aan het drielandenpunt met Nederland en Duitsland.
De aanwezigheid van een zinkmijn heeft voor een verhoogde concentratie zink in de bovengrond gezorgd. Hierdoor kennen Kelmis en Moresnet op enkele plaatsen een opvallende zinkflora. De Geul werd voor de zinkwinning gebruikt, waardoor de bovenloop van de Geul in de Nederlandse provincie Limburg eveneens een bijzondere zinkflora kent.
Tevens ligt een groot gedeelte van het Belgische deel van het Preusbos op het grondgebied van de gemeente Kelmis. Een kleiner deel van dit bos ligt net over de Belgisch-Duitse grens en een nog kleiner deel ligt in Nederland, ten zuiden van Vaals. De naam "Preusbos" betekent overigens "Grensbos" in het lokale Platdietse dialect.
Kernen.
Nabijgelegen kernen.
Moresnet, Lontzen
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Taal.
Naast het in het onderwijs en door de plaatselijke overheid gebruikte Duits, spreekt de plaatselijke bevolking het regionale dialect Platdiets, een Limburgs dialect.
Deze gemeente was aanvankelijk officieel Franstalig, hoewel uit talentellingen bleek dat de grote meerderheid van de bevolking Duits sprak. Pas door de taalwetten van 1962 werd het een Duitstalige gemeente, met faciliteiten voor de Franstaligen. In 1977 volgde de samenvoeging met Hergenrath en Neu-Moresnet, die hetzelfde taalstatuut hadden.
Mobiliteit.
In de deelgemeente Hergenrath bevindt zich een station Hergenrath langs spoorlijn 37 (Luik - Aken). Daarnaast is Kelmis aangesloten op het busnetwerk van Aken.

</doc>
<doc id="29281" url="https://nl.wikipedia.org/wiki?curid=29281" title="Lamoraal van Egmont">
Lamoraal van Egmont

Lamoraal I van Gavere, "graaf van Egmont" (ook: Egmond) (Lahamaide (Elzele), 18 november 1522 - Brussel, 5 juni 1568) was een generaal en staatsman in de Zeventien Provinciën vlak voor het begin van de Tachtigjarige Oorlog (Nederlandse Opstand). In 1568 werden hij en de graaf van Horne op instigatie van Alva aangeklaagd wegens majesteitsschennis, rebellie en medeplichtigheid aan samenzwering, en ter dood veroordeeld. Beiden werden op de Grote Markt van Brussel publiekelijk terechtgesteld door onthoofding. 
Levensloop.
Lamoraal werd geboren op het kasteel van Lahamaide in Henegouwen. Hij was de vierde graaf van Egmont, elfde vrijheer van Purmerend, Purmerland en Ilpendam, heer van Hoog- en Aartswoud(e), Baer, Fiennes, en Zottegem, Armentiers, Lahamaide en Auxy en (vanaf 1553) de eerste prins van Gavere. Hij stamde uit het Huis Egmont, een van de rijkste en invloedrijkste families in de Nederlanden, voortgekomen uit de 'advocati' (= voogden) van de abdij van Egmond, die nabij hun kasteel stond.
Lamoraal was de zoon van Jan IV van Egmont en Francisca van Luxemburg. In 1528 overleed zijn vader. Na de dood van zijn vader stelde keizer Karel V twee neven van Jan IV, Maximiliaan van Egmont en George van Egmont, aan als voogden voor Lamoraal en zijn broer. Karel V voorzag ook in zijn levensonderhoud en Lamoraal werd page aan het keizerlijk hof in Spanje, waar hij een militaire opleiding kreeg. In 1541 besloot Karel V tot een veldtocht tegen de Barbarijse zeerovers. Als trouwe aanhangers van de keizer sloten Lamoraal en zijn broer zich bij zijn leger aan. Nadat zijn broer Karel I van Egmont overleed in 1541 in Cartagena na de slag bij Ras-Tafoura (Algiers), werd Lamoraal de vierde graaf van Egmont.
Huwelijk en nageslacht.
Lamoraal huwde op 8 mei 1544 Sabina van Beieren (1528-1578), dochter van Johan II van Palts-Simmern en Beatrix van Baden, waarmee hij zijn rijkdom nog verder vergrootte. Het luisterrijke huwelijk werd ingezegend door de aartsbisschop van Lünden. Onder de gasten waren Karel V, Ferdinand van Oostenrijk en de hertogen van Cleve en van Saksen. 
Het echtpaar kreeg 12 kinderen, van wie een talrijk nageslacht, (waaronder de Belgische koninklijke familie): 
Loopbaan.
Aan het eind van de 3e Gelderse Successieoorlog, in 1543, verwoestte een Habsburgse strijdmacht onder leiding van Lamoraal van Egmont de toen Gelderse en nu Duitse stad Düren. Door de stad in brand te laten steken en inwoners voor een belangrijk deel te laten vermoorden, stelde hij een voorbeeld. Hij was in zoverre succesvol dat de andere Gelderse steden zich overgaven en er zo een einde aan deze oorlog kwam.
Egmont werd tijdens het kapittel van Utrecht op 17 januari 1546 benoemd tot ridder van het Gulden Vlies. Hij nam in 1546 deel aan de Schmalkaldische Oorlog tegen het Schmalkaldisch Verbond. In 1549 begeleidde hij de toenmalige Spaanse kroonprins Filips bij zijn rondreis in de Nederlanden. In 1550 was hij te gast op het Kasteel van Turnhout. In 1552 werd hij tijdelijk gouverneur-generaal van Luxemburg en was hij als kolonel van twee cavalerieregimenten betrokken bij de mislukte belegering van Metz. In 1554 werd Lamoraal door Karel V naar Engeland en Spanje gestuurd om te onderhandelen over een huwelijk van Filips met de Engelse koningin Maria I van Engeland. Op 17 november 1555 werd Lamoraal lid van de Raad van State. In 1557 begon Egmont met de bedijking van het gebied aan de Oude Maas, dat naar zijn vrouw, Sabina van Beieren, Beierland werd genoemd. In dienst van het Spaanse leger versloeg Lamoraal de Fransen achtereenvolgens in Saint-Quentin (1557) en Grevelingen (1558). Als beloning voor zijn trouw werd Egmont in 1559 benoemd tot stadhouder van de graafschappen Vlaanderen en Artesië en tot gouverneur van de Gentse citadel. In 1561 liet Lamoraal een familiegrafmonument maken (onder andere voor zijn moeder Francisca van Luxemburg) in de Zottegemse Onze-Lieve-Vrouw-Hemelvaartkerk. 
Als edelman maakte Egmont deel uit van de Raad van State. Samen met Willem van Oranje en de graaf van Horne (Driemanschap of Ligue der Groten, 1562) verzette hij zich tegen kardinaal Antoine Perrenot Granvelle, bisschop van Atrecht, die de inquisitie invoerde in Vlaanderen. In een brief aan Filips II (11 maart 1563) bood het Driemanschap hun ontslag aan als Granvelle niet zou vertrekken. Na het vertrek van Granvelle in 1564 verzoende Egmont zich opnieuw met de koning. Op aandringen van de Raad van State vertrok Egmont in 1565 naar Spanje (Madrid en Aranjuez) om Filips II de verlangens van de hoge adel en hun ongenoegen over de situatie in de Nederlanden over te brengen. Egmont meende dat hij de koning overtuigd had wat betreft de rol van de hoge adel in het landsbestuur en de verzachting van de religieuze vervolging, maar hij vergiste zich zwaar. Filips had integendeel besloten de hoge adel uit te schakelen. Na Egmonts terugkeer bleek uit brieven van de koning (Brieven uit het bos van Segovia) dat Filips II terugkwam op zijn beloftes.
Opstand, gevangenschap en onthoofding.
Samen met de graaf van Megen lichtte Egmont de landvoogdes Margaretha in over het Eedverbond der Edelen. Op 5 april 1566 overhandigde hij mede het Smeekschrift der Edelen aan Margaretha. Kort daarna brak de Beeldenstorm (10 augustus 1566) uit en werd het verzet tegen de Spaanse overheersing in de Nederlanden groter. In september 1566 verhuisde Lamoraal van het Egmontpaleis in Brussel naar het Egmontkasteel in Zottegem. Als overtuigd katholiek keurde Egmont de Beeldenstorm ten zeerste af en hij zwoer op 17 februari andermaal trouw aan de Spaanse koning, hoewel hij tegelijkertijd ook probeerde de repressie tegen de protestanten te verzachten. Hij nam afstand van de radicale Brederode en stelde in het voorjaar van 1567 broodnodige troepen ter beschikking, die de geuzen versloegen in Oosterweel en het calvinistisch bestuurde Valenciennes heroverden. Hoewel hij op deze manier zijn loyaliteit had getoond en landvoogdes Margaretha van Parma de opstand onder controle leek te hebben, stuurde Filips II de hertog van Alva naar de Nederlanden. 
Terwijl Willem van Oranje besloot de Nederlanden te ontvluchten, bleven Egmont en Horne ter plaatse. Een paar weken na zijn aankomst liet Alva de graaf van Egmont, zijn secretaris Jan van Casembroot en de graaf van Horne onder een vals voorwendsel - Alva had een overleg aangekondigd om bij een maaltijd over de situatie te praten - arresteren (9 september 1567). Direct na hun arrestatie werden ze naar Gent overgebracht en in het Spanjaardenkasteel opgesloten. Daar werd Egmont op 12 en 13 november ondervraagd door Juan de Vargas en Louis del Rio, kopstukken van de Raad van Beroerten, die hiervoor een bijzondere volmacht hadden gekregen.
Egmont beriep zich vruchteloos op zijn voorrechten als ridder van de Orde van het Gulden Vlies. Na de arrestatie trachtte zijn echtgenote, Sabina van Beieren, zijn onschuld te bewijzen en steun voor vrijlating te vinden; ze schreef brieven aan Filips II van Spanje, aan de Spaanse koningin, aan de portugese edelman Ruy Gómez de Silva, aan koningin Elizabeth I van Engeland en aan keizer Maximiliaan II. Ondanks de vele pogingen om zijn onschuld te bewijzen, werd Lamoraal wegens hoogverraad in december voor de Raad van Beroerten gebracht. Hoewel Egmont tot het einde toe katholiek bleef en trouw aan de Spaanse koning, werd hij samen met Horne op last van Alva ter dood veroordeeld. Egmont en Horne werden in 1567 en 1568 opgesloten in het Spanjaardenkasteel te Gent. Op 5 juni 1568 werden de edellieden op de Grote Markt van Brussel gedood. De onthoofding van Egmont en Horne leidde tot groot protest in de Nederlanden en wordt wel beschouwd als het begin van de gewapende Nederlandse Opstand en de Tachtigjarige Oorlog tegen de Spanjaarden.
Willem van Oranje trok lering uit de situatie en werd als "Willem de Zwijger" de spil van het verzet tegen de koning. Toenadering kwam er met de Unie van Brussel, maar toen de Franstalige gewesten zich min of meer achter de koning schaarden met de Unie van Atrecht ten koste van de eenheid van de Nederlanden (waarbij de Nederlandstalige Nederlanden zich verenigden in de Unie van Utrecht), was het hek van de dam, en koos het verzet rond Willem van Oranje voor een strategie buiten de Spaanse context, hetgeen later zou leiden tot het Plakkaat van Verlatinghe en de onafhankelijkheid van de Republiek der Zeven Verenigde Nederlanden.
Waardering.
De levensloop van Lamoraal en zijn tragische levenseinde vonden onmiddellijk weerklank. De werken die aan Egmont werden toegeschreven, waren nogal eens gebaseerd op onvolledig bronnenonderzoek zonder toepassing van historische kritiek. Hierdoor volgden ze vaak de mode van hun tijd en zagen ze Egmonts (gemythologiseerde en geromantiseerde) leven vooral in het licht van de politieke actualiteit van dat ogenblik.
De terechtstelling werd in talrijke prenten en medailles afgebeeld en in de 16e eeuw in geuzenliederen bezongen. Er bleven ook verschillende portretten van Egmont bewaard, onder andere in de Koninklijke Musea voor Schone Kunsten.
Ook in de literatuur en geschiedschrijving (Thuanus, Strada, Bentivoglio) werd Lamoraal veelvuldig vermeld. Tijdgenoten van Lamoraal omschreven hem als volgt: "een schoon man van lichaem, van coninclijce maniere" (Anthonius Hovaeus), "een grote man met een mooi statuur, goedhartig, verstandig en met een zeer goed geheugen, liefhebber van de valkenjacht" (Pierre de Bourdeilles), "le plus beau, le plus fort de corps et de courage [...] terrible et soudain en sa colère [...] fort peu versé aux lettres, grossier et ignorant en matière de Estat" (Pontus Payen). Michel de Montaigne schreef in de Essais over "cette tragédie que le duc d'Albe nous fit voir à Bruxelles", net als Pieter Christiaenszoon Bor in zijn 'Nederlantsche Oorloghen', Pieter Corneliszoon Hooft in zijn Nederlandsche Historien en Emanuel Van Meteren in zijn 'Historie der Neder-landscher ende haerder na-buren oorlogen'. 
In de achttiende eeuw schreven Voltaire (Henriade, 1723), Goethe (Über Egmont, Trauerspiel, 1787) en Schiller (Don Carlos, 1787 en "Des Grafen Lamoral von Egmont Leben und Tod", 1789) over Egmonts leven. Het muziekstuk Egmont van Beethoven uit 1810 verspreidde Egmonts verhaal nog verder. 
Tijdens het Verenigd Koninkrijk der Nederlanden (1816-1830) werd onder Willem I vooral de strijd van Egmont tegen Filips II in de verf gezet. Na 1830 werd Egmont door het pas ontstane België opgevoerd als nationale held die de nieuwe staat historisch moest onderbouwen (hoewel er tussen liberalen en katholieken hevige debatten werden gevoerd over Egmont als 'vrijheidsstrijder' dan wel als zwakke 'landverrader'). 
Lamoraals levensloop werd in gedichten ("La mort du comte d'Egmont", Auguste Clavareau (1820), "Egmont en Hoorne", Hendrik Tollens (1806), "Prijsverzen op de dood van Egmont", Prudens Van Duyse (1839), "Essais Poétiques", Charles Hippolyte Vilain XIIII (1843)), toneelstukken ("De Dood van Egmont", Frans Van Geert (1853) en "De Vrouw van Egmont", Eugeen Zetternam (1859)) en historische werken (onder andere "Ontdekking van het graf des graven van Egmond", M.J. De Bast (1819), "Eloge du comte d'Egmont", Brunelle (1820), "Eloge historique du comte d'Egmont", P. Laitat, Jan-Robert Calloigne (1824), "Le procès du comte d'Egmont avec pièces justificatives", De Bavay (1853), "Le comte d'Egmont et de Hornes d'après des documents authentiques et inédits", Juste (1862), "Histoire du procès et de la mort de Lamoral comte d'Egmont", Van Damme (1869)) bezongen. 
Er werden standbeelden opgericht (in 1864 in Brussel en in 1872 in Zottegem) en romantische historiestukken geschilderd ("Uitspraak van de doodstraf van Egmont en Horne", "Laatste biecht van Egmont", "Bisschop Rythovius zegent Egmonts lichaam" en "Laatste eerbewijzen aan Egmont en Horne" door Louis Gallait, "Egmont neemt afscheid van zijn echtgenote" door Adèle Kindt, "De Laatste ogenblikken van Lamoraal" (1836) door Jean-Baptiste De Roy). In de Belgische Senaat staat Egmont afgebeeld op een schilderij van Jacques de Lalaing.
Sporen van Egmont.
De resten van de graaf van Egmont liggen, samen met die van zijn vrouw Sabina van Beieren († 1578), begraven in de Egmontcrypte van de Onze-Lieve-Vrouw-Hemelvaartkerk op de Markt van de 'Egmontstad' Zottegem. De gekliefde halswervel van Egmont bevindt zich sinds 1984 in een schrijn in de raadzaal van het stadhuis van Zottegem op de Markt, waar ook twee schilderijen naar hem verwijzen: "Laatste eerbewijzen aan Egmont en Horne" (1882) van Louis Gallait en "Het kasteel Egmond aan den Hoef" (circa 1580) van de 16e-eeuwse Noord-Hollandse meester Gillis De Saen. In datzelfde Zottegemse stadhuis is sinds 2018 een Egmontkamer ingericht waar allerlei historische objecten rond Lamoraal worden tentoongesteld, waaronder de harten van Lamoraal en van zijn zonen Karel († 1620) en Filips († 1590) (die zich tussen 1952 en 2008 in het rijksarchief van Ronse bevonden). In Zottegem staat in het Egmontpark ook het Egmontkasteel (Egmont liet er de 'Ridderzaal' met erker inrichten) dat sinds 1964 een beschermd monument is. Op de Markt van Zottegem staat sinds 1872 een standbeeld van Lamoraal van Egmont van de hand van Jan-Robert Calloigne. Het huidige is een bronzen kopie van het originele gietijzeren beeld dat in 1968 verhuisde naar het Egmontpark, aan de Graaf van Egmontstraat voor het Egmontkasteel.
In 1997 werd een kopie van het standbeeld van Lamoraal van Egmont geplaatst aan de slotgracht in Egmond aan den Hoef. Daar staan de ruïnes en de slotkapel van Kasteel Egmond, het stamslot van het Huis Egmont. Aan het slot ligt bezoekerscentrum 'Huys Egmont' waarin objecten rond Egmont worden geëxposeerd. 
Sinds 1879 staat er een standbeeld van Egmont en Horne van de hand van Charles-Auguste Fraikin op de Zavel in Brussel; het standbeeld stond voorheen (vanaf 1864) voor het Broodhuis op de Grote Markt. De studie voor het standbeeld staat op de zolder van de Lakenhal van Herentals. 
In Brussel bevindt zich ook het Egmontpaleis dat moeder Francisca van Luxemburg en Lamoraal lieten optrekken, met vlakbij het Egmontpark.
Sinds 1939 staat Egmont afgebeeld op een gebrandschilderd raam in het oude Raadhuis van Oud-Beijerland, sinds 1959 wordt hij er ook herdacht met een plaquette (hoek Oostdijk/Koninginneweg) en sinds 2016 met een muurschildering (Bierkade). Ook in Weert (Muntpassage) staat Lamoraal van Egmont afgebeeld op een muurschildering. In Gavere staat Lamoraal als prins van Gavere afgebeeld op het gemeentehuis.
Egmont was een tijdlang (1565 - 1568) eigenaar van het kasteel van Gaasbeek, dat hij kon kopen omdat de eigenaarsfamilie Van Horne in de schulden zat , waar nog een 'Egmonttrap' is en een Lamoraal van Egmontdreef in het kasteelpark. In de Egmontkamer van het kasteel hangen een reproductie van Laatste eerbewijzen aan Egmont en Horne door Jules Messiaen en de moderne fotoversie door Erwin Olaf, "De Laatste ogenblikken van de graaf van Egmont" door Louis Gallait en een anoniem Egmontportret. Egmont was via zijn moeder ook eigenaar van het Brugse Hof Bladelin. Van het kasteel van Lahamaide waar Lamoraal geboren werd blijft enkel de schuur nog over. Tot 2008 was in het Gentse Hof van Fiennes aan de Korenlei restaurant 'graaf van Egmond' gevestigd, een verwijzing naar het pand dat Lamoraal via zijn moeder Francisca van Luxemburg erfde en waar hij in 1556 en 1559 verbleef. In de Gentse Sint-Baafskathedraal staat Lamoraals wapenschild in olieverf op een paneel afgebeeld.
Egmontjaar.
In 1958 werd het toneelstuk Egmont van Goethe verschillende keren opgevoerd op de Brusselse Grote Markt. In 1968 (400 jaar na de onthoofding) werd op de Zottegemse Markt een nieuw Egmontstandbeeld opgericht (het origineel werd in het Egmontpark geplaatst) en een Egmontbloementapijt aangelegd. In 2018 (450 jaar na de onthoofding) werd gezamenlijk in Egmond, Zottegem en Oud-Beijerland een 'Egmontjaar' of 'Lamoraaljaar' georganiseerd. In Weert was er bovendien een 'Graaf van Hornejaar'. De 450ste verjaardag van de onthoofding werd herdacht met lezingen, concerten, tentoonstellingen, publicaties, bezoeken, uitwisselingen en andere activiteiten. In februari voerde men in Zottegem een speciale Egmontmusical op. Op 5 juni 2018 werden in Zottegem, Egmond, Oud-Beijerland, Brussel en Weert herdenkingsplechtigheden gehouden en kransen neergelegd. In Egmond aan den Hoef was daar de plaatsvervangende Spaanse ambassadeur Fernando Fernández Aguayo bij aanwezig. In september 2018 werd in Zottegem een Egmontbloementapijt aangelegd en een Egmontevocatie gehouden, waarbij verschillende scènes uit Lamoraals leven als levende geschiedenis werden uitgebeeld. In november 2022 werd de vijfhonderdste verjaardag van Egmont herdacht met een plechtigheid in Lahamaide en een concert in Zottegem. In 2022 werd in het Brugse Hof Bladelin (de woning van Egmonts moeder Francisca van Luxemburg) een tentoonstelling georganiseerd over Lamoraal van Egmont. In februari 2024 werd in Zottegem een Egmont Lichtfestival georganiseerd.
Titels.
In 1555 werden de hoge edelen van Holland vergeleken op hun heerlijkheden waarbij Egmont er 12 had (Nassau had er 18). Een echte opwaardering kwam erbij toen de graaf via zijn moeder het prinsdom Gavere in handen kreeg, sindsdien was hij én graaf én prins.
Hieronder een lijst met titels van Lamoraal van Egmont.
In huidige cultuur.
De figuur van Lamoraal van Egmont komt veelvuldig voor in de huidige cultuur:

</doc>
<doc id="29283" url="https://nl.wikipedia.org/wiki?curid=29283" title="L-trein">
L-trein



</doc>
<doc id="29284" url="https://nl.wikipedia.org/wiki?curid=29284" title="Lokale trein">
Lokale trein



</doc>
<doc id="29287" url="https://nl.wikipedia.org/wiki?curid=29287" title="Kuban">
Kuban



</doc>
<doc id="29289" url="https://nl.wikipedia.org/wiki?curid=29289" title="Wielrenner">
Wielrenner

Een wielrenner, of kortweg een renner, is iemand die de wielersport in wedstrijdverband, professioneel of als amateur, beoefent. Het vrouwelijk equivalent van wielrenner is wielrenster.
Er zijn verschillende soorten wielrenners: zo kennen we de wegwielrenner, de baanwielrenner, de cyclocrosser of veldrijder, de mountainbiker en de BMX-rijder. Een wielrenner rijdt op een fiets die geschikt is voor categorie waarin hij uitkomt; een baanrenner zal bijvoorbeeld een baanfiets gebruiken.

</doc>
<doc id="29290" url="https://nl.wikipedia.org/wiki?curid=29290" title="Loretta Swit">
Loretta Swit

Loretta Swit (Passaic, New Jersey, 4 november 1937) is een Amerikaans actrice. Ze werd vooral bekend door haar rol als "Majoor Margaret Houlihan" alias "Hot Lips" in de televisieserie "M*A*S*H". Swit is in deze serie in 240 van de in totaal 251 afleveringen te zien.
Swit was van 1983 tot 1995 getrouwd met Dennis Holahan.

</doc>
<doc id="29291" url="https://nl.wikipedia.org/wiki?curid=29291" title="Falun Gong">
Falun Gong

Falun Gong (Chinees: 法輪功 / 法轮功 "Fǎlún gōng"), ook bekend als Falun Dafa (Chinees: 法輪大法 / 法轮大法 "Fǎlún dàfǎ"), is een spirituele oefenmethode die wereldwijd door miljoenen mensen wordt beoefend. De methode is geworteld in boeddhistische tradities en bestaat uit twee hoofdcomponenten: zelfverbetering door de studie van de leer zelf en rustige oefeningen en meditatie. Het geloofsysteem van Falun Dafa maakt spirituele groei mogelijk door gedisciplineerd te beoefenen. De leer moedigt mensen aan ongezonde gehechtheden los te laten terwijl ze proberen om hun leven af te stemmen op de onderliggende universele kwaliteiten: 'waarachtigheid, mededogen en verdraagzaamheid'. 
De uit China afkomstige spirituele oefenmethode werd in 1992 geïntroduceerd aan het Chinese publiek door de heer Li Hongzhi. Falun Dafa wordt nu in meer dan honderd landen beoefend en de lezingen zijn in meer dan veertig talen vertaald.
Mensen die Falun Dafa beoefenen vinden vaak dat het hun leven ingrijpend verandert. Velen ervaren dramatische gezondheisvoordelen en nieuwe energie, mentale helderheid en ontspanning en omschrijven dat zij met Falun Dafa een diepgaand spiritueel pad hebben gevonden . 
De essentie van de leer staat in het boek dat online gratis aangeboden wordt. Falun Dafa wordt gratis onderwezen en is toegankelijk voor een breed publiek. 
Falun Gong genoot populariteit in China, waarbij in 1998 naar schatting 70-100 miljoen mensen de methode volgden . Dit totdat de communistische leider Jiang Zemin op 20 juli 1999 beval om de oefenmethode te 'elimineren'. Inmiddels zijn er miljoenen mensen vastgehouden of gevangen genomen. Martelingen in gevangenschap worden sinds 2000 door internationale mensenrechtenorganisaties en de Verenigde Naties gedocumenteerd. Het Minghui platform documenteerde meer dan 100.000 individuele verhalen van mensen die gemarteld of mishandeld zijn in gevangenschap en duizenden zijn in gevangenschap doodgemarteld. Het werkelijke aantal kan veel hoger liggen. Schattingen van meerdere onafhankelijke onderzoeken wijzen op de dood van tienduizenden - mogelijk honderdduizenden - Falun Dafa beoefenaars om hun vitale organen te kunnen extraheren in de lucratieve orgaanroofhandel. 
Zhuan Falun.
Falun Dafa (“De Grote Wet van het Wetwiel”), ook wel "Dafa", "de Boeddha Fa", of kortweg "Fa" genoemd, is het theoretische gedeelte van Falun Gong. Hoewel er heel wat publicaties zijn, wordt het boek "Zhuan Falun" (“Het Draaiende Wetswiel”) gezien als het belangrijkste werk van Falun Dafa. Het boek is in essentie een bewerking van Li’s lezingen in China uit de periode 1992-1994. Naast de richtlijnen voor cultivatiebeoefening, behandelt het boek een breed scala aan onderwerpen, zoals qi gong, de oorsprong van ziektes, prehistorische cultuur, hoofd- en nevenbewustzijn, intentie, enz. De publicatie van "Falun Gong" en "Zhuan Falun" maakte de methode toegankelijker. De publicatie van "Zhuan Falun ("januari 1995) werd officieel onthuld in het auditorium van het Ministerie van Openbare Veiligheid en het boek werd een bestseller. Twee jaar voor de publicatie van "Zhuan Falun" werd "(China) Falun Gong" (april 1993) uitgegeven. "Falun Gong" is een introductieboek dat over cultivatie gaat, hoe Falun Gong zich relateert ten opzichte van het boeddhisme, de principes van cultivatiebeoefening en het verbeteren van het morele karakter 'xinxing'. Het boek bevat ook illustraties en uitleg van de oefeningen en meditatie. Verder zijn meer boeken zoals "Further discussions on Falun Dafa" (1995), "Explaining the Teachings of Zhuan Falun" (november 1997), "Zhuan Falun II" (november 1995), "Guiding the Voyage" (december 2001), "The Essentials of Diligent Progress I en II" (maart 1997 en januari 2002) en tientallen lezingen en de "Hong Yin (Grand" "Verses)" dichtbundels uitgebracht"." Falun Gong boeken zijn in meer dan veertig talen vertaald. 
Li omschrijft Falun Dafa als een wetenschappelijke beschrijving van de karakteristiek van het universum. Li stelt dat het universum, net als een menselijk lichaam, naast zijn fysieke vorm ook een karakteristiek heeft die samen te vatten is in drie principes: waarachtigheid, mededogen en verdraagzaamheid. 
Volgens David Ownby, geschiedenis hoogleraar en directeur van het Centrum voor Oost-Azië Studies aan de Universite de Montreal, werd Li "direct een topspeler binnen de qigong beweging' en Falun Gong werd door de regering omarmd als een effectieve manier om gezondheidskosten te verlagen, de Chinese cultuur te stimuleren en de moraliteit van de mensen te verbeteren. In december 1992 namen Li en een aantal Falun Gong beoefenaars deel aan de Aziatische Gezondheidsexpo in Beijing waar ze 'de meeste lof ontvangen (van alle vertegenwoordigde qigong scholen daar) en zeer goede therapeutische resultaten boekten' volgens de organisatie van de expo. 
Er circuleert op internet het idee dat Falun Gong beoefenaars geen medicatie zouden mogen nemen. In Zhuan Falun staat geschreven dat als je ernstig ziek bent, je direct naar het ziekenhuis moet gaan. Daarnaast staat: "Kunnen ziekenhuizen ziekten genezen? Ja natuurlijk. Waarom zouden mensen naar het ziekenhuis gaan als mensen niet in ze geloofden en er naar toe gaan om behandeld te worden?" En: "Sommige ziekten zijn zeer ernstig, dus moet een ziekenhuis iemand zo vroeg mogelijk behandelen als ze zo'n ziekte hebben. Als de ziekte te ernstig wordt, zijn ziekenhuizen machteloos omdat een overdosis aan medicatie iemand kan vergiftigen." Falun Gong beoefenaars hebben een positieve en optimistische perceptie van hun eigen gezondheid in vergelijking met mensen die de methode niet beoefenen.
Na een lezing in Zwitserland op 4 en 5 december beantwoordt Li op een vraag 'Waarom homoseksualiteit immoreel is?' met een verwijzing naar de schepping van man en vrouw door de hemel om zich te kunnen procreëren en dat procreatie niet mogelijk is in een homoseksuele relatie. Daarnaast wordt aangedragen dat alhoewel homoseksualiteit bij de oude Grieken voorkwam (een argument om homoseksueel gedrag te legitimeren), dit aan het einde van die beschaving speelde en reden zou zijn dat deze vernietigd werd door de goden. Verder wordt in deze lezing ook uitleg gegeven over buitenaards leven in reactie op vragen van beoefenaars. En zou door cultivatiebeoefening de controle van buitenaardse wezens op diegenen verminderen door het verwijderen van een bepaalde lichaamslaag die door aliens zouden geïnstalleerd zijn bij mensen.
Cultivatie.
Volgens Li kan iemand slechts wijsheid en holistisch welzijn bereiken door zijn denken en gedrag in overeenstemming te brengen met de karakteristiek van het universum. Dit wordt de cultivatie van de geest, of xinxing (letterlijk: hart-natuur) genoemd.
Cultivatie begint volgens Li met een goed persoon te zijn; men zou als beoefenaar onder alle omstandigheden vriendelijk moeten zijn ten opzichte van anderen, rekening houden met anderen voor men iets doet, iedereen gelijk behandelen, gedisciplineerd zijn met zichzelf maar genereus met anderen, enz. Het niveau tot waar iemand zichzelf kan cultiveren, hangt volgens Li helemaal af van de persoon zelf en in hoeverre je in staat bent om de principes in de Zhuan Falun te volgen.
Als je erin slaagt je volledig te vereenzelvigen met de karakteristieken "waarachtigheid, mededogen, verdraagzaamheid", wordt gezegd dat je de tao, of verlichting, hebt bereikt.
De oefeningen van Falun Gong worden slechts beschouwd als een aanvullend, versterkend middel voor cultivatiebeoefening: de cultivatie van het lichaam kan volgens Li alleen een duurzaam effect hebben als men aandacht schenkt aan het verhogen van xinxing.
Er zijn vier staande qi-gongoefeningen en één zittende meditatieoefening in Falun Gong. De oefeningen kunnen solitair of in groepsverband uitgevoerd worden en kunnen zo lang of kort als iemand wil gedaan worden. Falun Gong oefeningen worden wereldwijd in meer dan 70 landen in groepsverband gedaan in openbare parken, campussen van universiteiten etc en worden gratis begeleid door vrijwillige contactpersonen. De oefeningen worden gedaan zonder aandacht te besteden aan ademhaling, zonder begeleiding van gedachten of visualisatie. Vereist wordt met een lege, maar bewuste geest te oefenen, en de bewegingen verlopen idealiter automatisch.
Introductie en verspreiding.
Li Hongzhi.
Li Hongzhi introduceerde Falun Gong in 1992 tijdens een seminarie in zijn geboortestad Changchun. Daarop contacteerde hij de Qigong Onderzoeksvereniging, een onderdeel van het Chinese ministerie van Sport. De Qigong Onderzoeksvereniging was bereid Li's lezingen logistiek en financieel te ondersteunen. Twee jaar lang gaf Li meer dan 50 lezingenreeksen, variërend van 7 tot 10 dagen lang, door heel China heen om Falun Gong te promoten. Volgens de "New York Times" dankte Li zijn succes aan het door de overheid opgedrongen atheïsme in China. Dat creëerde een vacuüm, waarin de Falun Gong-combinatie van traditionele ademhalingsoefeningen en religieuze ideeën plus moderne concepten als buitenaards leven, succesvol kon worden.
Eind 1994 beëindigde Li zijn rondreis door China. In januari 1995 verscheen het boek Zhuan Falun, een bewerking van zijn lezingen. Vanaf dan hield Li zich min of meer op de achtergrond, en publiceerde slechts sporadisch artikelen. Falun Gong verspreidde zich verder van mond tot mond en werd steeds populairder in China. Li werd ook uitgenodigd om lezingen te geven in het buitenland, vaak door geëmigreerde Chinezen. Zo gaf hij lezingen in onder andere Duitsland, Zweden, Zwitserland, Australië en de VS maar nooit promootte hij Falun Gong zo intensief als voorheen. Li emigreerde in 1996 naar de VS.
Geleidelijk verspreidde Falun Gong zich verder over de hele wereld. Het wordt op het ogenblik beoefend in ongeveer 80 landen.
Shen Yun Performing Arts.
Shen Yun Performing Arts (Chinees: 神韻藝術團, letterlijk "goddelijk ritme podium kunstgezelschap") is een in de Verenigde Staten gebaseerde non-profit klassieke Chinese dans- en muziekgezelschap dat internationaal optreedt met dansvoorstellingen en symfonieorkesten. Het wordt geopereerd door de Falun Gong . Shen Yun Performing Arts heeft voor een miljoenenpubliek opgetreden en heeft op tournee meer dan 200 steden, waaronder prestigieuze theaters, aangedaan in Europa, Noord Amerika, Oceanië en Azië. De groep stelt dat zij China's authentieke vijfduizend jaar oude goddelijk geïnspireerde cultuur nieuw leven inblaast. En dit doet door middel van klassieke Chinese dans, etnische dans, dansverhalen, orkest begeleiding als ook door instrumentale en vocale solo's aldus de mission statement van de artistiek directeur D.F. op het streaming platform Shen Yun Creations (Shen Yun Zuo Pin). In de Fei Tian Collegelezing legt de artistiek directeur de relatie tussen de geschiedenis en ontwikkeling van klassieke Chinese dans in relatie tot opera, vechtkunsten en de verschillende vormen zoals die van Shen Yun Performing Arts zelf, de Beijing Dansacademie en andere dansgezelschappen in China De voorstellingen van Shen Yun bevatten anticommunistische elementen, en wordt de ideologie van de Falung Gong benadrukt. Een terugkerend thema is de vaak twee verhalende dansen die over de vervolging van Falun Gong gaan; een groot maatschappelijk thema wat van oudsher door middel van oa dans werd getoond aan het publiek.
Epoch times.
The Epoch Times is een snelgroeiende internationale meertalige nieuwskrant en mediaorganisatie opgericht in 2000 met een duidelijk doel: om een enorme mensenrechtencrisis in China te onthullen. Het werd opgericht door Chinees-Amerikaanse immigranten die zich verplicht voelden om propaganda te bestrijden met feitelijke informatie. Sinds 2000 is de focus verbreed en geïnternationaliseerd en uitgebreid met producten als EpochTV, American Essence Magazine, documentaires, Epoch Insight, Epoch Health . Epoch Times wordt voornamelijk gefinancierd met advertentiegeld en abonnementsgeld. De krant ziet de vervolging van Falun Gong en de opvallende en heldhaftige reactie op die vervolging als één van de meest onderbelichte verhalen van de laatste twee decennia . Op 20 augustus 2020 werd de krant door NBC news Ben Collins en Brandy Zadrozny verdacht gemaakt als zijnde een organisatie die samenzweringstheorieën en extreemrechtse ideeën verspreidt, in het bijzonder rondom de Amerikaanse presidentsverkiezingen van 2016. De krant was de grootste adverteerder van Trump die niet gelieerd was aan de republikeinse partij tijdens de Amerikaanse presidentsverkiezingen. De Epoch Times ontkrachtte de aantijgingen van NBC News. NBC News schreef in de eerste 3 maanden van Trump als president van Amerika 93% negatief nieuws over hem . 
De Epoch Media Group publiceert in 2023 in 22 talen en wordt verspreid in 36 landen. Fysieke exemplaren zijn er in het Chinees, Engels, Spaans, Hebreeuws, Vietnamees, Koreans, Japans en Indonesisch . De Epoch times is online ook in het Nederlands te lezen. 
Dragon springs.
Een groot aantal volgers van de Falun Gong wonen in en rondom een complex genaamd Dragon Springs in de staat New York. Li Hongzhi woont zelf vlakbij het complex. Tussen de bewoners zitten veel chinezen die naar Amerika gevlucht zijn nadat de Falun Gong-beweging verbannen werd door China in 1999. De Shen Yun dansgroep woont en repeteert in het complex. Er zijn ook een weeshuis, scholen en tempels te vinden. Het complex is verspreid over 1.73 km2 en staat geregistreerd als een kerk, Dragon Springs Buddhist.
Het complex stuit op kritiek van voormalig bewoners omdat Li Hongzhi de levens van bewoners streng controleert volgens de opvattingen die staan in de Zhuan Falun.
Architectuur.
In het midden van Dragon Springs staat een 23 meter hoge boeddhistische tempel in de stijl van de Tang-Dynastie. Verscheidene andere gebouwen rondom deze tempel zijn gebouwd in deze stijl. Er zijn ook een aantal modernere gebouwen.
Tijdens een bouwproject in Dragon Springs viel de 54-jarige man Janin Liu, de man overleefde de val niet. Liu werkte als een vrijwilliger. Er is naar wens van de familie geen autopsie uitgevoerd en er volgde geen onderzoek naar het ongeluk.
Vervolging.
In 1999 besloot de Chinese regering om de Falun Gong-beweging een halt toe te roepen. Sindsdien worden beoefenaars van de Falun Gong onderdrukt.
Op 25 april 1999 verzamelden ongeveer 10.000 mensen zich voor Zhongnanhai, het voornaamste gebouwencomplex van de Chinese regering in Peking, voor een vreedzame en ordelijke manifestatie. Nadat een paar van hun vertegenwoordigers enkele hoge regeringsambtenaren, onder wie premier Zhu Rongji, hadden ontmoet en aan deze laatste hun verzoek hadden overhandigd, gingen ze allen vreedzaam naar huis. Als Falun Dafa-beoefenaars verzochten zij om:
Sinds het Tiananmenprotest in 1989 hadden niet zoveel mensen als groep een beroep op de regering gedaan. Net als toen was de reactie van de regering snel, brutaal en onderdrukkend.
Op 20 juli 1999 werden, heel vroeg in de ochtend, honderden Falun Dafa-coördinators, mensen die instonden voor het vlot lopen van Falun Gong-oefencentra, thuis aangehouden en in de gevangenis gestopt. Op 22 juli 1999 noemde de Chinese regering Falun Gong een "gevaarlijke sekte" en werd deze buiten de wet gesteld. Vanaf dan zette de Chinese regering een massale campagne op touw waarbij geen middel werd geschuwd om Falun Dafa te onderdrukken. Vele miljoenen exemplaren van Falun Dafa-boeken, video’s en audio’s werden publiekelijk verbrand. Tienduizenden discipelen werden onmiddellijk aangehouden wanneer ze tegen deze feiten protesteerden.
De Chinese regering zette alle middelen in om Falun Dafa te bestrijden: de door de staat gecontroleerde kranten en tv-stations werden gemobiliseerd en verspreidden een stroom van tegen Falun Gong gerichte informatie onder het Chinese publiek. Volgens Falun Gong-beoefenaars werden leugens daarbij niet geschuwd. Omdat Falun Dafa-beoefenaars samen met Falun Gong buiten de wet waren gesteld, konden ze over heel het reusachtige land door de lokale politie en besturen zonder opgave van reden en zonder vorm van proces worden aangehouden, uit hun huizen gezet en hun werk verliezen om vervolgens in psychiatrische ziekenhuizen en heropvoedingskampen te worden gestopt.
Zij hadden geen recht op een advocaat, konden niet in beroep gaan en mochten vanuit hun gevangenschap geen contact leggen met hun familie. Er werd hun beloofd dat ze alles wat ze verloren hadden terug konden krijgen als ze een papier ondertekenden waarin ze plechtig verklaarden om nooit meer Falun Gong te beoefenen, en geen enkel middel meer zullen aanwenden om op één of andere wijze de praktijk ervan verder te verspreiden.
Er kwamen verhalen aan het licht van foltering, het toedienen van elektrische schokken en ander fysiek en psychologisch geweld. Duizenden Falun Dafa-beoefenaars zouden in psychiatrische afdelingen worden opgesloten en verplicht worden om krachtige psychotrope middelen in te nemen die ernstige schade kunnen toebrengen aan het lichaam. Als deze discipelen zich daardoor irrationeel beginnen te gedragen, zou dit door de instanties worden afgedaan als een gevolg van het beoefenen van Falun Gong en het beste bewijs dat het een gevaarlijke praktijk betreft die terecht door de regering wordt bestreden.
Orgaantransplantaties.
Volgens de Canadese politicus David Kilgour en David Matas, een advocaat, bestaan er aanwijzingen dat gevangengenomen Falun Gong-beoefenaars worden gebruikt als donor voor organen. In juli 2006 kwamen zij met een rapport, 'Report into Allegations of Organ Harvesting of Falun Gong Practitioners in China', waarin zij beweren dat de Chinese autoriteiten een onbekend aantal gevangenen hebben geëxecuteerd om hun organen te kunnen 'oogsten' (waaronder harten, levers en nieren). Volgens Amnesty en de Verenigde naties is er concreet bewijs dat er tegen de wil van de gevangenen organen worden getransplanteerd, maar er is geen bewijs dat dit vaker bij Falun Gong volgers gebeurt.
De Falun Gong buiten China.
Bij het begin van de vervolging namen heel wat westerse media de berichtgeving van het Chinese persagentschap Xinhua over zonder de betrouwbaarheid ervan te overwegen, wat leidde tot heel wat kritiek op Falun Gong. Een rapport van Verslaggevers Zonder Grenzen uit 2005 laakte echter ernstig de geloofwaardigheid van Xinhua en omschreef het als “'s werelds grootste propagandabureau”. Hoewel de verhalen die Xinhua de wereld rondstuurde over het algemeen overdreven waren, hebben onder andere de berichten over het onnodig overlijden door het weigeren van medicatie ook buiten China plaatsgevonden.
Er bestaat ook enige controverse over het aantal Falun Gong-beoefenaars. Naar eigen zeggen waren er bij de aanvang van de vervolging in 1999 100 miljoen Falun Gong-beoefenaars, terwijl de Chinese overheid het op maximaal 2 miljoen hield. Een paar maanden eerder echter had de Sportadministratie van de Chinese overheid het aantal Falun Gong-beoefenaars op “minstens 70 miljoen” geschat, volgens een persbericht van Associated Press van april 1999.

</doc>
<doc id="29293" url="https://nl.wikipedia.org/wiki?curid=29293" title="Bandurria">
Bandurria

Een bandurria is een mandoline-achtig snaarinstrument afkomstig uit Spanje. Het instrument is gestemd in kwarten, en wordt bespeeld met een plectrum.
Geschiedenis.
De oorsprong van de naam bandurria is de oude Soemerische naam pan-tur, de naam van hun snaarinstrument zo een 4000 jaar geleden. In het Latijn werd de naam pandura. Het instrument werd door de Romeinen verspreid in Zuid-Europa.
In de Middeleeuwen nog met drie snaren, 4 snaren in de Renaissance en 5 dubbele snaren in de barokperiode (met plectrum bespeeld) werd het de Spaanse tegenhanger van de Milanese mandoline met 6 dubbele darmsnaren. Alleen de vorm van de klankkast is anders, de bandurria heeft niet die bolle rug van de mandoline maar een platte rug zoals bij de gitaar. De bandurria is meegeëvolueerd met de tijd en kreeg er in de 19e eeuw nog een zesde paar snaren bij. Ook werden de darmsnaren vervangen door metalen snaren. Er zijn ook heel wat instrumenten gemaakt geweest met zes enkele snaren net zoals bij de Milanese mandoline.
De laatste verbeteringen dateren van begin 1900 en werden door de befaamde gitaarbouwer José Ramiréz gerealiseerd (Calvete-model). De bandurria is vandaag nog steeds vrij populair in de volksmuziek, niet alleen in Spanje zelf maar ook op de Filipijnen en in sommige Latijns-Amerikaanse landen. De speelwijzen zoals ze in de volksmuziek gangbaar zijn, zijn wel enigszins anders dan de klassieke speeltechnieken zoals ze onderwezen worden in de academies, onder andere het Conservatorio Superior de Música del Liceo in Barcelona.
De gebruikelijke stemming is in kwarten (van laag naar hoog)
Een hele toon lager wordt ook wel gebruikt:

</doc>
<doc id="29298" url="https://nl.wikipedia.org/wiki?curid=29298" title="M*A*S*H (televisieserie)">
M*A*S*H (televisieserie)

M*A*S*H (De afkorting M.A.S.H. staat voor "Mobile Army Surgical Hospital") is een Amerikaanse komische televisieserie op basis van een eerdere film: "M*A*S*H" uit 1970. De serie werd voor het eerst uitgezonden tussen 1972 en 1983.
De serie handelt over de avonturen van de bemanning van een mobiel veldhospitaal tijdens de Koreaanse Oorlog in de jaren 50. De tragiek en ellende van alledag wordt verdrongen door humor.
William Self, directeur van 20th Century Fox, besloot een televisieserie te maken naar aanleiding van de film "MASH". Het decor was nog voorhanden en Fox had de rechten op de verhaallijn, dus de productie van de serie was relatief goedkoop. Gary Burghoff, die het karakter "Radar O’Reilly" speelde, was de enige acteur uit de film die werd gevraagd in de serie te spelen. McLean Stevenson speelde de rol van "Henry Blake", terwijl hij liever "Hawkeye" wilde spelen. De juiste persoon voor de rol van Hawkeye werd pas op het laatste moment gevonden. Alan Alda hield de boot tot het laatste moment af, omdat hij zijn twijfels had over het spelen in een mogelijk langlopende serie en omdat hij de oorlog niet leuker wilde doen lijken dan in de werkelijkheid het geval was. Om dit te voorkomen liet hij in zijn contract opnemen dat iedere aflevering minstens één scène moet bevatten die zich afspeelt in de operatiekamer. Alda, die de serie ook gedeeltelijk regisseerde, was als enig personage te zien in iedere aflevering. Gedurende de elf jaar dat de serie speelde reisde hij ieder weekeinde van Los Angeles, waar de serie werd opgenomen, naar zijn gezin in New Jersey. In 1980 verdiende hij per week 200.000 dollar voor zijn bijdrage aan de serie.
De serie kwam na 251 afleveringen tot een einde, na het winnen van talloze onderscheidingen, waaronder veertien Emmy Awards. De laatste aflevering is een van de best bekeken programma’s ooit.
In Nederland werd de comedyserie "M*A*S*H" tussen november 1972 en april 1983 uitgezonden door de AVRO. De serie werd jaren later meermaals door commerciële omroepen herhaald.
Productie.
Hoewel M*A*S*H aanvankelijk begon als komedie met enkele dramatische momenten, werd de toon naarmate de serie verder ging serieuzer. Dit viel samen met een wisseling van schrijvers en producers. Schrijver Larry Gelbart en producer Gene Reynolds verlieten de serie in seizoen 5. Alan Alda en Burt Metcalfe namen vanaf seizoen 6 een deel van het schrijfwerk over, en zij zochten een wat meer serieuze toon op. Toen de serie begon was de Vietnamoorlog nog bezig. Hoewel M*A*S*H over de Koreaanse Oorlog ging, was dit evengoed een allegorie voor de huidige politieke situatie. 
De bedenkers van de serie wilden aanvankelijk dat de serie zonder lachband zou worden uitgezonden. Dit was toen vrij uniek voor een sitcom, en aanvankelijk ging CBS dan ook niet akkoord. Uiteindelijk besloot het netwerk dat de lachband mocht worden uitgezet tijdens de operatiescene's.
Rolverdeling.
Hoewel de cast van M*A*S*H regelmatig wijzigde, bleven vier personages - Hawkeye, Father Mulcahy, Margaret Houlihan en Maxwell Klinger - voor alle elf seizoenen in de cast. 
Bijrollen:

</doc>
<doc id="29299" url="https://nl.wikipedia.org/wiki?curid=29299" title="Tsjaad">
Tsjaad

Tsjaad (uitspraak: [tʃat]), officieel de Republiek Tsjaad (Frans: "République du Tchad", Arabisch: جمهورية تشاد, "Jumhūriyyat Tshād"), is een land in het centrale deel van Afrika, dat grenst aan Libië, Soedan, de Centraal-Afrikaanse Republiek, Kameroen, Nigeria en Niger. Delen van het land liggen in een gordel genaamd de Sahel. Tsjaad heeft geen directe toegang tot zee. De hoofdstad is Ndjamena.
Geschiedenis.
Het gebied dat tegenwoordig Tsjaad omvat werd oorspronkelijk bewoond door verschillende stammen. Menselijke resten en grotschilderingen zijn het bewijs van een vroege bewoning. Na verloop van tijd vormde zich een aantal lokale koninkrijken die uiteindelijk overgenomen werden door het grote Kanemrijk dat het zuiden van het land overheerste vanaf ongeveer de 8e eeuw. Rondom dit koninkrijk vormde zich nog een aantal kleinere koninkrijken.
Tegen de Middeleeuwen werd Tsjaad beïnvloed door "buitenstaanders". Het land werd een stop voor Arabische handelaren die handel dreven met de lokale volkeren.
Aan het einde van de 19e eeuw waren Franse handelaren en ontdekkingsreizigers actief in het gebied. In 1902 werd Tsjaad officieel een kolonie van Frankrijk. Tijdens de Tweede Wereldoorlog was Tsjaad de eerste Franse kolonie die brak met het Vichy regime en de kant van de geallieerden koos. Op 11 augustus 1960 werd Tsjaad op een vreedzame manier onafhankelijk van Frankrijk.
Na de onafhankelijkheid begon in 1965 een burgeroorlog. De burgeroorlog begon als een opstand tegen de belastingen in het door moslims gedomineerde noorden van het land. De opstandelingen werden gesteund door het buurland Libië dat de Aouzoustrook in het noorden van het land claimde. Ook in het zuiden van het land waren er schermutselingen tussen de verschillende etnische groepen. Na de Toyota-oorlog in 1987 kwamen Tsjaad en Libië een wapenstilstand overeen en in 1994 wees het Internationale Gerechtshof de claim van Libië af. De burgeroorlog duurde tot 1996, toen er een vredesverdrag werd gesloten en een nieuwe grondwet werd aangenomen. In datzelfde jaar werd Idriss Déby, die al sinds 1990 aan de macht was, verkozen tot president.
In 2003 werd in het oosten van Tsjaad een begin gemaakt met de opvang van een grote vluchtelingenstroom uit de aangrenzende Soedanese regio Darfoer. Oost-Tsjaad werd een instabiele regio, er braken gewapende opstanden uit. In 2006 werd een opstand van rebellen uit het oosten door het regeringsleger tegengehouden. Na onderhandelingen kwam er een vredesverdrag. Eind 2007 sloten drie rebellengroepen een alliantie waarmee ze het vredesverdrag verbraken. Op 2 februari 2008 waren de rebellen opgerukt tot aan het paleis van de president. De poging tot staatsgreep mislukte, maar bracht wel een vluchtelingenstroom naar buurland Kameroen tot stand.
President Déby stierf in 2021 nadat hij bij gevechten tegen rebellen in het noorden van Tsjaad dodelijk gewond was geraakt. Na zijn overlijden kwam zijn zoon Mahamat Idriss Déby Itno aan het hoofd te staan van een militaire overgangsregering.
Geografie, fauna en Flora.
Het noorden van Tsjaad is onderdeel van de Saharawoestijn en er ligt ook het Tibestigebergte met de Emi Koussi (3415 meter) als hoogste berg van het land. In het noordoosten ligt het hoogland van Ennedi (ongeveer 1450 meter hoog).
Het centrum van het land wordt gevormd door droge graslanden die de overgangszone vormen (ook wel de Sahel). In het zuiden van Tsjaad liggen de Tropische laaglanden waar rivieren lopen die het Tsjaadmeer voeden dat langs de grens met Nigeria en Kameroen ligt.
In 2002 waren er minstens 134 soorten zoogdieren en 509 soorten vogels (354 inheemse soorten en 155 trekkende soorten). De jacht op olifanten door stropers is een ernstig probleem.
Bestuurlijke indeling.
Tot 1 september 1999 was Tsjaad onderverdeeld in 14 prefecturen. Het land werd toen heringedeeld in 28 departementen en 1 stad. Deze indeling werd in 2002 weer gewijzigd om tot de regio's te komen. De regio's werden verder onderverdeeld in departementen. Sinds 2018 is de bestuurlijke indeling van Tsjaad grondig gewijzigd. Tsjaad is nu verdeeld in 17 provincies, 107 departementen en 377 gemeenten. De regio's zijn hernoemd in provincies.
Demografie.
Bevolking.
Tsjaad heeft meer dan 200 etnische groepen. Het ligt op de grens van twee werelden, de door Arabieren gedomineerde gebieden in Afrika en de gebieden die worden bewoond door zwarte Afrikanen. De bevolking in de oostelijke en centrale regio's is door haar lange contacten met Egypte en Soedan min of meer gearabiseerd. Meer dan twee derde van de bevolking van het land leeft op het platteland. De Sara vormen de grootste etnische groep met 20%; hiernaast zijn er ook nog de Bagirmi, Kreish, Teda en Mbum die grotere groepen vormen.
Religie.
Ongeveer 55% van de bevolking is moslim, 40% is christen. De moslims wonen voornamelijk in het noorden en oosten van het land, de christenen en animisten voornamelijk in het zuiden. Ndjamena (voorheen Fort Lamy) is de zetel van een aartsbisdom. Het land is sinds de oprichting in 1969 lid van de Organisatie voor Islamitische Samenwerking.
Taal.
De officiële talen van Tsjaad zijn het Frans en het Arabisch. Hiernaast hebben de meeste etnische groepen hun eigen taal.
Gezondheid.
Levensverwachting 2015: 46 jaar. Zuigelingensterfte 2015: 7,7%.
Bevolkingsgroei: 2% per jaar (verdubbeling elke 35 jaar). De overbevolking van het land dat niet voldoende voedsel kan produceren voor de eigen bevolking heeft honger, ongelijkheid, sociaal onrecht en bedreiging van fauna en flora tot gevolg.
Vluchtelingen.
Einde 2000: 42.000 in Kameroen, 20.000 in Soedan. Vanaf 2003 huisvest Tsjaad onder toezicht van internationale organisaties grote groepen vluchtelingen uit de Soedanese regio Darfoer.
Analfabetisme.
2003: mannen 44%; vrouwen 60%.
Economie.
Tsjaad is een van de armste landen ter wereld. Op de Index van de menselijke ontwikkeling van de Verenigde Naties staat Tsjaad aangegeven als het vijfde armste land; 80% van de bevolking leeft onder de armoedegrens. Het bruto binnenlands product werd in 2005 geschat op 1.500 Amerikaanse dollar ($) per inwoner. Doordat het land volledig omringd wordt door andere landen en er dus geen directe zeeverbindingen zijn, worden de in- en uitvoer van producten extra bemoeilijkt en daarmee ook de ontwikkeling vertraagd.
Ongeveer 80% van de bevolking werkt in de landbouw en veeteelt. Katoen, veeteeltproducten, aardnoten en arabische gom vormen de belangrijkste producten. Export: 42% katoen, aardnoten, veeteeltproducten (1985), voornamelijk naar Kameroen en Frankrijk.
In het zuiden van Tsjaad zijn olievelden die naar schatting 1 miljard vaten aardolie bevatten. De productie in deze velden is begonnen in 2003. De velden zijn ontwikkeld door een consortium geleid door twee Amerikaanse bedrijven die $ 3,7 miljard geïnvesteerd hebben. De export van deze olie is begonnen in 2004 via een pijpleiding door het naburige land Kameroen naar de Atlantische kust.
De economie van Tsjaad is gedeeltelijk afhankelijk van ontwikkelingshulp. Begin 2012 landde voor de eerste maal een chartervliegtuig met toeristen die de Tsjaadse Sahara wilden bezoeken. De sterk uiteenlopende opvattingen in verband met gastvrijheid, solidariteit en comfort tussen de bevolking en de westerse toeristen toonden duidelijk de grenzen van economische ontwikkeling via toerisme. Toeristen worden vaak met onverschilligheid geconfronteerd. De arme bevolking ziet hen meestal als niet uitgenodigde buitenlanders.
Corruptie.
In Tsjaad is corruptie wijdverbreid. In de corruptieperceptie-index die jaarlijks door Transparency International wordt gepubliceerd neemt Tsjaad de 167e plaats in van de 180 opgenomen landen. Deze corruptie wordt gezien als een belangrijke hindernis bij economische ontwikkeling.
Cultuur.
Veel stammen in Tsjaad hebben hun eigen muziek en kunstvormen ontwikkeld. Door de grote diversiteit in verschillende stammen heeft Tsjaad ook een zeer grote variatie muziek en kunstvormen.
Politiek.
De grondwet van Tsjaad werd aangenomen in 1996 na een jarenlange burgeroorlog en het land is officieel een democratische republiek. Er is een universeel kiesrecht voor iedereen ouder dan 18 jaar.
Aan het hoofd van het land staat een gekozen president. Vanaf de staatsgreep in 1990 tot zijn dood in 2021 was dit Idriss Déby van het Mouvement patriotique du Salut (MPS). Hij werd voor het eerst verkozen in 1996 en daarna nog vijfmaal (om de vijf jaar) herkozen. De verkiezingen van 2006 en 2011 werden door de oppositie geboycot. Volgens de grondwet van 1996 kon een president maar twee termijnen aan de macht blijven, waarbij de periode vóór de grondwet niet werd meegeteld. Deze limiet werd in 2005 echter opgeschort.
Kort na de verkiezingen van 2021, waarbij Déby opnieuw herkozen werd, kwam de president om het leven na gevechten tegen rebellen in het noorden van het land. Na zijn overlijden werd het parlement ontbonden en een militaire overgangsraad ingesteld onder leiding van zijn zoon Mahamat Idriss Déby Itno. Het premierschap, dat bij een grondwetswijziging in 2018 was afgeschaft om de president meer macht te kunnen geven, werd heringevoerd.
De president in Tsjaad heeft veel directe macht. Hij is verantwoordelijk voor de benoeming van de minister-president, de staatsraad (ministers) en heeft invloed over de benoeming van rechters, generaals, provinciale functionarissen en de directeuren van Tsjaads staatsbedrijven.
Tsjaad heeft een eenkamerparlement, de nationale assemblee. De rechterlijke macht bestaat uit een hooggerechtshof, een hof van hoger beroep, criminele rechtbank en magistrate rechtbank.
Mensenrechten.
Tsjaad heeft een autoritair regime. In de democratie-index van The Economist neemt Tsjaad de 165e plaats in van de 167 opgenomen landen.
Amnesty International maakt melding van beperkingen in de vrijheid van meningsuiting en van straffeloosheid bij misdaden begaan door het leger. De rechten van homo's staan onder druk: er ligt een wetsontwerp voor dat homoseksuele handelingen met 15-20 jaar detentie bestraft.
Nationale feestdag.
Jaarlijks wordt op 11 augustus de Onafhankelijkheidsdag gevierd.
Klimaat.
Tsjaad heeft vier zones, van een woestijnklimaat in het noorden tot een tropisch klimaat in het zuiden. In het zuiden valt gemiddeld 1000 millimeter regen per jaar, in het noorden minder dan 130 millimeter. Rond de hoofdstad Ndjamena valt gemiddeld 630 millimeter regen per jaar.
Tsjaad heeft periodiek last van sprinkhanenplagen en droogtes.
Door de grote afwisseling van klimaatzones van noord naar zuid kent het land een zeer grote variëteit aan begroeiing, van bos in het zuiden, savanne en droge graslanden in het midden tot woestijn in het noorden.

</doc>
<doc id="29300" url="https://nl.wikipedia.org/wiki?curid=29300" title="Charon (mythologie)">
Charon (mythologie)

Charon (Oudgrieks: ), zoon van Nyx en Erebos, is een figuur uit de Griekse mythologie.
De Oude Grieken geloofden dat overledenen als schimmen in het onderaardse dodenrijk van Hades voortleefden. Hermes (in de hoedanigheid van "psychopompos") begeleidde de doden tot de mythische rivier de Styx, waar ze met een veerboot naar het aan de overkant liggende dodenrijk werden gebracht.
Charon was de veerman. Hij werd voorgesteld als een oude man, lijdend onder de taak die hij tot in de eeuwigheid vervult. Vanwege het geloof dat de overtocht over de Styx niet kosteloos was, werd bij de overleden Grieken een obool onder de tong gelegd. Als de overtocht niet betaald kon worden, dan zouden de geesten van de overledenen meer dan 100 jaar aan de oever van de rivier ronddwalen.
Charon komt onder andere voor in de mythe van Orpheus (die met zijn muziek Charon weet over te halen hem naar de Hades te brengen om zijn geliefde Eurydice terug te halen) en in de mythe van de held Herakles, die bij het laatste van zijn "Twaalf Werken" de hellehond Kerberos, bewaker van de toegang van de onderwereld, moet ontvoeren.
De figuur van Charon is waarschijnlijk afkomstig van de Sumeriërs, in wiens mythologie er een vergelijkbare figuur was. De Italiaanse schrijver Dante Alighieri introduceerde Charon in de christelijke mythologie in de Divina Commedia. Charon is het eerste benoemde personage dat de verhalende hoofdpersoon van het boek ontmoet in de hel.

</doc>
<doc id="29301" url="https://nl.wikipedia.org/wiki?curid=29301" title="Charon">
Charon



</doc>
<doc id="29302" url="https://nl.wikipedia.org/wiki?curid=29302" title="Filips van Montmorency">
Filips van Montmorency

Filips van Montmorency (ook Philips van Montmorency of Philips van Horne) (mogelijk op het Kasteel van Ooidonk te Deinze, 1524 - Brussel, 5 juni 1568), beter bekend als graaf (van) Horne en met minder recht ook als graaf van Hoorn, was een krijgs- en staatsman in de Habsburgse Nederlanden vlak voor het begin van de Tachtigjarige Oorlog. Sommige bronnen spreken overigens van 1518 als geboortejaar.
Naam.
De naam "Horne" of "Hoorne" verwijst naar het graafschap Horn, dat zijn naam ontleent aan het Limburgse dorp Horn, waar nog altijd het stamkasteel van de heren van Horn staat. Dit Luikse leen erfde Filips van Montmorency van graaf Jan van Horne, de tweede echtgenoot van zijn moeder Anna van Egmont. Met de stad Hoorn had de graaf niets te maken. De naam Horn komt namelijk van het Limburgse plaatsje Horn gelegen tussen Roermond en Weert. Hij woonde in Weert en ligt er ook begraven.
Levensloop.
Filips van Montmorency-Nivelle, graaf van Horne, was de zoon van Jozef van Montmorency, heer van Nevele. Zijn moeder Anna van Egmont, dochter van Floris van Egmont, hertrouwde met Jan (1480-1540), graaf van Horne, die zijn stiefzoon aldus het graafschap Horne en de heerlijkheden Heusden, Altena en Weert naliet. In 1546 trouwde hij met Walburgis van Nieuwenaar. Filips was page, later kamerheer aan het hof van keizer Karel V.
Het leven van de graaf van Horne vertoont grote overeenkomsten met dat van zijn vriend graaf Lamoraal van Egmont, met wie hij uiteindelijk zou sterven.
Graaf Horne was oorspronkelijk legeraanvoerder van het Leger van Vlaanderen. Hij werd in 1555 stadhouder (militair gouverneur) van Gelre en in 1556 ridder van het Gulden Vlies. In 1558 volgde hij Maximiliaan II van Bourgondië op als admiraal van de Nederlanden en was de opperbevelhebber van de vloot die koning Filips II van Spanje in 1559 van Nederland naar Spanje bracht. Hij boekte enkele grote successen en werd als dank daarvoor in 1561 benoemd tot lid van de Raad van State.
Opstand.
In de Raad van State vormde hij samen met Willem van Oranje en de graaf van Egmont een Driemanschap (Ligue der Groten), dat in opstand kwam tegen het beleid van de kardinaal Antoine Perrenot Granvelle, bisschop van Atrecht, die de Inquisitie invoerde in Vlaanderen. Na diens afzetting bleef de graaf van Horne zich verzetten tegen de Spaanse heerser: als protest leverde hij zijn insignes van het Gulden Vlies in. Hij was aanwezig op de vergaderingen van Breda en Hoogstraten. Hij stond de calvinisten te Doornik kerkbouw toe buiten de muren, hetgeen later een van de aanklachten tegen hem zou vormen.
De graaf van Horne is zijn hele leven overtuigd katholiek gebleven. Maar door zijn gedoogbeleid jegens de protestanten en zijn regelmatige afwezigheid, groeide Weert onder zijn bewind uit tot een bolwerk van de Reformatie. Dit gebeurde onder de leiding van de gravinnen Anna van Egmont (zijn moeder) en Walburgis van Nieuwenaar (zijn vrouw). Hierdoor was de Beeldenstorm in Weert extra hevig in vergelijking met andere steden. Na de Beeldenstorm voerde de graaf Horne een beleid dat gericht was op het herstel van de katholieke macht, omdat hij de onderdrukking van zijn katholieke geloofsgenoten niet kon tolereren en bovendien zijn trouw aan Margaretha van Parma moest laten zien.
Koning Filips II van Spanje stuurde de hertog van Alva naar de Nederlanden om orde op zaken te stellen na de Beeldenstorm. Willem van Oranje ontvluchtte hierop Brussel; Egmont en Horne besloten niet te vluchten. Alva liet vrijwel direct na zijn aankomst de graaf van Egmont, diens secretaris Jan van Casembroot en de graaf van Horne arresteren, op 9 september 1567. Dit geschiedde onder een vals voorwendsel: Alva had een overleg aangekondigd om bij een maaltijd over de situatie te praten. Zij werden aangehouden en wegens hoogverraad voor de Raad van Beroerten gesleept. De twee werden overgebracht naar het Spanjaardenkasteel te Gent. Daar werd Horne op 10 en 11 november ondervraagd door Juan de Vargas en Louis del Rio, kopstukken van de Raad van Beroerten die hiervoor een bijzondere volmacht hadden gekregen. Vergeefs beriepen ze zich op hun onschendbaarheid als Vliesridders.
Hoewel Horne tot het einde toe katholiek bleef en beweerde trouw te zijn aan de Spaanse koning, werd hij samen met de graaf van Egmont ter dood veroordeeld, ondanks de vele protesten van andere edelen. Op 3 juni 1568 werd hij van het Spanjaardenkasteel naar Brussel teruggebracht en opgesloten in het Broodhuis. Op 4 juni tekende de Spaanse landvoogd Alva het doodvonnis. In de motivering vormden zijn steun aan het Eedverbond en zijn tolerant gedrag te Doornik de hoofdpunten. De volgende dag werden beide edellieden en vrienden kort na elkaar onthoofd op de Grote Markt van Brussel. De dood van Egmont en Horne leidde tot grote protesten onder de bevolking.
Er werd van uitgegaan dat Filips van Montmorency begraven ligt in het priesterkoor van de Sint-Martinuskerk in Weert (daar bevindt zich althans de tinnen bus met zijn hart), hoewel recent onderzoek uitwijst dat het lichaam zelf misschien begraven ligt in de Paterskerk aan de Biest (Kasteel Nijenborgh). In 2020 werd aan Kasteel De Aldenborgh een grafkelder gevonden waar Horne mogelijk werd begraven.
De titel "graaf van Horne" ging over op zijn jongere broer Floris, die in Spanje in gevangenschap verbleef. Floris was in Spanje voor het toelichten van het smeekschrift van het Eedverbond der Edelen over de wetten tegen de protestanten. Floris werd door de Raad van Beroerten ter dood veroordeeld. Filips II liet hem echter, liever dan hem voor de uitvoering van de doodstraf te laten terugkeren naar de Nederlanden, in het geheim in 1570 door wurging om het leven brengen en verspreidde het gerucht dat hij aan ziekte was bezweken.

</doc>
<doc id="29304" url="https://nl.wikipedia.org/wiki?curid=29304" title="Vlastimil Hort">
Vlastimil Hort

Vlastimil Hort (Kladno, 12 januari 1944) is een Tsjechisch-Duitse schaker.
Biografie.
In 1965 werd hij grootmeester. Hij was vijfmaal kampioen van Tsjechoslowakije en in Reggio Emilia eindigde hij voor Boris Spasski en Vasili Smyslov. 
Vlastimil Hort woont sinds 1979 in Duitsland en verkreeg in 1986 het Duitse staatsburgerschap. Sindsdien komt hij voor dat land uit.
In 1982 en 1987 won hij de hoofdgroep van het OHRA-schaaktoernooi in Amsterdam. 
Hortvariant.
De Hortvariant in de schaakopening Engels is door hem geanalyseerd, de zetten zijn: 1.c4 e5 2.Pc3 Pc6 3.g3 g6 4.Lg2 Lg7 5.e3 d6 6.Pge2 Le6.Hierin zijn wereldwijd 453 partijen gespeeld. (wit wint 180 - zwart wint 160 - remise 113)
Partij.
De partij Hort 0 Alburt gespeeld in 1977, schaakopening Ben-Oni het Wolgagambiet Eco-code A 58
werd door Lex Jongsma gekscherend het "Wolgalied van Hort" genoemd.

</doc>
<doc id="29305" url="https://nl.wikipedia.org/wiki?curid=29305" title="Nederlandse spoorwegen">
Nederlandse spoorwegen



</doc>
<doc id="29306" url="https://nl.wikipedia.org/wiki?curid=29306" title="Alkalinebrandstofcel">
Alkalinebrandstofcel

Een alkalinebrandstofcel of alkalische brandstofcel (Engelse benaming: Alkaline Fuel Cell of AFC) is een brandstofcel werkend met kaliloog (alkaline, ook wel kaliumhydroxide) als elektrolyt. Het ionentransport vindt plaats in de vorm van hydroxide-ionen (&lt;chem&gt;OH-&lt;/chem&gt;). De katalysator voor de ionisatie van waterstof is platina of kobalt. Alkalinebrandstofcellen zijn een van de vroegst ontwikkelde brandstofcellen. Het zijn ook de eerste cellen die gebruikt werden om elektrische energie en water op een ruimteschip te creëren. 
Opbouw.
Een cel bestaat uit een anode of kathode van een niet-kostbaar metaal in een elektrolyt-oplossing van kaliumhydroxide. Door zuurstofgas en waterstofgas te introduceren ontstaat een elektronenstroom. De AFC’s maken ook gebruik van een polymeermembraan net zoals de PEM fuel cells maar het verschil tussen beide is het gebruik van waterig basisch elektrolyt zoals kaliumhydroxide in plaats van een zuur. Alkalinebrandstofcellen zijn zeer efficiënt en kunnen een rendement tot 70% hebben. Ook hebben ze een voordeel op zure cellen (PEMFC), vaste-oxidecellen en fosforzuurcellen omdat ze werken op een temperatuur tussen kamertemperatuur en 90°C met een hogere elektrische efficiëntie. 
Aan de anode: &lt;chem&gt;H2 + 2OH- -&gt; 2H2O + 2e-&lt;/chem&gt;
Aan de kathode: &lt;chem&gt;O2 + 2H2O + 4e- -&gt; 4OH-&lt;/chem&gt;
Nadeel.
Een nadeel van dit soort cellen is dat het waterige kaliumhydroxide zich om kan vormen naar kaliumcarbonaat door het aanwezige koolstofdioxide in de elektrolyt. Dit geeft een negatief effect op de efficiëntie van de cel en moet dus vermeden worden.
Er zijn twee manieren om deze negatieve impact te reduceren: met een statische elektrolyt of een vloeiende elektrolyt. 
De statische elektrolyt gebruiken een asbestseparator om zo weinig mogelijk kaliumhydroxide te laten omvormen naar kaliumcarbonaat. Deze soort wordt vooral onder meer in de ruimtevaart gebruikt waar platina als katalysator op de anode of kathode gebruikt wordt om de productie op te voeren. 
Het vloeiende-elektrolytontwerp laat de elektrolyt ofwel parallel of transversaal tussen de elektrodes vloeien. Bij het parallel vloeiende ontwerp behoudt de elektrolyt het gevormde water en zal na enige tijd de oude elektrolyt vervangen worden. Men kan dit vergelijken als het vervangen van olie in een auto. Dit resulteert weliswaar in een grotere ruimte tussen de elektrodes om deze vloeiende beweging mogelijk te maken, wat meer weerstand zal geven in de cel. Dit maakt het ontwerp dus minder efficiënt dan het statische ontwerp. Het transversale ontwerp is daarbij weer goedkoper maar het is nog enkel aangetoond met puur zuurstof.

</doc>
<doc id="29307" url="https://nl.wikipedia.org/wiki?curid=29307" title="Fosforzuurbrandstofcel">
Fosforzuurbrandstofcel

De fosforzuurbrandstofcel (PAFC, "Phosphoric Acid Fuel Cell") is het eerste type brandstofcel dat verkocht werd en is rechtstreeks afgeleid van het concept dat William Grove in 1839 gemaakt heeft. Dit type brandstofcel is rond 1965 voor het eerst gefabriceerd. In de jaren daarna is hij door verbeteringen stukken stabieler geworden, ging hij beter functioneren en werd het een stuk goedkoper om de PAFC te produceren.
De elektroden bestaan uit koolstof, de elektrolyt uit geconcentreerd fosforzuur (H3PO4) en als katalysator is er platina aanwezig. De reactie die plaatsvindt is hetzelfde als bij de meeste cellen:
Aan de anode
formula_1
en aan de kathode
formula_2
Dat geeft de totale reactie
formula_3
Werkingstemperatuur.
PCFC's werken bij een temperatuur van 135-200 °C.

</doc>
<doc id="29308" url="https://nl.wikipedia.org/wiki?curid=29308" title="Molten carbonate fuel cell">
Molten carbonate fuel cell

Molten Carbonate Fuel Cell (MCFC) is een brandstofcel werkend met gesmolten carbonaat (CO32−) als elektrolyt. Dit type brandstofcel wordt vooral gebruikt in grote industriële applicaties en consumeren aardgas of biogas als brandstof.
Werking.
Deze soort brandstofcel maakt gebruik van een gesmolten carbonaatmengsel dat bestaat uit een combinatie van ofwel lithiumcarbonaat (Li2CO3) met kaliumcarbonaat (K2CO3) of lithiumcarbonaat met natriumcarbonaat (Na2CO3). Bij temperaturen van 600-700°C bereikt dit mengsel door smeltpuntverlaging een vloeibare staat en wordt zeer geleidend, hierbij zorgen de vrije carbonaationen (CO32-) voor de geleiding. De reacties zien er als volgt uit:
Aan de anode:
&lt;chem&gt;H2 + CO3^2- &lt;=&gt; H2O +CO2 +2e-&lt;/chem&gt;
Aan de kathode:
&lt;chem&gt;1/2O2 +CO2 +2e- &lt;=&gt; CO3^2-&lt;/chem&gt;
Hier kan men opmerken dat voor elke mol H2O die gevormd wordt een mol CO2 overgebracht wordt van de kathode naar de anode, waardoor naast de aanvoer van zuurstof de kathode ook een aanvoer van CO2 nodig heeft. 
De relatief hoge werkingstemperatuur heeft twee belangrijke voordelen. Voor deze cel moet methaan of brandstoffen rijk aan methaan als biogas en aardgas niet door een externe convertor omgezet worden, door de hoge temperatuur vindt een proces genaamd “internal reforming” plaats, waardoor de omvormingsstap overgeslagen wordt, dit verlaagt de kost. Daarnaast bevoordeelt de hoge temperatuur de ionisatie van het waterstof- en zuurstofgas. Hierdoor kan men goedkopere katalysatoren als nikkel of nikkel(II)oxide toepassen.

</doc>
<doc id="29309" url="https://nl.wikipedia.org/wiki?curid=29309" title="Solid oxide fuel cell">
Solid oxide fuel cell

Een solid oxide fuel cell (SOFC) is een brandstofcel werkend met een vast, niet-poreus oxide (keramiek) als elektrolyt. Het ionentransport vindt plaats met behulp van oxide-ionen, de katalysator voor de ionisatie van het waterstof bestaat uit nikkel met yttrium-gedoteerd zirkoniumoxide (yttrium-gestabiliseerd zirkonium).
Een SOFC heeft meestal een rendement rond 60%. Recente studies beweren ook dat de SOFC bruikbaar is met biogas als brandstof, dit maakt dat de SOFC's zeer flexibel zijn op vlak van brandstofkeuze.
Werking.
Dit type brandstofcel heeft een werkingsgebied op hoge temperatuur, ca. tussen 800°C en 1100°C. Hierdoor zijn er geen edelmetaalkatalysatoren (zoals platina) nodig, wat ervoor zorgt dat de SOFC's relatief goedkoop zijn. Deze hoge werkingstemperatuur zorgt natuurlijk ook wel voor uitdagingen op vlak van constructie en levensduur van de brandstofcel. Alsook zorgt dit voor een lange opstarttijd van de brandstofcel.
Typisch wordt er een tubulair design gebruikt voor SOFC's.
De SOFC kan zowel waterstofgas als koolstofmonoxide als biogas gebruiken als brandstof. Het zet chemische energie om naar elektrische energie door het transport van zuurstof ionen van de anode naar de kathode. Hierbij wordt er stoom (wegens de hoge werkingstemperatuur) gevormd aan de anode, indien men waterstofgas gebruikt als brandstof.
Reactie aan de anode: formula_1
Reactie aan de kathode: formula_2
Wanneer men koolstofmonoxide als brandstof gebruikt wordt er koolstofdioxide gevormd als bijproduct.
Reactie aan de anode: formula_3
Reactie aan de kathode: formula_2
Als anode gebruikt men meestal een zirkoniumoxide (cermet). Meestal kiest men voor nikkel als metallische component omdat deze een goede geleider is en chemisch stabiel. De anode is poreus zodat het massatransport van reagentia en reactieproducten niet verstoord wordt.
Net zoals de anode is de kathode ook een poreus materiaal zodat massatransport verzekerd is. Hiervoor gebruikt men meestal lanthaan-strontiummanganaat, La1-xSrxMnO3 waar x staat voor de doteringsgraad. Voor SOFC's is de doteringsgraad meestal 0,16.
Toepassingen.
Ondanks de hoge temperatuur die een SOFC vereist om operatief te zijn, worden ze steeds meer toegepast. Ze worden onder andere gebruikt in woningen. Door de SOFC aan te sluiten op gasnet kan de woning of het appartementsblok zijn eigen elektriciteit produceren.
SOFC's kunnen bovendien reversibel worden gebruikt. Ze kunnen H2 produceren uit water.
Een solid oxide electrolyser cell (SOEC) is een solid oxide fuel cell in regeneratieve modus voor de elektrolyse van water met een vast oxide of keramisch elektrolyt voor de productie van waterstofgas.
De Finse motorfabrikant Wartsila is bezig met de ontwikkeling van een SOFC brandstofcel voor maritiem gebruik.
Een SOFC kan ook toegepast worden in een zogenaamde combined heat hydrogen power applicatie (CHHP). Bij zo'n systeem wordt tegelijkertijd warmte, waterstof en elektriciteit geproduceerd uit koolwaterstoffen zoals bijvoorbeeld aardgas.

</doc>
<doc id="29310" url="https://nl.wikipedia.org/wiki?curid=29310" title="Proton exchange membrane fuel cell">
Proton exchange membrane fuel cell

PEM FC of Proton Exchange Membrane Fuel Cell, in het Nederlands protonuitwisselingsmembraanbrandstofcel, is een brandstofcel die werkt met een polymeerelektroliet, voorzien van katalysatoren. Het ionentransport vindt plaats met behulp van waterstof(H)-ionen, de katalysator voor de ionisatie van het waterstof is platina of platina-ruthenium
De kosten van dit type brandstofcel bestaan merendeels uit de productiekosten van de MEA (membrane electrode assembly) van het PEM (proton exchange membrane) membraan. Er is een aantal doorbraken geweest, het -membraan, ± 400,- euro per m2 is inmiddels net als het Toyota PEM en 3M PEM membraan ingehaald door ITM Power waardoor de kosten nu op ± 4 euro per m2 liggen (2004). Het nieuwe membraan is gemaakt van koolwaterstof-polymeren en zou een drie keer hogere geleiding hebben. Een van de grotere spelers in de markt zou Solupor® (een zeer poreuze polyetheenfilm) in zijn brandstofcellen toepassen.
De PEM FC is ook bekend als:
Algemene werking.
Deze vorm van brandstofcel maakt gebruik van waterstof als brandstof, waartussen een polymeer membraan fungeert als elektrolyt. Een veelgebruikt polymeer hiervoor is Nafion, dit is een polytetrafluoretheen (PTFE, of Teflon®) waarop korte ketens geplaatst worden eindigend op een sulfonzuurgroep, die negatief geladen is waardoor het de waterstof(H)-ionen aantrekt. Dit zorgt voor de volgende situatie: de ruggengraat van PTFE is hydrofoob, sulfonzuur is zeer hydrofiel. Hierdoor zal water zich clusteren rond deze zijketens. Dit zorgt er voor dat de aangetrokken protonen een zekere bewegelijkheid verkrijgen binnen deze structuur, hierdoor kunnen deze van de anode naar de kathode migreren.
Deze methode heeft verschillende gevolgen. Het is noodzakelijk dat de werkingstemperatuur niet hoger is dan 80-90°C opdat het membraan niet opdroogt of structurele integriteit verliest. Deze lagere werkingstemperatuur bemoeilijkt de ionisatie van het waterstof- en zuurstofgas. Om dit te overkomen maakt men gebruik van edele metalen als platina als katalysator voor de ontbinding, dit drijft de kosten van de brandstofcel op.
De hoeveelheid van het aanwezige water moet ook zeer nauwkeurig gecontroleerd worden: de geleidbaarheid voor protonen van de elektrolyt stijgt bij toevoeging van extra water, maar bij een te grote hoeveelheid kunnen de elektrodes vollopen waardoor deze geblokkeerd worden. Ook dit draagt bij tot de complexiteit van de brandstofcel, en dus tot de kosten hiervan.
Dit proces resulteert in een typische energie-efficiëntie van 50-60%.
Toepassingen.
De PEM FC heeft zijn grootste toepassing in de transportsector. De eigenschappen van deze cel zijn hiervoor dan ook uitermate geschikt. Deze soort brandstofcel heeft een zeer grote energiedichtheid ten opzichte van andere modellen, en heeft door zijn relatieve lage operatietemperatuur een zeer korte opstarttijd.
Voorbeelden van voertuigen met PEM brandstofcellen:
Andere toepassingen omvatten stationaire en draagbare energieproductie.

</doc>
<doc id="29311" url="https://nl.wikipedia.org/wiki?curid=29311" title="DMFC">
DMFC

Direct Methanol Fuel Cell (DMFC) is een brandstofcel werkend met methanol als brandstof. Het ionentransport vindt plaats met behulp van oxide-ionen (O2− ionen), de katalysator voor de ionisatie van het waterstof is onbekend. De DMFC gebruikt een "polymer electrolyte membrane", als in "Proton Exchange Membrane Fuel Cells (PEM FC).
De DMFC wordt gevoed met 25% methanol in water, in plaats van met waterstof. Methanol (CH3OH) is een waterstofrijke vloeistof met 1 koolstof (C)atoom, vier waterstofatomen (H) waarvan 1 deel uitmaakt van de hydroxygroep (OH. De methanol/water oplossing wordt aangeboden aan de anodekant (−) van de cel, en zuurstof aan de kathodekant (+).
Omdat er water wordt verbruikt aan de anode in de cel, is de standaard DMFC niet geschikt voor pure methanol. De noodzaak van waterbijmenging verlaagt de energetische waarde van de brandstof.
Efficiëntie.
DMFC's hebben een efficiëntie van ongeveer 40% en werken bij een temperatuur van 60-130 °C.
Opslag.
De opslag van methanol als vloeistof is eenvoudiger dan de opslag van waterstof dat onder hoge druk opgeslagen moet worden. Ook de energetische waarde van methanol als vloeistof is hoger dan waterstof onder hoge druk.
Toepassing.
De DMFC is zeer gelimiteerd in de elektrische spanning die geleverd kan worden, maar is goed in de opslag van veel energie in een kleine ruimte, waardoor ze lage spanningen kunnen leveren over een langere termijn, wat ze zeer geschikt maakt voor mobiele apparaten zoals notebooks en mobiele telefoons.
Doorbraak.
2005, door gebruik van nieuwe technieken van Toshiba, is er nu een DMFC in de grootte van 22 × 56 × 4,5 millimeter, met een output van 100 milliwatt en 10 uur per milliliter pure methanol (99,5%) als brandstof.

</doc>
<doc id="29312" url="https://nl.wikipedia.org/wiki?curid=29312" title="Habsburgse Nederlanden">
Habsburgse Nederlanden

De Habsburgse Nederlanden of Belgica in het Latijn was een benaming voor de Lage Landen gedurende de tijd dat ze geregeerd werden door vorsten uit het huis Habsburg. Deze periode begon in 1482 en eindigde voor de Noordelijke Nederlanden in 1581 en voor de Zuidelijke in 1797.
Het begrip "Habsburgse Nederlanden" is in twee betekenissen gebruikt. Eerst verwees het naar een periode dat alle Nederlanden een Habsburgse landsheer hadden. Later, toen alleen nog de Zuidelijke Nederlanden onder het huis Habsburg vielen, werd het een synoniem voor 'Zuidelijke Nederlanden'.
Sinds het aantreden van koning Filips II van Spanje in 1555 spreekt men ook wel van de Spaanse Nederlanden. Even, tot 1581, gold dat ook voor alle Zeventien Provinciën, maar in dat jaar scheidden zich hiervan de noordelijke provinciën af. Na een gedeeltelijke Spaanse herovering werd de Republiek der Zeven Verenigde Nederlanden bij de Vrede van Münster van 1648 ook internationaal als onafhankelijk erkend. "Spaanse Nederlanden" werd dus ook een synoniem voor de Zuidelijke of Habsburgse Nederlanden, geregeerd door de Spaanse tak van het huis Habsburg. In 1713 vervielen zij aan de Oostenrijkse tak van het huis Habsburg en werden tot 1795 vaak Oostenrijkse Nederlanden (Latijn: "Belgium Austriacum") geheten, soms ook wel "keizerlijke Nederlanden" omdat de Habsburgse landsheer dan meestal ook keizer van het Heilige Roomse Rijk was, waartoe deze landen sowieso nog behoorden. Deze werden toen tezamen met de noordelijke Republiek door de Eerste Franse Republiek ingelijfd.
Ontstaan (1482-1515).
In de 15e eeuw bestond het rijk van de Bourgondische hertogen uit twee delen: enerzijds het hertogdom Bourgondië, samen met het vrijgraafschap Bourgondië, en anderzijds de Bourgondische Nederlanden, die werden aangeduid als "de landen van herwaarts over", "de landen hier", in tegenstelling tot de stamlanden, de landen ginds.
Het hertogdom Bourgondië ging na de dood van Karel de Stoute in 1477 naar koning Lodewijk XI van Frankrijk, waardoor in het huidige Frankrijk alleen nog het graafschap, de Franche Comté, resteerde en het zwaartepunt naar de Nederlanden verschoof.
De Bourgondische Nederlanden kwamen na de dood van de laatste hertogin van Bourgondië, Maria van Bourgondië, in 1482 aan haar zoon Filips de Schone uit het huis Habsburg. Vanwege diens minderjarigheid werden zijn taken tot 1494 echter waargenomen door zijn vader, aartshertog Maximiliaan I van Oostenrijk, de latere keizer, die als regent optrad.
Filips de Schone was, in tegenstelling tot zijn vader, enkel landsheer van de Nederlanden, en kon al zijn tijd en aandacht aan dit grondgebied besteden. Hij probeerde de Nederlanden buiten de grote oorlogen van die tijd (tussen de Habsburgers en Frankrijk en Engeland) te houden. Ook gaf Filips de Schone meer macht aan de gewesten, zonder daarmee concessies te doen aan de centrale macht.
Toen Filips de Schone in 1506 plots overleed was zijn zoon Karel nog te jong om te regeren. Keizer Maximiliaan werd opnieuw regent van de Nederlanden, maar liet het bestuur over aan zijn dochter Margaretha van Oostenrijk. Zij had de neiging de adel, die onder Filips de Schone veel in te brengen had, te passeren bij het nemen van belangrijke besluiten. Hierdoor was zij niet erg populair.
In 1515 werd Karel (die later keizer Karel V zou gaan heten), de zoon van Filips de Schone, op de leeftijd van 15 jaar oud genoeg verklaard om te kunnen regeren over de Nederlanden. Toen hij in 1517 voorlopig naar Spanje vertrok, benoemde hij zijn tante Margaretha weer tot regentes van de Nederlanden. Toen zij in 1530 overleed, benoemde Karel V in 1531 zijn zuster Maria van Hongarije tot haar opvolger als landvoogdes. Maria van Hongarije hield meer rekening met de wensen van de Nederlanden dan haar tante, maar kon ook autoritair optreden.
Uitbreiding (1515-1543).
De Nederlandse landsheerlijkheden die keizer Karel V van zijn vader erfde werden de "patrimoniale gewesten" genoemd. Hieraan zouden onder zijn regering een heel aantal gewesten, de niet-patrimoniale, worden toegevoegd. Als eerste was dat de bisschopsstad Doornik, die in 1521 veroverd werd. Een jaar later werd ook Friesland definitief voor Habsburg gewonnen, hoewel dat al sinds 1515 formeel onder hun heerschappij viel.
In de jaren daarna veroverde hertog Karel van Gelre Groningen en de Ommelanden, Overijssel en Drenthe. Hierdoor ontstond een concurrerend machtsblok direct naast de Habsburgse Nederlanden. Mede als gevolg van een bondgenootschap tussen het hertogdom Gelre en Frankrijk, de erfvijand van de Habsburgers, vonden in die jaren regelmatig Gelderse overvallen plaats in de Habsburgse gewesten Holland en Brabant, maar ook in het vorstbisdom Utrecht. De strijd tussen Habsburg en Gelre werd uitgevochten in de zogeheten Gelderse Oorlogen.
De stad Utrecht riep hiertegen in 1527 de hulp van Karel V in, in ruil waarvoor de bisschop in 1528 zijn wereldlijke heerschappij over Utrecht (het Nedersticht), Overijssel (het Oversticht) en Drenthe overdroeg aan Karel V. Nadat Gelderse en Deense troepen in 1536 Groningen binnenvielen, onderwierp ook dit gewest zich ter bescherming aan Karel V. Bij de verdrijving van de Denen werd meteen ook Drenthe ingelijfd.
In 1539 kwam het hertogdom Gelre in handen van Willem van Gulik, die tevens hertog van Kleef was. Hierdoor was wederom een bedreigend machtsblok langs de grenzen van de Habsburgse Nederlanden ontstaan. Wederom in het kader van een oorlog met Frankrijk besloot Karel V ook Gulik uit te schakelen. Daartoe veroverde hij in 1543 de stad Düren, waarna de hertog capituleerde en zijn hertogdom Gelre aan Karel V moest afstaan.
Zeventien Provinciën (1543-1581).
Na de verovering van Gelre waren de Habsburgse Nederlanden een min of meer aaneengesloten en afgerond geheel geworden. Alleen in het zuidelijke deel vormde het prinsbisdom Luik nog een grote enclave. Als geheel werden deze Nederlandse gewesten wel aangeduid als de Zeventien Provinciën. Met name waren dit:
De hierboven gevolgde opsomming staat echter niet geheel vast. Zeventien was op een gegeven moment het aantal statenvertegenwoordigers bij de Staten-Generaal in Brussel en mede vanwege het symbolische karakter van dat getal is men dat blijven noemen. Maar de vertegenwoordigingen konden weleens wisselen omdat een bepaalde heerlijkheid soms afhing van een andere. Zo hoorde het graafschap Zutphen bij Gelre en het hertogdom Limburg bij Brabant. Anderzijds hadden het markizaat Antwerpen, Doornik of Rijsels-Vlaanderen soms een eigen delegatie.
Karel V had als doel om de Nederlanden om te vormen tot één staat.
Karel V deed in 1555 afstand van de troon en werd opgevolgd door zijn zoon Filips II van Spanje. Tegelijk trad ook landvoogdes Maria van Hongarije af. Omdat Filips II in de eerste plaats koning van Spanje was, wordt sinds zijn aantreden doorgaans gesproken van de Spaanse Nederlanden.
Staatsinrichting.
De Habsburgse Nederlanden zijn nooit een eenheidsstaat geworden, maar altijd een personele unie van formeel zelfstandige landsheerlijkheden gebleven. De eenheid bestond in eerste instantie uit het feit dat zij allemaal dezelfde landsheer hadden, een vorst uit het huis Habsburg. Sinds 1506 was deze tevens de koning van Spanje en Karel V was van 1520-1556 bovendien nog Rooms-Duits keizer.
Centraal niveau.
Omdat de landsheer bijna altijd afwezig was en ver weg resideerde, stelde hij een landvoogd of landvoogdes aan voor het dagelijkse bestuur van de Nederlanden. Landvoogdes Margaretha van Oostenrijk resideerde in Mechelen, haar opvolgster Maria van Hongarije in Brussel, dat sindsdien als de hoofdstad van de Nederlanden gold.
Het ambtelijke bestuursapparaat stond onder leiding van een kanselier, die in 1505 verheven werd tot grootkanselier. Toen in 1530 grootkanselier Mercurino di Gattinara overleed, besloot Karel V echter geen opvolger meer te benoemen. Een jaar later reorganiseerde hij de centrale bestuursinstellingen en vormde deze, naar Spaans voorbeeld, om tot de zogeheten Collaterale Raden. Deze stonden onder leiding van de landvoogd(es) en vergaderden op vaste dagen in Brussel. De drie collaterale raden waren:
Als hoogste college van de rechterlijke macht bleef de al in de 15e eeuw opgerichte Grote Raad van Mechelen fungeren.
Gewestelijk niveau.
In de afzonderlijke gewesten werd de landsheer vertegenwoordigd door een stadhouder, die namens hem de leiding had over de gewestelijke bestuursorganen.
De meeste Nederlandse landsheerlijkheden kenden een dualisme van landsheer en standen. Dit betekende kort gezegd dat de macht van de landsheer zich niet veel verder uitstrekte dan dat zijn machtigste onderdanen toelieten. Eerst waren dat zijn leenmannen, later ook steden en geestelijkheid.
Deze drie standen waren vertegenwoordigd in de gewestelijke Staten (vergaderingen), waarin zij bijeenkwamen om met de landsheer te overleggen, meestal wanneer deze om nieuwe belastinggelden vroeg, de zogeheten bede.
Wanneer de staten van alle afzonderlijke landsheerlijkheden gezamenlijk vergaderden, heette dat de Staten-Generaal.

</doc>
<doc id="29313" url="https://nl.wikipedia.org/wiki?curid=29313" title="Raymond Keene">
Raymond Keene

Raymond Dennis Keene (29 januari 1948) is een Britse schaker, geboren in het Verenigd Koninkrijk. In 1971 werd hij Brits kampioen en vijf jaar later, in 1976 werd hem door de FIDE de grootmeestertitel toegekend.
Keene heeft een groot aantal schaakboeken geschreven. Bekend is het boek over Howard Staunton, "Staunton's City: Chess in London, Simpson's and The Savoy", 2004.
Naar Keene vernoemde openingen.
In het koningsgambiet bestaat een variant die vernoemd is naar Keene, met als beginzetten:
Daarnaast is er het Keenegambiet, een variant in de Grobopening die ook door hem is geanalyseerd.

</doc>
<doc id="29314" url="https://nl.wikipedia.org/wiki?curid=29314" title="La Calamine">
La Calamine



</doc>
<doc id="29315" url="https://nl.wikipedia.org/wiki?curid=29315" title="Svalbard">
Svalbard



</doc>
<doc id="29316" url="https://nl.wikipedia.org/wiki?curid=29316" title="Amblève (rivier)">
Amblève (rivier)

De Amblève (Duits: "Amel") is een rivier in de Ardennen, provincie Luik, in het stroomgebied van de Maas in België. De Duitse en de Franse benaming worden beide zowel voor de rivier als voor de gemeente en plaats in de Duitstalige Gemeenschap gebruikt. De rivier stroomt door de gemeenten Büllingen, Amel, Weismes, Malmedy, Stavelot, Trois-Ponts, Stoumont, Aywaille en Comblain-au-Pont.
Fysische kenmerken.
De rivier ontspringt nabij de plaats Honsfeld in de gemeente Büllingen, op circa 600 meter boven de zeespiegel. Het bekken is gelegen in de Hoge Ardennen, de hoogst gelegen regio van België. De Baraque Michel, met 674 meter (TAW) een van de hoogste punten van België, vormt een deel van de waterscheiding van het bekken van de Amblève. De monding van de Amblève (in de Ourthe, die weer uitmondt in de Maas) nabij Comblain-au-Pont is daarentegen op slechts 120 meter hoogte gelegen. De Amblève heeft hierdoor een hoog verhang.
De vallei van de Amblève is vooral smal. Nabij het dorpje Cheneux is de rivier relatief breed om dan plots te versmallen langs de nauwe "Hé des Zeftais". Spoorlijn 42, die de vallei volgt vanaf Trois-Ponts, gaat hier door twee tunnels: die van Cheneux (250 m) en Xhierfomont (127 m). Wat verder stroomt de rivier een ruime vier kilometer naar het noorden. Hier, bij Fonds de Quarreux is de vallei het smalst.
De vallei van de Amblève wordt gezien als een van de mooiste gebieden in de Hoge Ardennen en is deels Europees beschermd als Natura 2000-gebied ("Vallée de l'Amblève du Pont de Targnon à Remouchamps", "Basse Vallée de l'Amblève"...).
Zijrivieren.
De belangrijkste zijrivieren van de Amblève:
De Rubicon is een onderaardse bijrivier die de grotten van Remouchamps heeft gevormd.
Recreatie.
Er zijn heel wat recreatiemogelijkheden. Naast kamperen of wandelen, is vooral kajak de voornaamste sportbeoefening in de regio.
De Amblève is vooral bekend omwille van de Watervallen van Coo. Deze ontstond nadat monniken in de 18e eeuw een meander doorstaken om een watermolen aan te drijven. De drooggevallen meander wordt nu gebruikt als spaarbekken van een hydro-elektrische centrale. Even verder bij Nonceveux is de rivier bezaaid met rotsblokken, de "Fonds de Quarreux". 

</doc>
<doc id="29319" url="https://nl.wikipedia.org/wiki?curid=29319" title="Vechtdal">
Vechtdal



</doc>
<doc id="29321" url="https://nl.wikipedia.org/wiki?curid=29321" title="Stavelot">
Stavelot

Stavelot (Duits: "Stablo", Waals: "Ståvleu") is een stad aan de Amblève in de provincie Luik, arrondissement Verviers in België. De stad telt ruim 7.000 inwoners en ligt op een hoogte van 350m boven de zeespiegel.
Zo'n vijf kilometer ten noordoosten van de kleine stad ligt het racecircuit Spa-Francorchamps.
Geografie.
De gemeente, gevormd door de fusie van twee oude gemeentes: Francorchamps en Stavelot ligt in het hart van de Hoge Ardennen in een grote vallei gevormd door de Amblève en de Eau Rouge.
Kernen.
Overige kernen.
De gemeente telt verschillende kleine dorpen en gehuchten: Amermont, Baronheid, Beaumont, Challes, Cheneux, Coo, Francheville, Hockai, Houvegnez, La Vaulx-Richard, Lodomez, Masta, Neuville, Parfondruy, Rivage, Somagne, Villers en Wavreumont; twee plaatsen hebben de naam Ster: Ster (Francorchamps) en Ster (Stavelot).
Demografische evolutie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
In 648 kreeg Remaclus, abt van het klooster te Solignac in Aquitanië, van koning Sigebert III van Austrasië een stuk bos in de Ardennen, om hem in staat te stellen dit deel van het rijk te kerstenen. Hij stichtte de dubbelabdij van Stavelot-Malmedy. Dit werd het begin van de twee steden en van een kerkelijke staat die meer dan 1000 jaar autonoom is gebleven. De rivaliteit tussen de twee abdijen werd in 980 door Otto III in het voordeel van het beter gelegen Stavelot beslist.
De bloeitijd van Stavelot was de periode van de 10e tot de 12e eeuw. Poppo (abt in 1020) was een hervormer in de traditie van Cluny. Hij kreeg de leiding over 17 andere abdijen, waaronder Echternach en Sankt Gallen. Aan het einde van de 11e eeuw werd de Bijbel van Stavelot vervaardigd, tegenwoordig bewaard in de British Library. Wibald (abt in 1130) was diplomaat in dienst van de keizers en opdrachtgever van talrijke kunstwerken. Hij kreeg ook de leiding over de abdij van Corvey. Zijn brieven behoren tot de belangrijkste bronnen voor de geschiedenis van de Tweede Kruistocht.
Stavelot, met een marktplein in 18e-eeuwse trant en tal van fraaie gebouwen, was in 1899 voor korte tijd de woonplaats van de Franse dichter Guillaume Apollinaire. In het plaatselijke museum, dat ook een collectie raceauto's en motoren bezit, is aan de dichter een afdeling gewijd.
Van 18 tot 20 december 1944 werd tijdens de Slag om de Ardennen in de Tweede Wereldoorlog zwaar gevochten in de stad. Bij represailles door Duitse soldaten werden meer dan 100 burgers, waaronder vrouwen en kinderen, vermoord.
In 1951 stichtten de benedictijnen te Stavelot de abdij van Wavreumont. Deze abdij maakt geen bier of kaas, zoals gebruikelijk, maar latexverf.
Station Stavelot was met de spoorlijnen 44 (naar station Pepinster) en 45 (van station Trois-Ponts naar station Weismes) verbonden.
Politiek.
Resultaten gemeenteraadsverkiezingen sinds 1976.
&lt;br&gt;

</doc>
<doc id="29322" url="https://nl.wikipedia.org/wiki?curid=29322" title="Charon (maan)">
Charon (maan)

Charon is de grootste natuurlijke satelliet van de dwergplaneet Pluto. Charon is ontdekt in 1978 bij het "United States Naval Observatory Flagstaff Station". Sinds de ontdekking van de twee andere manen van Pluto in 2005 (Nix en Hydra), kan Charon ook (134340) Pluto I worden genoemd. In juli 2015 heeft de New Horizons Pluto en Charon bereikt.
Charon moet niet worden verward met de centaur-planetoïde 2060 Chiron.
Ontdekking.
Charon is ontdekt door de astronoom James Christy op 22 juni 1978 toen hij de foto's van Pluto van een aantal maanden daarvoor, bestudeerde. Christy zag dat er soms een kleine bobbel te zien was. Op 7 juli 1978 werd deze ontdekking bekendgemaakt. Later werd de bobbel bevestigd op foto's uit 1965.
Erop volgende observaties van Pluto stelden vast dat de uitrekking wordt veroorzaakt door een kleiner object dat om Pluto draait. De periodiciteit van de uitrekking kwam overeen met de rotatietijd van Pluto. Dit betekende dat de maan synchroon is met Pluto.
Eigenschappen.
De diameter van Charon is ongeveer 1207 kilometer. Dat is iets meer dan de helft van die van Pluto. In tegenstelling tot Pluto, die bedekt is met bevroren stikstof en methaan, is Charon vooral bedekt met waterijs. Ook heeft Charon geen atmosfeer. In 2007 vond het Gemini-observatorium ook ammoniak en waterkristallen op het oppervlak van Charon. Dit suggereert de aanwezigheid van actieve cryovulkanen of cryogeisers.
Met het volume en de massa van Charon kan de dichtheid worden berekend. Daarmee kon worden vastgesteld dat Charon vooral uit waterijs bestaat. Ook heeft Charon minder gesteente dan Pluto. Dit ondersteunt de theorie dat Charon is ontstaan door een gigantische botsing op Pluto. Er zijn twee theorieën over de interne structuur van Charon: de eerste is dat Charon bestaat uit verschillende lagen, zoals Pluto: een rotsachtige kern met daaromheen een mantel die vooral bestaat uit ijs. Anderen denken dat Charon "niet" uit lagen bestaat.
Noordelijk poolgebied.
Het noordelijk poolgebied van Charon vertoont een aanmerkelijk rodere kleur dan de rest van het maanoppervlak. De daar heersende temperaturen zijn zeer laag. Gedurende een Charonjaar loopt de temperatuur uiteen van -258 tot -213 °C. Deze lage waarden, gecombineerd met het feit dat het oppervlak geen grote druk- of temperatuursveranderingen ondergaat, vormt een aanwijzing dat de samenstelling van de maanbodem afwijkt. Bij deze zeer dunne atmosfeer en lage pooltemperaturen komen geen vloeistoffen voor. Gassen rijpen tot vaste stof, vaste stoffen sublimeren als gas. Aan de Charonevenaar kunnen ingevangen, van Pluto afkomstige, gassen van de maan ontsnappen; in het poolgebied niet. De ijle Plutodampkring bestaat hoofdzakelijk uit stikstof, aangevuld met wat methaan en koolstofmonoxide. Deze elementen slaan neer in het poolgebied van Charon, een proces van miljoenen jaren. Normaliter zou dit ijs sublimeren als de pool weer meer zonlicht opvangt, maar in dit geval niet. De zonnestraling wijzigt de samenstelling van de ijzen in een substantie met een hogere sublimatietemperatuur: rode tholines. Deze blijven daarom in het poolgebied op Charons oppervlak aanwezig.
Geologie.
Op de foto's van New Horizons van het oppervlak van Charon waren vlaktes, bergen en ravijnen te zien. Een van de ravijnen is 1600 kilometer lang (vier keer langer dan de Grand Canyon). Dit was een verrassing, tot dusver dacht men dat een dergelijke geologische activiteit niet voorkwam in deze gebieden van het zonnestelsel. Het zuidelijk deel van Charon is veel egaler dan het noorden, waar veel kraterinslagen zijn te zien. Mogelijk heeft vulkanisme ervoor gezorgd dat op het zuiden de kraterinslagen zijn uitgewist.
Baaneigenschappen.
Elke 6,387 dagen draaien Pluto en Charon om elkaar heen. Door synchrone rotatie in beide richtingen zijn Charon en Pluto altijd met dezelfde kant naar elkaar gericht. Bij Charon en Pluto is er, geholpen door het geringe onderlinge massaverschil, een dubbele synchronisatie ontstaan. De gemiddelde afstand tussen Charon en Pluto is 19.570 kilometer. Door de ontdekking van Charon kon de gezamenlijke massa van Pluto en Charon worden berekend, maar de massa van de twee objecten apart kon alleen worden geschat. Door de bedekking van een ster kon ook de grootte worden berekend. De massa van de objecten kon pas worden berekend toen in 2005 nog twee manen, Nix en Hydra werden ontdekt. Hierdoor werd berekend dat Charon ongeveer 11,65 % van de massa van Pluto en een dichtheid van 1650 ± 60 kg/m³ heeft. Dit suggereert een samenstelling van 55 ± 5% gesteente en 45% ijs. Pluto is iets dichter en bestaat voor ongeveer 70% uit gesteente.
Volgens een hypothese op basis van simulaties in 2005 door Robin Canup zou Charon kunnen zijn ontstaan door een gigantische botsing, ongeveer 4,5 miljard jaar geleden. Een groot object uit de Kuipergordel botste met een hoge snelheid tegen het oorspronkelijke hemellichaam, waardoor het object zelf werd vernietigd en een deel van de mantel van Pluto werd weggeslagen. Wat werd weggeslagen klonterde samen en vormde uiteindelijk Charon. De Aardse maan is op deze manier ontstaan.
Maar volgens simulaties zou Charon dan ijsachtiger en Pluto rotsachtiger moeten zijn dan ze in werkelijkheid zijn. Daarom wordt tegenwoordig aangenomen dat de botsing niet krachtig genoeg was om een van de twee objecten te vernietigen. Uiteindelijk begonnen de twee objecten om elkaar heen te draaien.
Maan of dwergplaneet?
Het massamiddelpunt van Pluto en Charon ligt buiten beide objecten. Geen van de objecten draait duidelijk om de andere.
Een conceptvoorstel uit 2006 voor de definitie van de term 'natuurlijke satelliet' beschreef dat dit een object is waarbij het massamiddelpunt in het grootste object ligt. Charon zou volgens die definitie dus geen maan kunnen zijn.
De formele betekenis van 'natuurlijke satelliet' kwam er overigens niet.
Daarom wordt Charon gezien als meer dan een gewone maan van Pluto, maar een eensluidende definitie is er niet. Naar analogie van de definitie van de dubbelster en de dubbelplaneet, zou gesproken kunnen worden over een 'dubbel-dwergplaneet'.
Naamgeving.
Charon is een voor de hand liggende naam voor de maan van Pluto, want Charon was de veerman uit de onderwereld, de plaats waar Pluto of Hades de scepter zwaaide. Echter, naar verluidt noemde Christy, de ontdekker, de maan op 24 juni 1978 naar de bijnaam van zijn vrouw, "Char". De maan was eerst bekend onder de naam S/1978 P 1.
Collega's hadden de naam Persephone voorgesteld, naar de godin van de onderwereld, maar Christy bleef bij de naam Charon. Op 3 januari 1986 werd de uiteindelijke naam bekendgemaakt.
Na een verzoek in 2015 van de Internationale Astronomische Unie om suggesties voor namen om bergen, kraters etc. op de maan te vernoemen werd in 2018 besloten om namen te gebruiken van literaire personen, ontdekkingsreizigers en uit de mythologie. Bijvoorbeeld 'Butler Mons', 'Clarke Montes', 'Kubrick Mons', 'Nemo Crater', 'Dorothy Crater'.

</doc>
<doc id="29323" url="https://nl.wikipedia.org/wiki?curid=29323" title="Trois-Ponts">
Trois-Ponts

Trois-Ponts (letterlijk: "drie bruggen") is een plaats en gemeente in België, gelegen waar de rivieren de Amblève en de Salm in de provincie Luik samenvloeien. De gemeente telt ruim 2500 inwoners.
Kernen.
De gemeente bestaat uit de deelgemeenten Fosse, Wanne en Basse-Bodeux. Verder liggen op het grondgebied nog verschillende kleine dorpjes en gehuchten. De plaats Trois-Ponts was oorspronkelijk een klein gehucht in het noorden van de gemeente Fosse. Het gehucht groeide echter uit tot de belangrijkste plaats van de gemeente Fosse en in 1965 werd de nieuwe gemeente, die ontstond door de fusie van Fosse en Wanne, 'Trois-Ponts' genoemd. Op 1 januari 1977 werd de gemeente verder uitgebreid door de aanhechting van Basse-Bodeux.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.

</doc>
<doc id="29324" url="https://nl.wikipedia.org/wiki?curid=29324" title="Aywaille">
Aywaille

Aywaille (Waals: "Aiwêye") is een plaats en gemeente in de provincie Luik, België. De gemeente telt ruim 12.000 inwoners. In deze gemeente ligt het dieren- en safaripark Le Monde Sauvage.
Geografie.
De plaats ligt aan de rivier de Amblève en aan de N30 van Luik naar Bastenaken, die de belangrijkste verbinding was tussen deze plaatsen tot de aanleg van de A26.
Geschiedenis.
Aywaille lag net ten zuiden van de Hoogbank Sprimont van het historische hertogdom Limburg in het hertogdom Luxemburg. In 1794 vond hier een van de beslissende veldslagen van de Eerste Coalitieoorlog plaats: in de Slag bij Sprimont braken de Franse troepen op 18 september bij Aywaille door de Oostenrijkse linies. In 1795 werd Aywaille ingelijfd bij het Franse departement Ourthe.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.

</doc>
<doc id="29325" url="https://nl.wikipedia.org/wiki?curid=29325" title="Comblain-au-Pont">
Comblain-au-Pont

Comblain-au-Pont is een plaats en gemeente aan de Amblève en Ourthe in de provincie Luik in België. De gemeente telt ruim 5000 inwoners.
Kernen.
Comblain-au-Pont heeft naast de hoofddeelgemeente nog één echte deelgemeente, namelijk Poulseur.
Overige kernen.
In de gemeente liggen nog enkele kleinere gehuchten, zoals Mont, Oneux, Hôyemont en wijken zoals Sart (in Poulseur), Géromont
Merk op dat de naam Comblain ook voorkomt in de buurgemeente Hamoir, ten zuiden van de gemeente Comblain-au-Pont. Verder stroomopwaarts langs de Ourthe ligt immers een deelgemeente van Hamoir, Comblain-Fairon, die naast de hoofdkern ook een gehucht Comblain-la-Tour heeft.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.

</doc>
<doc id="29326" url="https://nl.wikipedia.org/wiki?curid=29326" title="Max Lange">
Max Lange

Max Lange (7 augustus 1832 – 8 december 1899) is een in Maagdenburg geboren Duitse schaker. Van 1858 tot 1864 was hij redacteur van de Deutsche Schachzeitung. Hij was een schaker en een schrijver. Hij heeft veel tijd besteed aan de studie van de opening Tweepaardenspel in de Nahand, die valt onder de schaakopening Koningspion.
Max Lange heeft ook een aantal boeken geschreven, onder andere "Lehrbuch des Schachspiels". Het schaakspel was zijn grote liefde en hij heeft eigenlijk heel zijn leven in dienst van die liefde gesteld.
De Max Lange variant is te vinden in het Tweepaardenspel: 1.e4 e5 2.Pf3 Pc6 3.Lc4 Pf6 4.d4 ed 5.0-0 Lc5 6.e5

</doc>
<doc id="29327" url="https://nl.wikipedia.org/wiki?curid=29327" title="Wezet">
Wezet

Wezet (Frans: "Visé," Limburgs: "Visé" of "Waeze(n)t", Waals: "Vizè", Duits: "Viset" of "Wesent") is een stad in de Belgische provincie Luik. Zij ligt aan weerszijden van de Maas, tussen Luik en Maastricht. De gemeente grenst voor een deel aan de Nederlandse gemeente Eijsden-Margraten, met de Maas als grensrivier ertussen. Daarnaast grenst deze Waalse gemeente bij Ternaaien aan Maastricht (zonder dat de Maas ertussen ligt). Wezet telt ruim 18.000 inwoners. In Nederland, net zoals in het Franstalige gedeelte van België, is Wezet beter bekend onder de officiële Franse naam Visé. Dit onder meer omdat deze naam wordt gebruikt voor het station Wezet aan de spoorlijn Maastricht - Luik en op de Franstalige bewegwijzering langs de, op de Nederlandse autosnelweg A2 aansluitende, Belgische A25, die iets over de grens in Wezet Franstalig België binnenrijdt. De wekelijkse markt in Wezet vindt plaats op woensdag.
Kernen.
Overige kernen.
Onder meer: Klein-Ternaaien, Loën, Mons, Nivelle, Surisse en Wixhou.
Nabijgelegen kernen.
Moelingen, Berneau, Haccourt, Dalhem
Geschiedenis.
Reeds in het paleolithicum was er, getuige archeologische vondsten, sprake van bewoning in deze streek. Van de 1e tot de 4e eeuw was er een Romeins vicus. In 780 werd voor het eerst een kerk in Wezet schriftelijk vermeld. Omstreeks 1012-1015 kwam het domein van Wezet aan het kapittel van de Sint-Lambertuskathedraal te Luik. In 1106 vond, in het kader van de investituurstrijd, de "slag bij de brug van Wezet" plaats tussen Hendrik IV en Hendrik V.
Van 1330-1338 werd Wezet een ommuurde stad, en ook werden in 1338 de relikwieën van Sint-Hadelinus naar Wezet overgebracht. In 1384 werd Wezet verheven tot een van de Goede Steden van het prinsbisdom Luik.
1467-1468 bracht verwoesting van Wezet met zich mee, vanwege de belegering door Karel de Stoute.
In 1675 werd de stad door de Franse bezetter verplicht om de omwalling te slechten. Van 1790-1792 waren het weer de Fransen die een veldslag leverden bij de brug van Wezet en de stad innamen.
Van 1845-1850 werd het Kanaal Luik-Maastricht aangelegd, en werd de Maas voorzien van stuwen en sluizen, terwijl in 1861 ook de spoorlijn van Maastricht naar Luik gereedkwam, die in 1899 werd genationaliseerd. De Maasbrug, gebouwd in 1868 door private investeerders, werd in 1909 genationaliseerd.
Bij de onafhankelijkheid van België inventariseerde geograaf Philippe Vandermaelen in Visé 357 woningen met 1834 inwoners. De inventaris omvat verder details over de historische gebouwen, handel en nijverheid, natuurlijke omgeving, bodems, landbouwproductie en veestapel. Er werden o.a. veel paarden gekweekt. Ook het wegennetwerk van toen is beschreven. De omschrijving door Vandermaelen geeft een interessante kijk op het dagelijkse leven rond 1830.
Op 4 augustus 1914 arriveerde de Duitse bezetter in Wezet. Het Belgisch leger had de brug over de Maas toen al opgeblazen. Het Duitse leger vernielde eerst de Kapittelkerk omdat de toren hiervan zou kunnen dienen als richtpunt voor de Belgische artillerie. Vervolgens werd de stad op 15 augustus in brand gestoken en verwoest. Wezet wordt daarom de eerste martelaarstad genoemd. Tussen 1920 en 1930 werd de stad heropgebouwd.
In 1939 werd dan het Albertkanaal geopend. Van 10 mei 1940 tot haar bevrijding op 12 september 1944 was de stad bezet door nazi-Duitsland.
De huidige gemeente is in 1977 ontstaan door het opnemen van de toenmalige gemeenten Argenteau, Cheratte, Lixhe-Loën, Richelle en Ternaaien ("Lanaye"). Argenteau, Cheratte, Lieze ("Lixhe"), Richelle en Ternaaien werden deelgemeenten van Wezet ("le Grand Visé"). De mijnsluitingen van 1977-1979 werden deels gecompenseerd door de aanleg van een bedrijventerrein ten noorden van de stad.
In 2016 kwamen België en Nederland overeen om twee stukjes grondgebied te ruilen die aan de overkant van de Maas terecht waren gekomen door een verlegging van de rivier in de jaren zeventig, waarbij men een grenscorrectie was vergeten. De schiereilanden L'Illal en Eijsden van samen 15 hectare werden Nederlands, het Nederlandse schiereilandje Petit-Gravier van 5 hectare Belgisch. De beslissing is vooral genomen vanwege ordehandhavingsproblemen op L'Illal.
Natuur en landschap.
Wezet ligt in het dal van de Maas op een hoogte van ongeveer 75 meter. De Berwijn stroomt ten oosten van Wezet in noordelijke richting en buigt dan om naar het westen, om ten noorden van Wezet in de Maas uit te komen.
De voorstadswijk Devant-le-Pont ligt op de westoever van de Maas, tussen Maas en Albertkanaal.
In de kalksteen van Wezet wordt het groene mineraal malachiet aangetroffen. Te Lieze wordt de in de omgeving gewonnen kalksteen in de cementfabriek van CBR Lixhe verwerkt tot cement.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Openbaar vervoer.
Het station Wezet (Visé) ligt aan de spoorweg Luik-Maastricht en is een belangrijk knooppunt van goederenvervoer per spoor (Spoorlijn 24). Op werkdagen is er 's ochtends een directe treinverbinding met Brussel. Ook rijden er streekbussen.
Cultuur en folklore.
De bijnaam van Wezet is "Ganzenstad" (Cité de l'Oie). Ganzen zijn dan ook overal in de stad terug te vinden: langs de oevers van de Maas, in de straten aan gevels en op de menukaart. Van oudsher was de voorheen meanderende Maas met haar groene oevers en eilandjes de ideale habitat voor wilde trekganzen. In Wezet bestaat de traditie van het gansslaan, een middeleeuws kwelspel dat in het hele Maasdal voorkomt, zoals nu nog in Oost-Maarland en Moelingen, en dat verwant is aan het ganstrekken in Grevenbicht. De bijnaam dankt de stad aan een legende uit de 14e eeuw. In 1374 was prinsbisschop Jan van Arkel gevlucht voor zijn onderdanen naar Maastricht, waarna deze stad werd belegerd door de Luikenaars. Op 9 mei 1376 plunderden zijn troepen de stad Wezet. De inwoners verzetten zich hevig. Een ganzenhoedster zou een vaandel van de plunderaars hebben gestolen en zo de stad van erger kwaad behoed hebben. Naar aanleiding van haar dappere actie zou het culinaire gerecht "gans op wijze van Wezet" (Oie à l'instar de Visé) zijn ontstaan. Een gastronomisch broederschap dat is opgericht in 1987 bewaart het recept en houdt elk jaar op 11 november (Sint-Maarten) een groot diner. Bij hun 25-jarig jubileum werd in 2012 naast de kerk een beeld geplaatst van de ganzenhoedster, wier naam niet bewaard is gebleven. De gans is tevens een attribuut van Sint-Martinus, een van de patroonheiligen van de stad en van twee van de drie schuttersgilden.
Wezet telt drie schutterijen: de Arbalétriers (kruisboogschutters), Anciens Arquebusiers (oude haakbusschutters) en Francs Arquebusiers (vrije haakbusschutters). Zij tellen elk zo'n 200 leden en zijn sinds 2010 alle drie opgenomen op de Lijst van Meesterwerken van het Mondeling en Immaterieel Erfgoed van de Federatie Wallonië-Brussel. Door het jaar heen organiseren zij optochten, defilés, koningsschieten en vieren zij hun patroonsfeesten op de zondag na 23 april (Sint-Joris) en de zondagen voor en na 11 november (Sint-Martinus). Zij runnen elk een eigen café met museum.

</doc>
<doc id="29328" url="https://nl.wikipedia.org/wiki?curid=29328" title="Visé">
Visé



</doc>
<doc id="29329" url="https://nl.wikipedia.org/wiki?curid=29329" title="Jodie Foster">
Jodie Foster

Alicia Christian (Jodie) Foster (Los Angeles, 19 november 1962) is een Amerikaanse actrice, regisseur en producent. 
Biografie.
Afkomst en opleiding.
Jodie Foster werd geboren als Alicia Christian op 19 november 1962 en was de jongste van de vier kinderen van Lucius Foster III, luitenant-kolonel bij de Amerikaanse Luchtmacht, en Evelyn 'Brandy' Almond, gewezen jazz-zangeres en pr-verantwoordelijke voor filmproducent Artur P. Jacobs. In 1963, enkele maanden na Jodies geboorte, ging het koppel uit elkaar waarna moeder Evelyn en de kinderen een nieuw gezin vormden met haar nieuwe lesbische levensgezellin Joséphine Dominguez Hill. Omdat plusmoeder Jo Dominguez al snel een sterke band ontwikkelde met de kinderen werd "aunt Jo" (tante Jo) door hen ook wel liefkozend "Jo D." genoemd en ging Alicia Christian voortaan onder deze (fonetisch geschreven) koosnaam 'Jodie' door het leven.
De hoogbegaafde Foster bezocht het Lycée Français de Los Angeles, voordat ze naar de Yale-universiteit ging. Naast Engels spreekt ze vloeiend Frans, Duits en Italiaans en ze behaalde magna cum laude een bachelorsgraad in Franse literatuur.
Haar acteercarrière begon toen ze twee was met rolletjes in televisiereclames. Vanaf die tijd verscheen ze in verschillende televisieseries en films. Als kind vervulde ze bijvoorbeeld een gastrol als Alethea in een aflevering van de televisieserie "Kung Fu". De naam Alethea betekent 'waarheid' in het Grieks en is feitelijk dezelfde naam als haar werkelijke naam "Alicia". Ze speelde ook gastrollen in westernseries als "Gunsmoke" en "Bonanza" en regisseerde de aflevering "Arkangel" in de Netflix televisieserie "Black Mirror". Acteerlessen heeft ze nooit gevolgd.
Privéleven.
Foster werd jarenlang gestalkt door John Hinckley jr., de man die in 1981 een mislukte moordpoging op de Amerikaanse president Ronald Reagan deed.
Jarenlang gingen er geruchten dat Foster lesbisch zou zijn. Op 4 december 2007 noemde Foster, bij het in ontvangst nemen van de Sherry Lansing Leadership Award (tijdens de Women in Entertainment Power 100 te Los Angeles), haar vriendin sinds 14 jaar (filmproducente Cydney Bernard): "Thanks to my beautiful Cydney who sticks with me through all the rotten and the bliss". Samen met Bernard voedt ze twee zonen op, van wie ze nooit de vader bekendmaakte. Haar relatie met Bernard kwam in 2008 ten einde. Foster kreeg hierna een relatie met tv-producente Cynthia Mort.
In 2013, tijdens het ontvangen van de Cecil B. DeMille Award, kwam ze definitief uit de kast als lesbienne door te zeggen: "I already did my coming out about 1000 years ago, back in the stone age, those very quaint days when a fragile young girl would open up to trusted friends and family and co-workers, and then gradually and proudly to everyone who knew her, to everyone she actually met". Foster trouwde in april 2014 met haar huidige partner, Alexandra Hedison.
Onderscheidingen.
Ze werd op veertienjarige leeftijd voor het eerst voor een Oscar genomineerd voor haar bijrol in "Taxi Driver", waarna ze het beeldje daadwerkelijk won in zowel 1989 (voor "The Accused") als in 1992 (voor "The Silence of the Lambs"). In 1995 werd ze nog eens genomineerd voor een Oscar voor haar hoofdrol in "Nell". Foster won daarnaast meer dan veertig andere acteerprijzen, waaronder meerdere Golden Globes, BAFTA Awards, Saturn Awards en Premi David di Donatello, een Independent Spirit Award, een People's Choice Award, een Screen Actors Guild Award, een European Film Award, een National Board of Review Award en een Rembrandt. In 2013 won ze ook de Cecil B. DeMille Award op de Golden Globes, voor haar gehele filmcarrière. In 2016 kreeg ze een ster op de Hollywood Walk of Fame.

</doc>
<doc id="29330" url="https://nl.wikipedia.org/wiki?curid=29330" title="Uitbesteding">
Uitbesteding

Uitbesteding is de uitvoering van een proces als gevolg van een strategische keuze door een organisatie, om één of meer bedrijfsactiviteiten uit te besteden aan een dienstverlenende onderneming of toeleverancier.
Beschrijving.
Van uitbesteding is sprake zodra een organisatie uitvoering geeft aan haar strategische besluit om de inzet van een deel van de eigen medewerkers, organisatiemiddelen en/of geïnvesteerd vermogen voor de uitvoering van ondersteunende bedrijfsprocessen niet (langer) noodzakelijk of gewenst is om de bedrijfsdoelstelling(en) na te streven. De uitbestedende organisatie zal dan een externe dienstverlener of toeleverancier contracteren om de betreffende taken in het vervolg uit te voeren. Bij voorkeur wordt een partij gekozen voor wie de activiteiten in kwestie juist tot de kernactiviteiten behoren. Er ontstaat dan een nieuwe zakelijke relatie tussen twee organisaties: de uitbestedende partij en haar toeleverancier, dienstverlener, serviceprovider, uitbestedingspartner. Veel voorkomende uitbestedingen betreffen de kantine, beveiliging, schoonmaak, onderhoud aan gebouwen of machinepark, ICT-beheer, wagenpark, salarisadministratie, opslag en distributie van grondstoffen, halffabricaten en goederen (logistiek), marketing, callcenter, debiteurenbeheer, after-salesdienstverlening en het produceren van een halffabricaat.
Aan het einde van de jaren negentig en aan het begin van de 21e eeuw werd uitbesteding een erg populaire strategie onder bedrijven. Er ontstond een trend waarbij veel bedrijven de strategische keuze maakten om terug te gaan naar activiteiten die zijzelf als kerntaken beschouwden, en voor niet-kerntaken gebruik gingen maken van extern aangeboden productiecapaciteit. Geldt dat de uitbestedende organisatie zowel in de profit-sector als in de non-profit-sector actief kan zijn, dienstverlenende of toeleverende organisaties zijn typisch commerciële ondernemingen.
Beoogde voordelen.
De trend tot uitbesteding werd gevoed door strategische overwegingen achter de keuze tot uitbesteding, met het oog op te behalen voordelen van kwalitatieve en kwantitatieve aard:
Alle factoren bij elkaar genomen is het niet mogelijk om financiële voordelen altijd exact te benoemen. Zij het zo dat de uitbestedende partij het voordeel heeft dat een gespecialiseerd bureau taken soms goedkoper (volume) of beter kan uitvoeren. Echter deze partij heeft een noodzaak om winst te maken, waardoor de uiteindelijke kosten voor de verleende diensten soms ook hoger uit zullen vallen. Voor overheidsorganisaties komt daar nog eens de btw bij die zij niet terug kunnen vorderen zoals een commerciële organisatie. Gemeenten kunnen weliswaar gebruikmaken van het btw-compensatiefonds maar voor de rijksoverheid is dat niet mogelijk. Dat overheidsorganisaties in weerwil van deze additionele kostenpost toch voor uitbesteding kiezen komt of door exceptioneel grote te verwachten besparingen, of door de te behalen kwalitatieve voordelen. Zodra de omvang van het ambtenarenapparaat slinkt door uitbesteding is dat voor sommige politieke partijen bovendien een extra kwalitatief argument.
Voorbeelden.
Een aantal voorbeelden van uitbesteding zijn:
Gevolgen voor werknemers.
Het is bij veel bedrijven populair om zaken als wagenparkbeheer, beveiliging, receptie, het bedrijfsrestaurant en de automatisering uit te besteden. Als gevolg van uitbesteding gaan in de Nederlandse en Belgische situatie personeelsleden vaak tezamen met hun werk mee naar de partij die het werk heeft aangenomen en voortaan gaat uitvoeren. Dat kan voor werknemers belangrijke gevolgen hebben, zowel in positieve als in negatieve zin, omdat arbeidsvoorwaarden niet noodzakelijkerwijs hetzelfde blijven.
Harmonisatie van arbeidsvoorwaarden is vaak een moeizaam traject dat soms meerdere jaren kan duren. Wanneer een gespecialiseerd bedrijf via een of meerdere uitbestedingstrajecten personeelsleden heeft overgenomen, ontstaat een ingewikkelde opgave om die verscheidenheid aan arbeidsvoorwaarden te harmoniseren. Indien uniformeren niet geheel lukt omdat de verschillen te groot zijn, worden doorgaans door vakbonden of ondernemingsraad compensatieregelingen bedongen voor het overgenomen personeel. Ook pensioenreparaties kunnen aan de orde zijn. Neem bijvoorbeeld werknemers van overheidsinstellingen die als ambtenaar een voorwaardelijke toezegging hebben op extra inkoop van pensioen, mits men bij het overheidspensioenfonds (ABP) blijft. Externe dienstverleners brengen hun werknemerspensioenen onder bij andere partijen, die vrijwel altijd minder riante regelingen kennen. Dergelijk verschil in pensioen zal in principe op een of andere wijze worden gerepareerd, maar kan een aanzienlijke kostenpost vormen.
Out- en insourcing.
Soms wordt 'uitbesteding' ook wel aangeduid met de Engelse term "outsourcing" of het vernederlandste "outsourcen". In een uitbestedingsrelatie zijn er twee partijen te onderscheiden: een uitbestedende organisatie en een externe leverancier (de 'inbesteder'). Wordt er bij de uitbestedende organisatie gesproken over outsourcing (uitbesteding), bij de externe leverancier wordt er juist gesproken over insourcing (inbesteding). Insourcing kan gezien worden als het complement van outsourcing.
Offshoring.
Uitbesteden naar het buitenland kan in verschillende vormen: "nearshoring" (uitbesteden in de nabijheid, bijvoorbeeld vanuit Nederland naar Polen of Hongarije) en "offshore outsourcing" (uitbesteden naar een overzees continent). Offshoring naar lagelonenlanden is de nieuwste trend in het begin van de 21e eeuw, met als voornamelijk argument het besparen van kosten. India is een populair land voor offshore outsourcing. Werknemers hebben een goed opleidingsniveau, zijn de Engelse taal goed machtig, maar werken wel tegen lagere kosten dan in de westerse landen.
Sommige bedrijven kennen al een lange historie als het gaat om het wereldwijd onderbrengen van productieprocessen. Philips heeft al in de jaren tachtig bedrijfsonderdelen naar verschillende landen verplaatst.
Tegenwoordig worden er voornamelijk IT-diensten uitbesteed aan lagelonenlanden zoals India. In Nederland zijn er bedrijven die geconcentreerd zijn op het offshore outsourcen van diensten.
Business process outsourcing (BPO).
"Business process outsourcing" is het in zijn geheel uitbesteden van een bedrijfsproces aan een ander bedrijf. Een belangrijk doel is de vergroting van de flexibiliteit, wat aanvankelijk nog vooral neerkwam om kostenefficiëntie. Het wordt wel onderverdeeld in "backoffice outsourcing" en "frontoffice outsourcing", of over landsgrenzen heen als "offshore outsourcing" en "nearshore outsourcing". Onderverdeeld op vakgebied wordt er gesproken over KPO (kennisprocessen) en LPO (juridische processen) en ITES-BPO (ICT).
Risico's van uitbesteding.
Naast de vele voordelen van uitbesteding zijn er ook nadelen en zelfs risico's aan verbonden. Het kan namelijk voorkomen dat de leverancier zich niet houdt aan de gemaakte afspraken. De volgende aspecten vormen de meest voorkomende problemen tussen klant en vendor (Clemons 2000, Aron et al. 2005):

</doc>
<doc id="29331" url="https://nl.wikipedia.org/wiki?curid=29331" title="Outsourcen">
Outsourcen



</doc>
<doc id="29332" url="https://nl.wikipedia.org/wiki?curid=29332" title="Géza Maróczy">
Géza Maróczy

Géza Maróczy (Szeged, 3 maart 1870 - Boedapest, 29 mei 1951) was een Hongaarse schaker. In 1895 behaalde hij de meestertitel te Hastings.
Maróczy studeerde wiskunde en vond schaken een uitstekende afleiding. Hij beschikte over een sterke verdediging en was in het eindspel uitstekend. Hij wilde dan ook wereldkampioen schaken worden en in 1906 werd Emanuel Lasker voor een tweekamp uitgedaagd, deze is echter nooit gespeeld. Hij leidde de matches tussen Max Euwe en Aleksandr Aljechin in 1935 en 1937 Maróczy heeft onder andere het boek "Paul Morphy" geschreven.
Hij heeft een tiental varianten ontwikkeld. De Maróczy-aanval in de schaakopening Caro Kann is er een van: 1.e4 c6 2.d4 d5 3.Pc3 de 4.Pe4 Lf5 5.Pg3 Lg6 6.f4

</doc>
<doc id="29334" url="https://nl.wikipedia.org/wiki?curid=29334" title="AFC">
AFC

Verschillende voetbalclubs met als naam "Amsterdamsche", "Athletic" of "Association" Football Club.

</doc>
<doc id="29338" url="https://nl.wikipedia.org/wiki?curid=29338" title="Pluto (god)">
Pluto (god)



</doc>
<doc id="29340" url="https://nl.wikipedia.org/wiki?curid=29340" title="Ip-adres">
Ip-adres



</doc>
<doc id="29341" url="https://nl.wikipedia.org/wiki?curid=29341" title="Charge-coupled device">
Charge-coupled device

Een charge-coupled device (Nederlands: 'ladinggekoppeld component', afkorting CCD) is een chip die elektromagnetische straling omzet in elektrische lading. De chip bestaat uit reeksen van kleine condensatoren verbonden door elektronische schakelaars. Door de schakelaars beurtelings open en dicht te zetten kunnen ladingen van de ene naar de andere kant getransporteerd worden. Een oude benaming van dit principe is "bucket brigade device", verwijzend naar de emmertjesbrigade die vroeger bij brand emmers met water doorgaf.
Schakeling.
CCD's worden toegepast als vertragingslijn in onder andere televisieontvangers maar zijn vooral bekend als de chip die een fotografisch beeld om kan zetten in een elektrisch signaal. Hierbij wordt gebruikgemaakt van door fotonen gegenereerde elektronen die in de zeer kleine condensators verzameld worden. De chip bevat hier verscheidene rijen CCD's die onderling ook weer gekoppeld zijn.
Door elektrische spanningen op een bepaalde manier aan te brengen kunnen er in sommige condensatortjes elektronen verzameld worden en in sommige niet. De condensatoren die geen lading kunnen verzamelen dienen ervoor om condensatoren die wel lading kunnen verzamelen van elkaar elektrisch te scheiden. De condensatortjes die aan licht blootgesteld worden verzamelen een bepaalde lading elektronen afhankelijk van de hoeveelheid licht. Zij vormen beeldpunten of pixels en bepalen met het lenzenstelsel de resolutie (het scheidend vermogen) van de CCD.
De lading wordt naar het uitleescircuit getransporteerd door de spanningen op de condensatoren op een slimme manier te schakelen. Voor oude, analoge videocamera's werd dit signaal zonder veel nabewerking rechtstreeks als videosignaal afgeleverd, voor digitale foto- en videocamera's wordt het eerst gedigitaliseerd.
Verwerking.
De CCD bevindt zich achter de lens van een digitale camera. Het opgevangen licht wordt omgezet in een elektrisch signaal. Dit signaal wordt vervolgens door een andere chip omgezet in een digitaal signaal, bestaande uit uitsluitend enen en nullen. Deze laatste gegevensvorm kan door de computer begrepen worden.
Software-interpolatie voor kleurweergave.
Een CMOS-sensor bestaat uit een groot aantal lichtgevoelige fotodioden. Doorgaans liggen deze fotodioden strak gerangschikt in horizontale en verticale banen. Er is echter één probleem: de fotodiodes op de CMOS en CCD kunnen geen kleuren onderscheiden. Dit probleem wordt opgelost door een speciaal filter op de CCD te plaatsen. Dit filter verdeelt de fotodiodes in drie groepen, één groep die de kleur "rood" meet, één groep voor "groen" en één groep voor "blauw". Zo ontstaan er dus eigenlijk drie afbeeldingen die met een proces van combineren tot één afbeelding worden gemaakt. Dit proces wordt ook wel software-interpolatie genoemd.
Voor- en nadelen.
Een voordeel van een CCD is dat deze veel lichtgevoeliger is dan de in conventionele camera's gebruikte film. Daarom worden CCD's veel gebruikt bij astronomie. Wat bij film uren zou kosten om te registreren, kan door middel van een CCD in een paar minuten worden vastgelegd. Een bijverschijnsel van het principe van de CCD is hier wel dat als een heldere ster in beeld staat deze tijdens het transport van het beeld ook nog de condensatortjes ontlaadt, wat dan als een lichte streep in het uiteindelijke beeld te zien is.
Verschillen tussen monoCCD's en 3CCD-sensors.
MonoCCD's worden vooral toegepast in goedkopere camcorders en 3CCD's in de duurdere versies (prosumer). MonoCCD's hebben 1 CCD-blok, waarbij elke pixel afwisselend een rood filter, een groen filter en een blauw filter krijgt. Bij 3 CCD's is er een sensor voor elke hoofdkleur, wat zorgt voor een veel hogere resolutie. De kleurscheiding wordt verzorgd door een stelsel van prisma's dat zorgt dat er op elk CCD een verschillende kleur licht valt.

</doc>
<doc id="29342" url="https://nl.wikipedia.org/wiki?curid=29342" title="Alkaline Brandstofcel">
Alkaline Brandstofcel



</doc>
<doc id="29344" url="https://nl.wikipedia.org/wiki?curid=29344" title="Managua (stad)">
Managua (stad)

Managua (volledige naam: Leal Villa de Santiago de Managua) is zowel de hoofdstad als de grootste stad van Nicaragua en hoofdplaats van het gelijknamige departement. De stad is gelegen op de zuidoever van het Meer van Managua en strekt zich ongeveer over een lengte van 25 kilometer langs dit meer uit. In 2015 telde de gemeente ("municipio") 1.039.000 inwoners, waarvan ongeveer 97 procent in urbaan gebied ("área de residencia urbano") woont.
De stad heeft de bijnaam "Novia del Xolotlán" (Nederlands: "De Bruid van Xolotlán"); Xolotlán verwijst naar de andere naam van het Managuameer, namelijk het Xolotlánmeer.
Toponymie.
De naam Managua komt van het begrip "Mana-ahuac", dat in het Nahuatl 'grenzend aan water' betekent. Managua grenst namelijk aan het groot Xolotlánmeer en binnen de stad zelf liggen ook nog vier kleinere meren.
Geschiedenis.
Van indianendorp tot hoofdstad.
Op de plek van Managua lag oorspronkelijk een indiaanse nederzetting met de naam "Managuac". In 1819 werd daar de stad Managua gesticht onder de officiële naam 'Leal Villa de Santiago de Managua'. In 1852 kreeg de stad de status van hoofdstad, om de rivaliteit hieromtrent tussen de steden Granada en León op te lossen.
Rampen in de stad.
In maart 1931 werd een groot deel van de stad verwoest door een aardbeving. Op 23 december 1972 overkwam de stad weer hetzelfde, waardoor ruim tienduizend mensen overleden en vijfhonderdduizend mensen dakloos werden. Het grootste deel van de stad, waaronder het centrum, werd weggevaagd.
De nasleep van deze aardbeving betekende het einde van de loyaliteit jegens het regime van Anastasio Somoza Debayle, want de familie Somoza soupeerde de helft van de internationale hulpgelden die werden gestuurd zelf op en het centrum van Managua werd nooit herbouwd. De bevolking van Managua trok vervolgens naar de gebieden in de periferie en naar andere steden in het land. Managua kreeg daardoor een uiterlijk tegengesteld aan de meeste grote steden in Midden-Amerika: de rijkere klassen woonden aan de rand van de stad, terwijl de armen bivakkeerden in de ruïnes van het centrum.
In 1979 leed de stad opnieuw grote schade, als gevolg van bombardementen en militaire acties tijdens de burgeroorlog in Nicaragua.
Opbouw in de jaren negentig.
Gedurende de jaren negentig, na de burgeroorlog, wist de stad zich weer te ontwikkelen tot een moderne stad met een bruikbare infrastructuur. Toch zijn er nog wel wat problemen te slechten. Zo is het de stad met de grootste bevolkingsdichtheid in het land. Zo'n 41% van de stedelijke bevolking van Nicaragua bevindt zich in Managua. Het onderwijsniveau in de stad is echter niet hoog. Ruim 45% van de bevolking van Managua heeft hooguit lagere school genoten, terwijl slechts 11% een vorm van hoger onderwijs heeft afgerond. De bevolkingsomvang groeit snel, hetgeen leidt tot problemen op het gebied van hygiëne en eerste levensbehoeften.
De stad is bovendien gelegen in een geografisch gebied dat zeer gevoelig is voor aardbevingen, orkanen en overstromingen. Zo werd de stad in 1998 getroffen door de orkaan Mitch.
Geografie.
De gemeente omvat 267 km² en met 1.039.000 inwoners heeft het een bevolkingsdichtheid van 3892 inwoners per vierkante kilometer.
Ten noordwesten van de stad ligt de vulkaan Apoyeque en direct ten westen de Nejapa-Miraflores.
Meren en lagunes.
Managuameer.
Managua ligt aan de zuidoever van het Managuameer. Dit meer is sterk vervuild, omdat het rioolwater van de stad sinds 1927 direct, zonder eerst gezuiverd te worden, in het meer werd geloosd. Hierdoor is het meer zo goed als dood. Om de vervuiling tegen te gaan, heeft de regering besloten om een zuiveringsinstallatie te bouwen. De installatie werd in februari 2009 in gebruik genomen en moet uiteindelijk 180.000 kubieke meter water zuiveren per dag. Hiermee is het de grootste zuiveringsinstallatie in Midden-Amerika. Het project kostte in totaal 80 miljoen Amerikaanse dollar en werd voor een groot deel gefinancierd door de Duitse overheid. De verwachtingen zijn dat het daarna zeker 50 jaar duurt voordat het meer weer schoon is.
Kleinere lagunes.
Buiten het Managuameer liggen er in de stad zelf vier kleinere lagunes. De grootste van deze vier lagunes is met een oppervlakte van 1,5 km² de Asososcalagune ("Laguna de Asososca"), deze ligt in het westen van de stad dicht bij Ciudad Sandino. Het meer is een belangrijke drinkwatervoorziening voor zowel de stad als de omliggende dorpen.
De Tiscapalagune ("Laguna de Tiscapa") ligt in het centrum van de stad en is tevens een beschermd gebied en natuurreservaat. Het meer is zo'n 10.000 jaar geleden ontstaan uit een kratermeer van een vulkaan en heeft een oppervlakte van ongeveer 15 hectare.
De Nejapalagune ("Laguna de Nejapa") bevindt zich in het zuidwesten van de stad onder de Asososcalagune. De lagune heeft een oppervlakt van 23 hectare en heeft een gemiddelde diepte van 2,65 meter.
Tot slot is er nog de Acahualincalagune ("Laguna de Acahualinca") in het noordwesten van de stad bij La Chureca, de vuilnisbelt van de stad. Het meer heeft een oppervlakte van 5 hectare.
Bestuurlijke indeling.
Managua is opgedeeld in zeven districten (Spaans: "distritos"), namelijk district I, II, III, IV, V, VI en VII. Tussen 2000 en 2009 waren er vijf districten, district I en VII ontbraken toen namelijk. Deze twee districten zijn in 2009 gevormd uit de andere districten. Daarvoor waren er ook zeven districten, maar op 11 januari 2000 werd het oude district I omgevormd tot de gemeente Ciudad Sandino en het oude district VII tot de gemeente El Crucero. Verder bestaan deze districten in totaal uit 596 stedelijke buurten en 15 landelijke delen.
Klimaat.
Managua heeft een tropisch savanneklimaat, een zogenaamd Aw-klimaat volgens het klimaatsysteem van Köppen, net als een groot deel van het westen van Nicaragua. Dit betekent dat er in de winter een droge periode is waarin het bijna niet regent; deze duurt in Managua van november tot april. Maar jaarlijks valt er 1204 millimeter neerslag, meer dan in bijvoorbeeld Amsterdam of Brussel, omdat er in de overige zes maanden ongeveer 15 keer zoveel regen valt. De gemiddelde temperatuur door het hele jaar verschilt tussen de 27 en 32 °C.
Bezienswaardigheden.
Plaza de la Revolución.
Het Plaza de la Revolución ("Plein van de Revolutie"), vroeger bekend als het Plaza de la República ("Plein van de Republiek"), bevindt zich in het historische centrum van Managua nabij het Managuameer. Het centrum van de stad is vernietigd door de aardbeving van 1972 en tot op heden niet herbouwd. Rondom het plein liggen enkele belangrijke gebouwen, zoals de Oude Kathedraal, het Rubén Darío Nationaal Theater en het Nationaal Paleis.
Kathedralen van Managua.
Managua heeft twee 20e-eeuwse kathedralen. De Oude Kathedraal van Managua, in het Spaans ook wel bekend als "Catedral de Santiago", is een kathedraal (1926) in het stadscentrum. De kerk ligt aan het "Plaza de la Revolución" en is gebaseerd op de Saint-Sulpice in Parijs. Het gebouw is ontworpen door Pablo Dambach en vanuit België per schip naar Managua vervoerd. De bouw van de kathedraal, ter vervanging van een oudere kerk uit de jaren 1700, was nodig door de oprichting van het aartsbisdom Managua in 1913. Kort na de opening was er een aardbeving in 1931 maar de kerk heeft het weten te doorstaan. Tijdens de aardbeving van 1972 raakte de kerk ernstig beschadigd. Door de opgelopen schade was de kerk niet meer bruikbaar en heeft men de Nieuwe Kathedraal gebouwd. Deze ligt aan de rand van de stad. Zij is in modernistische stijl en werd in 1992 in gebruik genomen. De officiële naam is "Catedral Metropolitana Inmaculada Concepción de María".
Onderwijs en onderzoek.
In Managua is de Centraal-Amerikaanse Universiteit (Universidad Centroamericana) gevestigd, met onder meer het daaraan gelieerde
Instituut voor de Geschiedenis van Nicaragua en Centraal-Amerika (Instituto de Historia de Nicaragua y Centroamérica).
Verkeer en vervoer.
Wegen.
Managua is het belangrijkste wegenknooppunt van Nicaragua, veel hoofdwegen komen er samen. De Carretera Panamericana komt vanuit het noordenoosten de stad binnen en verbindt Managua zo met Tipitapa, de centrale en noordelijke departementen en uiteindelijk Honduras. Deze weg verlaat de stad weer in het zuiden en vormt zo een verbinding met El Crucero, de zuidwestelijke departementen en Costa Rica. Managua is door de "Carratera a León" verbonden met León en de noordwestelijke departementen. De "Carratera a Masaya" is de weg naar Masaya, Granada en hun gelijknamige departementen.
Het wegennet van de stad zelf bestaat uit 1.496 km weg, waarvan 1190 km verhard is.
Busverkeer.
De bus is in zowel Managua als in de rest van het land de belangrijkste manier van openbaar vervoer, aangezien er sinds 2001 geen treinen meer rijden over de spoorwegen.
Luchtverkeer.
De stad wordt bediend door Aeropuerto Internacional Augusto C. Sandino.
Stedenbanden.
Managua heeft stedenbanden (gehad) met:

</doc>
<doc id="29345" url="https://nl.wikipedia.org/wiki?curid=29345" title="Panama-Stad">
Panama-Stad

Panama-Stad (Spaans: "Ciudad de Panamá") is de hoofdstad van het Centraal-Amerikaanse land Panama. Het aantal inwoners was 1.100.000 in 2015 en in de gehele metropool 1.272.672 inwoners. Qua bestuurlijke indeling behoort Panama-Stad tot de provincie Panamá, waar Panama-Stad ook de hoofdplaats van is. De stad is gelegen aan de monding van het Panamakanaal aan de zijde van de Grote Oceaan. De stad is gelegen aan de Zuid-Amerikaanse kant.
Het aanzicht van Panama-stad wordt bepaald door hoogbouw in een rits van wolkenkrabbers. Om de stad is een ring van tropisch regenwoud gelegen met onder meer het natuurpark "Metropolitano" en de nationale parken "Soberanía" en "Camino de Cruces".
In 2003 was de stad, samen met Curitiba in Brazilië, cultuurhoofdstad van Amerika.
Geschiedenis.
Op 15 augustus 1519 werd door de Spaanse conquistador Pedro Arias Dávila, ongeveer elf kilometer ten oosten van het huidige centrum, een stad opgericht. Vanaf deze stad werden expedities opgezet die het Incarijk aanvielen. Het was eveneens een doorvoerplaats voor zilver en goud dat naar Spanje werd getransporteerd, en voor goederen uit China en de Filippijnen met bestemming Europa. Het zilver kwam uit de mijnen van Potosí. Muilezels brachten dit alles over de "Camina Real" naar Nombre de Dios, en later naar Veracruz in Mexico, de voornaamste vertrekhaven van de zilvervloten. 
Op 21 januari 1671 werd de stad verwoest door de Welshe piraat Henry Morgan en later op zijn huidige plek herbouwd. Van het oude stadsgebied bestaan nog ruïnes, die in 1997 door UNESCO tot werelderfgoed zijn verklaard. Dit gedeelte staat bekend onder de naam Panamá Viejo.
Met de aanleg van het Panamakanaal en de Panamaspoorweg aan het eind van de negentiende eeuw maakte de stad een enorme groei door.
Geografie.
Stadsindeling.
De gemeente bestaat uit de volgende drieëntwintig deelgemeenten ("corregimiento"): 1) "Ciudad de Panamá" wordt gevormd door: Bella Vista, Betania, Curundú, El Chorrillo, Juan Díaz, La Exposición o Calidonia, Pedregal, Pueblo Nuevo, Parque Lefevre, Río Abajo, San Felipe, San Francisco en Santa Ana; 2) "Resto del Distrito" wordt gevormd door Alcalde Díaz (sinds 2009), Ancón, Chilibre, Ernesto Córdoba Campos (sinds 2009), Las Cumbres, Las Mañanitas, Pacora, San Martín, Tocumen en 24 de Diciembre. In 2019 komt daar nog bij: Caimitillo, nieuw als deelgemeente.
Verkeer en vervoer.
Op 5 april 2014 werd een eerste metrolijn geopend met een lengte van 13,6 kilometer, die vanaf het zuidelijke station Albrook via 13 haltes leidt naar het noordelijke station Los Andes; de bedoeling is dat er eind 2015 een veertiende station wordt geopend en een vijftiende is eveneens gepland. Ook bestaan er plannen voor twee nieuwe metrolijnen en een light rail-verbinding; een contract voor de tweede lijn is inmiddels getekend.
De internationale luchthaven Tocumen is gelegen nabij Panama-Stad en is een van de drukste vliegvelden in Centraal-Amerika. Aan de westzijde van de stad, langs het Panamakanaal, ligt de zeehaven van Balboa die eveneens Panama-Stad faciliteert. Eveneens aan de westzijde van de stad ligt de "Bridge of the Americas", een ruim 1600 meter lange boogbrug die het Panamakanaal overspant.

</doc>
<doc id="29347" url="https://nl.wikipedia.org/wiki?curid=29347" title="Aubel">
Aubel

Aubel (gewoonlijk de Franse uitspraak: Obèl; Nederlands en oorspronkelijk "Aubel", met de klemtoon op de eerste lettergreep, in het Limburgs "Aobel", in het Waals "Åbe") is een plaats en gemeente in het noorden van de provincie Luik in België. Geografisch maakt Aubel deel uit van het daar gelegen Land van Herve. Historisch en taalgeografisch maakte het als tweetalig Limburgs-Waals dorp deel uit van de zogeheten Platdietse streek.
De gemeente telt ruim 4000 inwoners. Binnen de gemeentegrenzen liggen naast Aubel ook Sint-Jansrade ("Saint-Jean-Sart") en Kluis ("La Clouse").
Marktplaats.
Aubel is bekend om zijn streekproducten: Hervekaas, stroop, cider en bier. Deze worden verhandeld op de markten op dinsdag- en zondagochtend. In het verleden was de markt van Aubel zeer bekend. Van heinde en verre kwamen de boeren naar Aubel om hun producten te verkopen. Zelfs vanuit de omgeving Sittard (op ongeveer 35 km) bezochten de boeren de markt van Aubel. Vooral de kaas uit Aubel, de Aubeloise, is erg bekend onder de liefhebbers. Het is een kaas die scherp en pittig van smaak is en ook zo ruikt. De kaas is beschermd als Hervekaas (uit het Land van Herve) door middel van de Europese kwalificatie: beschermde oorsprongsbenaming.
Naam.
'Aubel' (1141-78 "Albela") is als nederzettingsnaam afgeleid van een prehistorische waternaam: &lt; "Albhalā", bij de stam "albh-" ‘wit’. Anders dan men wellicht zou denken moet de naam moet dus niet worden opgevat als een verwijzing naar het plaatselijk riviertje de Bel, en vormt de eerste lettergreep ook geen voorzetsel "au" daarbij.
Geschiedenis.
Oorspronkelijk maakte Aubel deel uit van het graafschap Dalhem en sinds 1244 onrechtstreeks van het hertogdom Brabant. Tot de opheffing van het graafschap Dalhem was Aubel de hoofdplaats van een van de Dalhemse schepenbanken. Het graafschap Dalhem was een van de Landen van Overmaas. Op 26 december 1661 ging Aubel ten gevolge van het Partagetraktaat (delingsverdrag) tussen de Republiek en Spanje deel uitmaken van het Spaanse deel van het graafschap Dalhem (Spaans Partage).
Net als de rest van het graafschap, in zoverre het gelegen was in de Oostenrijkse Nederlanden, werd Aubel in 1795 bij de annexatie van de Zuidelijke Nederlanden door de Franse Republiek in 1797 opgenomen in het nieuw gevormde departement Ourthe, hetgeen later werd omgevormd tot de Nederlandse provincie Luik.
In het centrum van Aubel staan nog vele authentieke panden en het kerkhof herbergt een groot aantal grafstenen uit de 16e eeuw. Daarnaast herbergt Aubel de Abdij van Val-Dieu, gelegen in het dal van de Berwijn, waarvan de oudste gedeeltes dateren van 1216. Het is de enige abdij van België die de Franse Revolutie doorstaan heeft. Vermeldenswaard zijn de Romeinse grondvesten van het complex, de diverse bouwwerken uit de 17e en 18e eeuw en de abdijtuin in Engelse landschapsparkstijl.
Situatie in 1830.
Bij de onafhankelijkheid van België inventariseerde geograaf Philippe Vandermaelen in dit stadje een grote verscheidenheid aan gebouwen met inbegrip van een boekenwinkel en een gevangenis en een belangrijke proto-industrie. Er waren 3156 inwoners, die 'Vlaams' ("sic"), Waals en Frans spraken. Het inventaris omvat verder details over de natuurlijke omgeving, bodems, landbouwproductie en veestapel. Ook het wegennetwerk van toen is beschreven.
Taal.
Het overgrote deel van de bevolking van Aubel is Franstalig. Voor de Franse tijd hoorde Aubel bij het graafschap Dalhem en sprak men er Platdiets; een Limburgs dialect. Tot in het begin van de twintigste eeuw werd dit Platdiets in Aubel nog steeds door een deel van de bevolking gesproken, naast het Frans. Aubel kon toen nog tot de Platdietse streek worden gerekend.
Bij de eerste talentelling in 1846, zestien jaar na het ontstaan van België, sprak 57% van de Aubelse bevolking Nederlands en 43% Frans. In 1930 was dit al volledig omgeslagen in 91% Frans en 9% Nederlands. De gemeente kwam daarom bij de vastlegging van de taalgrens in 1962 in het Franse taalgebied terecht. Deze talentellingen, die aan die vastlegging voorafgingen, zijn sterk betwist.
Sinds de vastlegging van de taalgrens in 1962 en door de ondersteuning van het Frans door het onderwijs en het gebruik door de plaatselijke overheid en kerk nam de positie van het Frans toe. In de huidige tijd hebben de mensen er alleen Waals of Frans als moedertaal, er is geen (Limburgs/Waalse) tweetaligheid meer in Aubel.
Natuur en landschap.
Het dorp Aubel ligt ingeklemd tussen de vallei van de Bel in het noorden, en die van de Berwijn in het zuiden. Bij de Abdij van Val-Dieu komen deze riviertjes bij elkaar. De bron van de Bel ligt iets ten noorden van de kom van Aubel, die op een hoogte van ongeveer 200 meter is gelegen. De gemeente maakt deel uit van het Land van Herve en de omgeving wordt gekenmerkt door landbouw. De noordelijke grens van de gemeente wordt gevormd door een heuvelrug die de waterscheiding vormt tussen Bel en Berwijn enerzijds en de Voer en Gulp anderzijds. De zuidelijke grens van de gemeente valt grotendeels samen met de Berwijn.
Nabijgelegen kernen.
Sint-Jansrade, Hagelstein, Froidthier, Hendrik-Kapelle, Hombourg
Verkeer en vervoer.
In Aubel komen verschillende gewestwegen uit:
De N608 en N612 lopen op de heuvelrug die de gemeente in het noorden begrensd.
Spoorlijn 38 werd opgebroken in 1992 en omgevormd tot fietspad.

</doc>
<doc id="29348" url="https://nl.wikipedia.org/wiki?curid=29348" title="Ringo Starr">
Ringo Starr

Ringo Starr, pseudoniem voor Sir Richard Starkey MBE (Liverpool, 7 juli 1940), is een Brits popmuzikant. Hij is vooral bekend als de drummer van de band The Beatles.
Jonge jaren.
Jeugdjaren.
Ringo Starr werd geboren als Richard Starkey in Madryn Street, Liverpool op 7 juli 1940, als zoon van Richard en Elsie Starkey. Zijn vader (1913-1981), was bakker. Zijn ouders scheidden toen hij drie jaar was, waarna zijn moeder al vrij snel een relatie begon met Harry Graves, die zijn liefde voor muziek zou hebben aangewakkerd. Starr bracht een groot deel van zijn schooltijd in ziekenhuizen en thuis in bed door. Op zesjarige leeftijd kreeg hij een blindedarmontsteking, die voor ernstige complicaties zorgde, waardoor hij in een coma terechtkwam. Op zijn twaalfde werd hij getroffen door chronische pleuritis, waarna hij twee jaar moest doorbrengen in een sanatorium. Hierna is hij nooit meer terug naar school gegaan. Door zijn grote leerachterstand kon hij niet naar een grammar school. Ook kon hij geen Eleven plus exam doen.
Jaren vijftig.
Naarmate hij opgroeide begon Starkey zich steeds meer te interesseren voor muziek. Hij ontwikkelde een grote liefde voor rock-'n-roll (die toentertijd begon op te komen) en skiffle. In 1957 richtte hij samen met zijn vriend Eddie Miles de band The Eddie Clayton Skiffle Group op. Later, in 1959, sloot hij zich aan bij de Raving Texans. In deze periode nam hij zijn artiestennaam Ringo Starr aan, een pseudoniem dat niet alleen verwijst naar de vele ringen die hij altijd droeg, maar dat ook een fraaie "cowboyachtige" klank had. In oktober 1960 veranderden zij de naam van de band in Rory Storm and the Hurricanes, waarna zij kleine succesjes begonnen te boeken.
Opkomst van de Beatles.
Tijdens een optreden in Hamburg ontmoette Starr The Beatles, toen nog met Pete Best als drummer. Starr bouwde een vriendschap op met John Lennon en Paul McCartney. Eenmaal terug in Engeland viel Starr nog enkele keren in voor Pete Best. Nadat The Beatles hun eerste single, "Love Me Do", hadden opgenomen, uitte producer George Martin zijn onvrede over het drumwerk van Pete Best. De bandleden verzochten daarna aan manager Brian Epstein om Best uit de band te zetten. Starr werd gevraagd om hem te vervangen, waarmee de definitieve samenstelling van de Beatles een feit werd. Hoewel de fans van The Beatles niet blij waren met de ledenwissel, nam de populariteit van de groep snel toe.
The Beatles.
Zang.
Starr zong gewoonlijk minstens één nummer per studioalbum, dit onder meer om de vocale veelzijdigheid van The Beatles tot uitdrukking te laten komen en om Ringo Starr meer in de schijnwerpers te laten zetten. Soms schreven John Lennon en Paul McCartney speciaal voor hem een lied dat werd afgestemd op zijn beperkte stembereik. Voorbeelden hiervan zijn "Yellow Submarine" op de langspeelplaat "Revolver" en "With a Little Help from My Friends" op de lp "Sgt. Pepper's Lonely Hearts Club Band. "Ringo Starr zong ook het lied "Boys" op de debuutelpee van de groep. In de beginjaren van The Beatles schreef Starr zelden zelf nummers. Dit omdat hij, naar eigen zeggen, niet in staat was nummers af te maken. Voor de latere albums "The Beatles" (ook wel: "The White Album") uit 1968 en "Abbey Road" uit 1969 schreef hij echter wel een eigen nummer (resp. "Don't Pass Me By" en "Octopus's Garden").
Ringoïsmes.
Lennon en McCartney verwerkten regelmatig Starrs ongewone formuleringen ("Ringoïsmen") in hun liedteksten. Voorbeelden hiervan zijn "A Hard Day's Night", "Tomorrow Never Knows" en "Eight Days a Week".
"Na-beats".
Op de in 2019 door het tijdschrift "Rolling Stone" gepubliceerde ranglijst van 100 beste drummers in de geschiedenis van de popmuziek kreeg Ringo Starr de 14e plaats toegekend.
In 2019 bracht Starr een nieuw solo-album uit, "What´s My Name?", en ook kondigde hij een nieuwe tournee aan met zijn All Starr Band door Canada en de VS.
Persoonlijk.
Starr trouwde in 1965 met Maureen Cox, met wie hij drie kinderen kreeg (Zak, Jason en Lee). Het paar scheidde in 1975. Op 27 april 1981 is Starr hertrouwd met Barbara Bach, die hij op de set van de film Caveman heeft ontmoet. Starr heeft zeven kleinkinderen en op 16 augustus 2016 werd zijn eerste achterkleinkind geboren.
In een interview met de "Los Angeles Times" op 26 januari 2010 vertelde Starr dat God een belangrijke rol in zijn leven speelt.
Starrs oudste zoon Zak Starkey is sinds 1996 de drummer van de Engelse rockband The Who en drumde ook een aantal jaren bij Oasis.
Op 29 december 2017 ontving Starr het ridderschap van Koningin Elizabeth. In mei 2022 kreeg hij een eredoctoraat aan het Berklee College of Music.

</doc>
<doc id="29349" url="https://nl.wikipedia.org/wiki?curid=29349" title="Awans">
Awans

Awans (Waals: "Awan") is een plaats en gemeente in de Belgische provincie Luik. De gemeente telt ruim 9.000 inwoners.
Kernen.
Naast Awans zelf bestaat de gemeente nog uit vier deelgemeenten
Geschiedenis.
Awans was bezit van de Abdij van Chèvremont (te Chaudfontaine) en kwam in 779 in bezit van Karel de Grote, welke hem ruilde tegen andere bezittingen. Aldus kwam Awans aan de Abdij van Stavelot. In 854 werd Awans door Lotharius I toegewezen aan de Abdij van Prüm. Als voogd werd een feodaal heer aangesteld die bleef bestaan tot aan de opheffing van het ancien régime door de Fransen, einde 18e eeuw.
Van 1296-1335 speelde de Awans- en Warouxoorlog zich af. In 1497 werd het kasteel van Awans belegerd en verwoest door de burgers van Tongeren, in het kader van de strijd tussen Horne en Van der Marck. Van het kasteel is niets over dan enkele steenresten in een weiland nabij de sporthal.
Natuur en landschap.
Awans ligt op het Haspengouws Plateau, ten westen van de Luikse agglomeratie, op een hoogte van ongeveer 165 meter. In het oosten en noorden wordt de plaats door autowegen omsloten. Hoewel de bevolking door de nabijheid van Luik, van een groot bedrijventerrein ("Parc d'activités économiques de Grâce-Hollogne") en van de Luchthaven van Luik begin 21e eeuw snel toeneemt, heeft Awans deels nog een landelijk karakter.
Politiek.
Resultaten gemeenteraadsverkiezingen sinds 1976.
&lt;br&gt;
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Nabijgelegen kernen.
Bierset, Hognoul, Loncin

</doc>
<doc id="29350" url="https://nl.wikipedia.org/wiki?curid=29350" title="Anthisnes">
Anthisnes

Anthisnes (Nederlands: "Antene") is een plaats en gemeente in de provincie Luik, België. De gemeente telt ruim 4000 inwoners.
Kernen.
Overige kernen.
Baugnée, Berleur Coibehay, Hestreux, Houchenée, Lagrange, La Ramée, La Rock, Les Floxhes, Les Stepennes, Limont, Moulin, Rapion, Targnon, Tolumont, Viegeay, Vien en Xhos.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.

</doc>
<doc id="29351" url="https://nl.wikipedia.org/wiki?curid=29351" title="Baelen">
Baelen

Baelen, in het Nederlands ook gespeld als "Balen" (Waals "Bailou"), is een plaats en gemeente in de provincie Luik in België. De gemeente telt ruim 4000 inwoners.
In de gemeente wordt een Duits-Nederlands (Ripuarisch-Limburgs) grensdialect gesproken, maar de gemeente kwam toch aan de Franstalige kant van de taalgrens terecht. Bij vastlegging van de taalgrens in 1963 werd wel de mogelijkheid opengelaten om zo nodig Nederlandstalige en Duitstalige faciliteiten in te stellen. Dit gebied wordt ook wel de Platdietse streek genoemd.
Nabijgelegen kernen.
Membach, Dolhain, Limburg, Welkenraedt, Eupen
Geschiedenis.
Tot de opheffing van het hertogdom Limburg was Baelen als oorspronkelijk karolingisch domein de hoofdplaats van een van de vijf Limburgse hoogbanken. Net als de rest van het hertogdom werd Baelen bij de annexatie van de Zuidelijke Nederlanden door de Franse Republiek in 1795 opgenomen in het toen gevormde departement Ourthe.
Recent is door een verzamelaar/historicus een grenssteen teruggevonden die stamt uit 1620. Deze driekantige grenssteen vermeldt aan twee kanten 'BALEN' (voor Baelen) en aan de derde kant 'HC' (voor Hendrik-Kapelle). Deze grenssteen is inmiddels gerestaureerd en kan worden bezichtigd voor het gemeentehuis van Lontzen.
Situatie in 1830.
Bij de onafhankelijkheid van België inventariseerde geograaf Philippe Vandermaelen in Baelen 275 woningen en 9 fabrieken, aangedreven door de Baelenbeek. Er waren 1916 inwoners. De inventaris omvat verder details over de natuurlijke omgeving, bodems, landbouwproductie en veestapel. Ook het wegennetwerk van toen is beschreven.
Natuur en landschap.
Baelen ligt op een hoogte van ongeveer 230 meter, in het dal van de "Ruisseau de Baelen", een beekje dat nabij Dolhain in de Vesder uitmondt. Een groot deel van het grondgebied van de gemeente bestaat uit het Hertogenwoud.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.

</doc>
<doc id="29352" url="https://nl.wikipedia.org/wiki?curid=29352" title="Bitsingen">
Bitsingen

Bitsingen (Frans: "Bassenge") is een plaats en gemeente in de noordpunt van de Belgische provincie Luik, net ten westen van Nederlands Limburg.
De gemeente die ruim 9.000 inwoners telt maakte tot 1963 maakte deel uit van de Vlaamse provincie Limburg, maar bij de vaststelling van de taalgrens werd ze, op basis van de resultaten van de talentelling, overgeheveld naar de provincie Luik in Wallonië. In tegengestelde richting werd Voeren overgeheveld.
Kernen.
De fusiegemeente telt naast Bitsingen zelf nog vijf deelgemeenten. Opmerkelijk is dat het centraal gelegen Bitsingen als een van de kleinste kernen zijn naam gegeven heeft aan de fusiegemeente.
Natuur en landschap.
Bitsingen ligt in het dal van de Jeker, waardoor een spoorlijn van Tongeren naar Luik loopt. Enkele hellingbossen begeleiden de overgang naar de plateaus van droog-Haspengouw. Er zijn enkele kalksteengroeven, waaronder de Groeve Marnebel en de Groeve Romontbos.
Demografische evolutie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Kernen rond de gemeente.
Val, Houtain-Saint-Siméon

</doc>
<doc id="29353" url="https://nl.wikipedia.org/wiki?curid=29353" title="Berloz">
Berloz

Berloz (Nederlands: "Berlo", Waals: "Bierlô") is een plaats en gemeente in de provincie Luik, België. De gemeente telt ruim 3.000 inwoners.
Taalgrensgemeente.
Vóór in 1963 de taalgrens werd vastgelegd, hoorde Corswarem als zelfstandige gemeente bij de provincie Limburg. In 1977 werd Corswarem bij Berloz gevoegd. Ook de wijken Hasselbroek en Rosoux-Gare (Roost-Station of Jeuk-Station) waren en zijn gedeeltelijk nog Nederlandstalig. Het noordelijk deel van deze wijken ligt trouwens in Vlaanderen.
Demografische ontwikkeling.
Demografische evolutie van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.

</doc>
<doc id="29354" url="https://nl.wikipedia.org/wiki?curid=29354" title="Beyne-Heusay">
Beyne-Heusay

Beyne-Heusay (Waals: "Binne-Heuzea") is een plaats en gemeente in de provincie Luik, België. De gemeente telt iets meer dan 12.000 inwoners.
Kernen.
Overige kernen.
Moulins-sous-Fléron.
Geschiedenis.
De oorspronkelijke gemeente Beyne Heusay werd in 1800 gevormd door samenvoeging van de feodale eenheden "Beyne", "Heusay" en "la Neuville". In 1977 werd deze gemeente vergroot door fusie met de gemeenten Bellaire en Queue-du-Bois en de buurtschap Moulins-sous-Fléron.
Het grondgebied van deze gemeente maakte oorspronkelijk deel uit van het Karolingische Domein van Jupille. Begin 11e eeuw kwam het aan het bisdom Verdun en in 1266 aan het prinsbisdom Luik. De vruchtbare grond kwam in bezit van Luikse Abdijen, terwijl Beyne en Heusay in de 18e eeuw als heerlijkheden werden uitgegeven. Later werd de grond bewerkt door pachtboeren, terwijl na de Franse Revolutie een aantal boeren zich voormalig kerkelijk bezit toe eigenden.
Hoewel er sinds de 13e eeuw op kleine schaal steenkool werd gewonnen in deze streek, gebeurde dit in de loop van de 19e eeuw in toenemende mate op industriële schaal. Verstedelijking en industrialisatie trad op, wat ten koste ging van de agrarische activiteit. Het aantal mijnmaatschappijen nam af van 7 in 1842 tot drie in 1879 en één in 1956. Niet lang daarna eindigde de steenkoolwinning.
In 1342 bezat Beyne een aan Sint-Bartholomeus gewijde kapel die ondergeschikt was aan de parochie van Fléron en welke in 1803 werd verheven tot parochiekerk, terwijl Heusay zich daar in 1839 van afsplitste en een aan Sint-Laurentius gewijde parochie werd.
Natuur en landschap.
Beyne-Heusay ligt in het Land van Herve op een hoogte van ongeveer 200 meter. De omgeving is sterk verstedelijkt, wat een gevolg is van de steenkoolwinning en de nabijheid van de Luikse agglomeratie. Enkele landgoedbossen, zoals "Bois de Beyne", zijn echter nog aanwezig.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Nabijgelegen kernen.
Romsée, Vaux-sous-Chèvremont, Fléron, Chênée, Grivegnée, Moulins-sous-Fléron

</doc>
<doc id="29355" url="https://nl.wikipedia.org/wiki?curid=29355" title="Donatella Versace">
Donatella Versace

Donatella Francesca Versace (Reggio Calabria, 2 mei 1955) is een Italiaans modeontwerpster.
Ze is de zus van de in 1997 doodgeschoten modeontwerper Gianni Versace (geboren 1946). Ze heeft nog een broer, Santo Versace (geboren op 2 januari 1945).
Al als klein meisje was ze een inspiratiebron voor haar 9 jaar oudere broer. Op 11-jarige leeftijd blondeerde ze haar haar al en droeg ze kleding die Gianni speciaal voor haar had ontworpen. Midden jaren 70 verhuisde Gianni naar Florence. Terwijl Donatella Italiaanse literatuur studeerde aan de universiteit, bezocht ze haar broer in de weekenden. Nadat ze was afgestudeerd, deelden zij en haar broer een flat in Milaan.
In 1978 startte Gianni met zijn broer Santo zijn eigen bedrijf en in de jaren 80 ontwikkelde hij een parfum, "Blonde", dat hij aan Donatella opdroeg.
Ze begon met het ontwerpen van accessoires en in 1993 presenteerde Donatella haar eerste kledinglijn, kinderkleding onder de naam 'Versace young'. Later werd ze benoemd tot hoofdontwerpster voor Versus. In 1997 nam ze de taken van haar broer Gianni over nadat hij voor zijn huis in Miami werd doodgeschoten op 15 juli van dat jaar.
Drie maanden na de dood van haar broer presenteerde Donatella een ready-to-wear-collectie, gevolgd door haar solodebuut met de belangrijke voorjaarscollectie van 1998. Een jaar na de dood van haar broer hield ze haar eerste modeshow, in het Ritz-hotel in Parijs.
Donatella Versace trouwde in 1983 met het voormalige model Paul Beck met wie ze een dochter, Allegra (geb. 30 juni 1986), en een zoon, Daniël (geb. in 1991), heeft. Inmiddels is ze van hem gescheiden.

</doc>
<doc id="29356" url="https://nl.wikipedia.org/wiki?curid=29356" title="Blegny">
Blegny

Blegny (Waals: "Blegneye") is een gemeente in de provincie Luik, België.
De gemeente telt ruim 13.000 inwoners. De gemeente is op 1 januari 1977 ontstaan door het samenvoegen van verschillende kleine gemeenten, die nu alle de status van deelgemeente hebben. De gemeente is vernoemd naar een gehucht (met Steenkoolmijn van Blegny) nabij Trembleur. Tot 2001 was de officiële naam van de gemeente Blégny. Om uitspraaktechnische redenen is dit op deze datum veranderd in Blegny.
De plaats Blegny behoort tot de deelgemeente Trembleur.
Steenkoolmijn.
Blegny is bekend vanwege de enige steenkoolmijn in de Euregio Maas-Rijn die ook ondergronds bezocht kan worden. Sinds 2012 is de steenkoolmijn van Blegny UNESCO werelderfgoed. De steenkolen werden vroeger vervoerd op de metersporige buurtspoorlijn tot Weerst, waar de kolen werden overgeladen op het hoofdspoornet. Van 27 mei 1973 tot 5 oktober 1991 werden, als toeristische trekpleister, op een oude buurtspoorweglijn met stoom demonstratiekolentreinen tussen de mijn en Mortroux getrokken. De exploitatie is na een dramatisch spoorongeluk met de toeristische trein gestopt.
Natuur en landschap.
Blegny ligt op het Plateau van Herve, op een hoogte van ongeveer 220 meter. Ten zuiden van de kern stroomt de Bolland in westelijke richting. Ten gevolge van de steenkoolwinning heeft enige verstedelijking plaatsgevonden. Ook de inwijking van gastarbeiders heeft dit geaccentueerd. Zo zijn er twee moskeeën in Blegny.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Nabijgelegen kernen.
Barchon, Heuseux, Cerexhe, Bolland, Mortier, Trembleur

</doc>
<doc id="29357" url="https://nl.wikipedia.org/wiki?curid=29357" title="Braives">
Braives

Braives is een plaats en gemeente in de provincie Luik, België. De gemeente telt ruim 6000 inwoners.
Kernen.
Overige kernen.
Hosdent-sur-Mehaigne
Demografische ontwikkeling.
Demografische evolutie van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
In de gemeente bevinden zich onder andere de volgende bezienswaardigheden:

</doc>
<doc id="29359" url="https://nl.wikipedia.org/wiki?curid=29359" title="Burdinne">
Burdinne

Burdinne is een plaats en gemeente in het arrondissement Hoei, provincie Luik, België. De gemeente telt ruim 3.000 inwoners.
Kernen.
Overige kernen.
Op het grondgebied van deelgemeente Oteppe ligt de voormalige gemeente Vissoul.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bezienswaardigheden.
In de gemeente bevinden zich onder andere de volgende bezienswaardigheden:

</doc>
<doc id="29360" url="https://nl.wikipedia.org/wiki?curid=29360" title="Chaudfontaine">
Chaudfontaine

Chaudfontaine (Nederlands: "Hedenborn", verouderd) is een plaats en gemeente aan de Vesder in de provincie Luik, België. De gemeente telt ruim 20.000 inwoners.
De plaats heeft zijn naam gegeven aan het gelijknamige bronwatermerk, sinds 2003 eigendom van Coca-Cola België. Chaudfontaine heeft de enige warmwaterbron van de Benelux (37 graden).
Daarmee is het officieel een kuuroord. Toch haalde Chaudfontaine het niet in naam en faam van zijn bekendere broer Spa uit het gelijknamige kuuroord.
Bij de overstromingen van juli 2021 behoorde Chaudfontaine tot de tien meest getroffen gemeenten.
Kernen.
Overige kernen.
Ninane.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkeer en vervoer.
Station Chaudfontaine is gelegen aan spoorlijn 37 tussen Luik en Aken.
In deelgemeente Vaux-sous-Chèvremont ligt de westelijke tunnelingang van de tunnel van Soumagne, die tot december 2014 en de opening van de Antigoontunnel de langste spoortunnel in België was. De tunnel van Soumagne is het meest in het oog springende infrastructuuronderdeel van de hogesnelheidslijn HSL 3.
Politiek.
Resultaten gemeenteraadsverkiezingen sinds 1976.
&lt;br&gt;

</doc>
<doc id="29361" url="https://nl.wikipedia.org/wiki?curid=29361" title="Clavier">
Clavier

Clavier is een plaats en gemeente in het arrondissement Hoei, provincie Luik, België. De gemeente telt ruim 4000 inwoners.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkeer.
De gemeente had vroeger een eigen station Clavier en in de deelgemeente Les Avins het station Les Avins beide aan spoorlijn 126 gelegen. Station Clavier was ook het eindpunt voor twee buurtspoorlijnen 456 (van Val-Saint-Lambert over Neuville-en-Condroz naar Clavier) en 457 (van Comblain-au-Pont over Warzée naar Clavier).
Economie.
Clavier is een landelijke gemeente met weinig industrie, behalve een paar steengroeven van blauwe hardsteen en de productie van 100.000 m3 drinkwater per dag.
Bezienswaardigheden.
In de gemeente bevinden zich onder andere de volgende bezienswaardigheden:

</doc>
<doc id="29362" url="https://nl.wikipedia.org/wiki?curid=29362" title="Richard Starkey">
Richard Starkey



</doc>
<doc id="29363" url="https://nl.wikipedia.org/wiki?curid=29363" title="Cornelis de Houtman">
Cornelis de Houtman

Cornelis de Houtman (Gouda, 2 april 1565 – Atjeh, 1 september 1599) was een Hollandse koopman en ontdekkingsreiziger die in 1595 als opperkoopman met de eerste Nederlandse expeditie naar Oost-Indië voer. Hij bezocht de eilanden Sumatra, Java, Madura en Bali. De zeereis staat bekend als de Eerste Schipvaart. In 1598 voer hij voor een tweede maal naar Oost-Indië, deze keer als admiraal van enkele schepen. Op deze reis werd hij bij Atjeh aan boord van zijn schip door de lokale bevolking vermoord, samen met tal van andere bemanningsleden.
Biografie.
Privé.
De Houtman was een zoon van de bierbrouwer Pieter Jacobszoon de Houtman, lid van de Goudse vroedschap en kapitein van de plaatselijke schutterij. Hij leerde de beginselen van de zeevaartkunde van de indertijd voorname maritiem deskundige Robbert Robbertsz. le Canu.
Naar Portugal.
Cornelis en zijn broer Frederick werden in 1592 door Vlaams cartograaf Petrus Plancius en Amsterdamse kooplieden naar Lissabon gestuurd om meer informatie in te winnen over de "Carreira da Índia", de Portugese handelsroute naar Oost-Indië via Kaap de Goede Hoop, ter voorbereiding op een expeditie naar Oost-Indië. Ze kregen daar twee jaar de tijd voor. Tijdens hun spionageactiviteiten werden zij ontmaskerd en gevangengezet. Enkele kooplieden kochten hen vrij en begin 1594 waren De Houtman en zijn broer terug in Holland.
Naar de Oost.
Op 2 april 1595 vertrokken de schepen "Amsterdam", "Hollandia", "Mauritius" en de veel kleinere maar snellere "Duyfken" van Texel zuidwaarts. De organisatie was in handen van de voor deze expeditie opgerichte Compagnie van Verre.
Hoofddoel was Bantam, de grootste handelsplaats in de regio en vooral bekend als verkoopplaats van peper, aan de punt van de noordwestkust van Java. Tijdens de reis werden Bantam, Serang aan de westkust van Java en het oostelijk van Java gelegen eiland Bali aangedaan. Er waren expliciet geen plannen naar de Molukken te varen.
Aan boord bevonden zich 249 bemanningsleden, waaronder Cornelis de Houtman en zijn broer Frederick. Met opzet was er geen admiraal van de vloot benoemd. De investeerders gaven de voorkeur aan een "schipsraad", waarvan de leden op democratische wijze belangrijke beslissingen zouden nemen. Cornelis de Houtman was het hoofd van de koopmannen. Hij had die positie mede te danken aan zijn verwantschap aan de invloedrijke Reinier Pauw, een van de oprichters van de Compagnie van Verre.
De reis was bar en boos, met scheurbuik, ruzies en bedreigingen aan boord en veel vertraging. Tijdens de gevechten met inlanders sneuvelden ook diverse bemanningsleden. Alleen al op het kleine eiland Nosy Maritsa in Madagaskar werden zeventig manschappen begraven, voornamelijk wegens scheurbuik. Door het groot aantal doden waren er niet meer genoeg manschappen in leven om vier schepen te bevaren en werd er een dat lekte verbrand. Bij terugkomst in Holland in augustus 1597 waren nog 89 bemanningsleden in leven, waarvan er twee op Bali waren achtergebleven.
Arrestatie De Houtman.
Er werden tijdens de "eerste schipvaart" in tegenspraak tot de richtlijnen van de eigenaren van de Compagnie van Verre mede door De Houtman alsnog plannen op tafel gelegd om naar de Molukken te varen, maar moe van alle ontberingen weigerde de bemanning. De Houtman wilde daarop met twee schepen terugkeren naar Holland, het derde zou alsnog naar de Molukken moeten varen. De kapitein van een van de schepen, Jan Meulenaer, ging onder protest akkoord. Nadat hij kort daarop vlak na een maaltijd plotseling stierf, werd De Houtman beschuldigd hem vergiftigd te hebben en werd hij in de boeien geslagen. De scheepsraad besloot daarop dat het beter was met alle schepen terug te varen naar Nederland. Twee dagen later werd De Houtman in vrijheid gesteld, aangezien volgens de scheepsraad er geen afdoend bewijs was dat hij bij het overlijden betrokken was.
De financiële opbrengst van de "eerste schipvaart" was geen succes. Er werd nauwelijks genoeg geld opgehaald om uit de kosten te komen, maar het doel van de reis was geslaagd. Het was bewezen dat het mogelijk was op eigen kracht en zonder veel overlast van de Portugezen naar Oost-Indië te varen. De Houtman werd uiteindelijk definitief vrijgesproken van de moord op Meulenaer.
Ongeschiktheid De Houtman.
Veel historici, waaronder jhr. mr. J.K.J. de Jonge en dr. H.D. Tijdeman, verwijten het voor een groot deel De Houtman dat deze tocht geen succes is geworden. Met kapitein Jan Meulenaer had De Houtman slaande ruzie en koopman Gerrit van Beuningen kon zijn bloed wel drinken. Van Beuningen was degene die tegen De Houtman inging door op eigen autoriteit onderweg Pieter Keyser te benoemen tot kapitein van de Hollandia, nadat de vorige, Jan Dignums, aan scheurbuik overleden was. In Bantam werd De Houtman gegijzeld door de plaatselijke hoofden. Dat zou volgens diverse historici te wijten zijn aan zijn ondiplomatiek en onverstandig optreden. Historicus E.M. Beekman vindt dat De Houtman niet de karaktervastheid bezat om als een betrouwbaar leider op te treden. Ook zou De Houtman volgens hem geen tucht en orde hebben kunnen houden.
Uit reisjournaals van bemanningsleden blijkt dat ook zij kritiek op De Houtman hadden. Stuurman en hoofdnavigator John Davis die mee was op zijn tweede zeereis naar Oost-Indië, betichtte hem van lafheid. Toen diverse bemanningsleden aan wal vermoord werden, stuurde De Houtman anderen aan land om te helpen, maar bleef zelf aan boord achter. Alleen om zijn eigen hachje te redden, stelt Davis. Hij verweet De Houtman al eerder op de reis slecht leiderschap door een bemanningslid op een belangrijke positie te benoemen, terwijl die elke avond te dronken was om op zijn eigen benen te staan. Ook zou het volgens Davis De Houtman zijn geweest die op zijn eerste reis op Madagaskar een inlander standrechtelijk geëxecuteerd zou hebben door hem een kogel door zijn lijf te schieten.
De Houtman vermoord.
De eerste verre zeereis was meteen de laatste van de Compagnie van Verre. Het bedrijf fuseerde met een andere compagnie. In 1598 gingen de broers met twee schepen van de Veersche Compagnie opnieuw naar Oost-Indië. Cornelis de Houtman had deze keer de leiding.
In Atjeh werden ze op 21 juni 1599 met veel egards ontvangen door de sultan. Op een van hun bezoeken werden ze zelfs begeleid door een stoet olifanten. De Houtman had afgesproken dat hij in ruil voor een voorraad peper naar het Maleisische rijk Johor zou varen met Atjehse soldaten om daar namens de sultan van Atjeh oorlog te voeren. De aanwezige Portugezen stookten de sultan echter op tegen de Hollanders.
Op 1 september 1599 kwamen talrijke zwaar bewapende soldaten aan boord om naar Johor te varen. Als geschenk hadden ze eten en alcoholische drank meegenomen, die uitgedeeld werden aan de bemanningen van de schepen. In het eten en drank bevond zich een ingrediënt dat een hallucinogene werking had, mogelijk afkomstig van de plant Datura. Nadat een deel van de bemanning verdoofd was geraakt, vielen de soldaten aan waarbij Cornelis de Houtman en 27 andere opvarenden om het leven kwamen. De 22 bootslui die nog aan land waren, werden vermoord of tot slaaf gemaakt. De Houtmans broer Frederick werd enkele jaren gevangen gehouden, totdat hij met geschenken van prins Maurits van Oranje-Nassau kon worden vrijgekocht.
Monument gebroeders De Houtman.
Op initiatief van predikant J.N. Scheltema (1821-1895) werd in 1880 in Gouda een monument onthuld ter herinnering aan de ondernemerszin en koopmansgeest van de gebroeders De Houtman. Het is van de hand van de kunstenaar Xavier Stracké (1850-1888). De onthullingsdatum van 1 juli was met opzet gekozen, omdat dit de dag was waarop Cornelis de Houtman een overeenkomst had gesloten met de hoofden van Bantam, het eerste verdrag tussen Oost-Indië en Nederland. In 1901 kreeg het plantsoen waarin het staat de naam Houtmansplantsoen.
Het gedenkteken heeft de vorm van een afgeknotte obelisk. Aan de vier zijden waren oorspronkelijk vier koperen boegdelen van scheepjes bevestigd met de namen van de schepen waarmee destijds de eerste verre Nederlandse zeereis naar Oost-Indië gemaakt werd. De onthulling vond plaats in aanwezigheid van de minister van koloniën Willem van Goltstein van Oldenaller, de commissaris van de koning van Zuid-Holland Cornelis Fock en twee leden van de Tweede Kamer.
De inscriptie is:
De vier koperen scheepsboegen werden begin november 2011 gestolen.
Vernoeming.
Meerdere Nederlandse steden hebben een straat of plantsoen vernoemd naar Cornelis de Houtman.
Literatuur.
Van minimaal tien bemanningsleden zijn geschriften over de twee zeereizen bewaard gebleven. Willem Lodewyckszoon schreef uitgebreid over de eerste expeditie dat in boekvorm uitkwam. Reisverhalen over de Eerste Schipvaart van de hand van Corneils Jansz. Turck (tolk op de 'Mauritius'), Jacob Jansz. Cackerlack (aanvankelijk onderstuurman en later stuurman op de "Hollandia"), Franck van der Does (adelborst op de "Hollandia"), Jeronimus Maryen (adelborst op de "Hollandia"), Cornelis Jansz. Ceulen (stuurman op de "Duyfken") en Aernoudt Lintgens (koopman) worden bewaard in het Nationaal Archief te 's-Gravenhage. Hier bevindt zich ook van een anoniem bemanningslid een reisverhaal over de Eerste Schipvaart.
Van Lambert Biesman bevinden zich enkele brieven over beide zeereizen in het stadsarchief van Nijmegen. De Engelsman John Davis schreef uitgebreid over de tweede tocht, waarbij Cornelis de Houtman de dood vond.

</doc>
<doc id="29364" url="https://nl.wikipedia.org/wiki?curid=29364" title="Malmedy">
Malmedy

Malmedy (Waals: "Måmdey", Duits, verouderd: "Malmünd") is een stad en faciliteitengemeente voor Duitstaligen in de provincie Luik in België. De plaats is gelegen waar de Warchenne uitmondt in de Warche. De stad telt ruim 12.000 inwoners.
Kernen.
Overige kernen.
Verspreid over het grondgebied van deze drie deelgemeenten bevinden zich ruim over de 30 dorpen en gehuchtjes.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Geschiedenis.
Malmedy ontstond rond de abdij die kort voor 650 door Remaclus gesticht was en sinds de 10e eeuw behoorde het samen met Stavelot tot het Abdijvorstendom Stavelot-Malmedy. Het plaatsje lag dicht bij de Germaans-Romaanse taalgrens, maar heeft waarschijnlijk altijd een Romaanstalige meerderheid gehad. Na de Franse annexatie van de Zuidelijke Nederlanden in 1795 behoorde het tot het departement Ourthe. Het Congres van Wenen wees de Oostkantons inclusief Malmedy in 1815 aan Pruisen toe. In dat land behoorde de stad tot het district Malmedy in de Rijnprovincie. Er werden pogingen ondernomen om het plaatsje te verduitsen, onder meer door de invoering van Duitstalig onderwijs en de plaatsnaamwijziging naar "Malmünd" (zie verder). Krachtens het Verdrag van Versailles kwam Malmedy in 1919 toe aan België. Gedurende de Duitse bezetting van België in de Tweede Wereldoorlog stond Malmedy opnieuw onder een Duits bestuur. Tijdens de Slag in de Ardennen, in de herfst van 1944, doodden Duitse SS'ers tientallen Amerikaanse krijgsgevangenen. Deze gebeurtenis staat bekend als het Bloedbad van Malmedy.
Volgens de officiële talentelling in Malmedy zou het aandeel Duitstaligen tussen 1920 en 1947 teruggevallen zijn van 21% tot 9,7%. Bij het vastleggen van de taalgrens in 1961-'63 werd bepaald dat Malmedy tot het Franse taalgebied behoort, maar faciliteiten voor Duitstaligen levert. De gemeente wordt gerekend tot de Oostkantons maar niet tot de Duitstalige Gemeenschap die in het Duits het openbaar bestuur voert. In Malmedy is wel de Centrale dienst voor Duitse vertaling gevestigd van de FOD Binnenlandse Zaken.
Monumenten zijn de voormalige benedictijnenabdij (gesticht in 648, opgeheven in 1796) en de abdijkerk (1775-1784), die na de trekking van de nieuwe staatsgrens in 1920 zetel van de bisschop van Eupen-Malmedy werd. Na opheffing van het bisdom in 1925 bleef de kathedraal deze titel behouden. De kathedraal bewaart de relieken van de Heilige Quirinus.
Van 1885 tot 2007 was er in de stad ook een station Malmedy.
Naam.
De naam "Malmedy" is vermoedelijk van Gallo-Romeinse oorsprong. De vroegste vermelding van het klooster Malmedy stamt uit 670: "de monasterio Malmundario". Latere vormen zijn "Malmedie" (1287), "Malmundier" (1288), "Malmonder" (1367), "Melmender" (1388) en "Malmeder" (1451), en sindsdien werd de plaats in het lokale dialect "Malmder" genoemd, wat ten slotte "Måmdey" werd. De autoriteiten gebruikten "Malmedy", zoals in Stavelot-Malmedy. Onder invloed van Duits nationalisme werd de plaats na de Pruisische annexatie in 1815 hernoemd in "Malmünd" (ook wel "Malmünde"), waarop men in het Franse taalgebied reageerde door voortaan "Malmédy" te schrijven; beide accenten zijn kenmerkend voor beide talen en hielden daarom een duidelijke aanspraak op de identiteit van de plaats in, hoewel het strikt genomen geen historische namen waren. In 1988 werd de naam weer "Malmedy" – zonder accent.
Politiek.
Bestuur.
Het bestuur van Malmedy bestond vanaf 2007 uit een coalitie van de lijsten Alternative, Forces Vives en de PS. Op 20 augustus 2008 werd de coalitie vervangen door een andere, met André Denis als burgemeester. Hierbij maakte de gemeenteraad gebruik van de wet Courard, die het mogelijk maakt een bestaande meerderheid in de gemeenteraad omver te werpen. Malmedy was de eerste Waalse gemeente die van deze mogelijkheid gebruikmaakte.
Sport.
Malmedy is jaarlijks het toneel van de Grand Prix d’Europe, een internationale topwedstrijd voor mountainbikers.

</doc>
<doc id="29366" url="https://nl.wikipedia.org/wiki?curid=29366" title="Borgworm">
Borgworm

Borgworm (Frans: "Waremme", Waals: "Wareme") is een stad in de provincie Luik, bij de grens met de provincie Limburg. De stad telt ruim 15.000 inwoners. Worm was een van de 23 Goede Steden van het prinsbisdom Luik. Zoals de Nederlandse naam nog verwijst naar een "borg" of "burcht", heette het stadje eerder in het Frans "Waremme-le-Château".
"Worm", "Warem" of "Waremme" is de vroegere naam van het riviertje de Jeker.
Demografische ontwikkeling.
Demografische evolutie van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1971.
Politiek.
Resultaten gemeenteraadsverkiezingen sinds 1976.
&lt;br&gt;

</doc>
<doc id="29367" url="https://nl.wikipedia.org/wiki?curid=29367" title="Waremme">
Waremme



</doc>
<doc id="29368" url="https://nl.wikipedia.org/wiki?curid=29368" title="Vesder">
Vesder

De Vesder (Duits: "Weser"; Frans: "Vesdre"; Waals: "Aiwe di Vesse") is een rivier van 60 km lengte in de Ardennen, waarvan ze de noordelijke grens vormt. Ze behoort tot het stroomgebied van de Maas en loopt bijna geheel door de provincie Luik. Haar belangrijkste zijrivieren zijn de Ghete, de Helle, de Gileppe en de Hoëgne. De rivier stroomt door de naar de rivier vernoemde Vesdervallei.
De Vesder ontspringt onder de naam Weser in het Belgische deel van de Hoge Venen, vlak bij de Duitse grens, die ze voor het Duitse stadje Roetgen voor enkele kilometers oversteekt. Terug op Belgisch grondgebied bereikt de Vesder het Meer van Eupen (1951), ontstaan door de bouw van de 63 meter hoge stuwdam, de Vesderstuwdam. Westelijker volgen de steden Limburg en Verviers, waar zich dankzij de goede kwaliteit van het water van de Vesder een bloeiende textielindustrie ontwikkelde.
De Vesder mondt in Chênée bij Luik uit in de Ourthe, die een drietal kilometer verder in de Maas uitmondt.
Enkele plaatsen aan de Vesder zijn Roetgen, Eupen (Benedenstad), Limburg (Benedenstad), Verviers, Pepinster, Trooz en Chaudfontaine.
Bij Chaudfontaine ligt het Fort Chaudfontaine dat de vallei van de Vesder domineert. Dit fort maakt deel uit van de fortengordel rond de stad Luik.
Overstromingsramp 2021.
Op 15 juli 2021 trad de Vesder buiten haar oever en richtte grote schade aan in onder andere de steden Verviers en Pepinster. Er was die nacht een uitzonderlijke extreme regenval. Op woensdag 14 juli viel 200 millimeter regen op 24 uur. In de gemeenten langs de rivier de Vesder - Verviers (10 km stroomafwaarts), Pepinster (12 km), Trooz, Chaudfontaine (20 km stroomafwaarts) en Luik vielen een 38-tal doden.

</doc>
<doc id="29369" url="https://nl.wikipedia.org/wiki?curid=29369" title="Vesdre">
Vesdre



</doc>
<doc id="29370" url="https://nl.wikipedia.org/wiki?curid=29370" title="Malmédy">
Malmédy



</doc>
<doc id="29371" url="https://nl.wikipedia.org/wiki?curid=29371" title="Trooz">
Trooz

Trooz (Waals: "Li Trô") is een plaats en gemeente aan de Vesder in de provincie Luik, België. De gemeente telt ruim 8.000 inwoners.
Geschiedenis.
De plaats Trooz ligt in de deelgemeente Forêt. In 1745 werd Trooz een afzonderlijke heerlijkheid, die in 1759 werd uitgegeven.
Bij het ontstaan van de gemeenten was Trooz een gehucht van Forêt, waardoor de gemeente naar Forêt werd genoemd. Later werden de rollen omgedraaid, wat zijn oorzaak vond in de industrialisatie van dit deel van het dal van de Vesder waarin Trooz en ook Prayon gelegen zijn. Daarom werd in 1977 de nieuwe fusiegemeente van Forêt, Fraipont en Nessonvaux naar Trooz genoemd.
In juli 2021 werd de gemeente zwaar getroffen door overstromingen. Trooz behoorde tot de tien meest getroffen gemeenten.
Kernen.
Overige kernen.
Fonds-de-Forêt, Prayon en La Brouck.
Bezienswaardigheden.
Het betreft hier bezienswaardigheden in de plaats Trooz en directe omgeving.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Nabijgelegen kernen.
Prayon, Forêt, Fraipont, Les Forges, Beaufays

</doc>
<doc id="29372" url="https://nl.wikipedia.org/wiki?curid=29372" title="Pepinster">
Pepinster

Pepinster is een plaats en gemeente in de Belgische provincie Luik. De gemeente telt ruim 9.000 inwoners. Pepinster ligt aan de samenvloeiing van de Hogne en de Vesder.
Geschiedenis.
Pepinster behoorde tot 1795 tot het markgraafschap Franchimont binnen het prinsbisdom Luik. Na de inlijving bij Frankrijk behoorde het bij de gemeente Theux, een situatie die gehandhaafd bleef tijdens het Verenigd Koninkrijk der Nederlanden en in het Koninkrijk België. In 1848 werd Pepinster afgesplitst als zelfstandige gemeente. De huidige gemeente bestaat uit Pepinster zelf en de deelgemeenten Cornesse (sinds 1965), Wegnez en Soiron (beide sinds 1977).
Pepinster bezat vanouds, door zijn ligging aan twee snelstromende riviertjes, veel watermolens. In de 18e eeuw werden vier watermolens geschikt gemaakt voor de textielindustrie, die in het gebied rondom Verviers een grote bloei doormaakte. Een van de grootste bedrijven in de 19e eeuw was de lakenfabriek van Lieutenant &amp; Peltzer. Deze kwam in 1921 in handen van de broers Jules (II) en Georges Regout, zonen van de Maastrichtse wolfabrikant Jules I Regout. Beide zonen waren getrouwd met de zussen Adrienne en Jeanne Lieutenant, dochters van de fabriekseigenaar Alfred Lieutenant. Onder de naam "Textile de Pepinster" maakte het bedrijf in de 20e eeuw een nieuwe bloeiperiode door. In 1962 werd het bedrijf overgenomen door een Duitse investeerder, maar in 1975 volgde het faillissement. De fabriek sloot in 1976, waarbij circa 300 werknemers hun baan verloren. In 2012 werd een deel van de gebouwen gesloopt, maar de art-decofaçade langs de Vesder is een beschermd industrieel monument.
Pepinster werd zwaar getroffen door de overstromingen van juli 2021, en behoorde tot de 10 meest getroffen gemeenten. Zowel de Vesder als de Hogne traden buiten hun oevers en veroorzaakten verwoestende water- en modderstromen. Diverse huizen stortten in en minstens vijf mensen kwamen om het leven. Anderen konden pas na twee dagen van de daken van hun huizen worden gered. Velen raakten dakloos. De materiële schade was enorm. Na de ramp bezochten onder anderen koning Filip en koningin Mathilde, premier Alexander De Croo en Europees Commissievoorzitter Ursula von der Leyen het stadje. Een half jaar na de overstromingen waren nog honderden inwoners afhankelijk van noodhulp en leefden in deels verwoeste huizen zonder gas en elektriciteit.
Demografische ontwikkeling.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Verkeer en vervoer.
Het station Pepinster is een overstapstation. Hier takt spoorlijn 44 naar Spa af van de lijn Luik-Aken. Langs lijn 44 is er ook nog een minder vaak gebruikte onbemande halte Pepinster-Cité.
Op 28 januari 2011 om 10:30 raakten aan het station van Pepinster vier mensen lichtgewond door twee treinen die op elkaar botsten.
Tevens loopt door Pepinster de N61 waar de N666 op uitkomt. Aan de zuidzijde van de plaats komt op de N666 de N690 uit.

</doc>
<doc id="29373" url="https://nl.wikipedia.org/wiki?curid=29373" title="Nordrhein-Westfalen">
Nordrhein-Westfalen



</doc>
