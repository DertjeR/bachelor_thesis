<doc id="27939" url="https://nl.wikipedia.org/wiki?curid=27939" title="Organisatie voor Veiligheid en Samenwerking in Europa">
Organisatie voor Veiligheid en Samenwerking in Europa

De Organisatie voor Veiligheid en Samenwerking in Europa (OVSE) in Wenen is een organisatie die de samenwerking tussen haar zevenenvijftig lidstaten op militair, economisch en humanitair gebied wil bevorderen. Internationaal wordt de organisatie aangeduid als OSCE (Engels: "Organization for Security and Co-operation in Europe").
Organisatie.
Lidstaten.
De lidstaten van de OVSE zijn de Verenigde Staten van Amerika, Canada, de 46 leden van de Raad van Europa, Vaticaanstad, Rusland, Wit-Rusland, Mongolië en de vijf voormalige Sovjetrepublieken in Centraal-Azië (Kazachstan, Oezbekistan, Turkmenistan, Tadzjikistan en Kirgizië).
Locaties.
Het hoofdkantoor is gevestigd in Wenen. Er zijn ook kantoren in Kopenhagen, Genève, Den Haag, Praag en Warschau. In de vestiging te Den Haag aan de Prinsessegracht zetelt de hoge commissaris inzake Nationale Minderheden van de OVSE. Sinds 2020 is dit de Kazakse diplomaat Kairat Abdrakhmanov.
Besluitvorming.
De besluitvormende lichamen binnen de organisatie zijn:
OVSE-top.
De OVSE kent een topontmoeting ("OVSE-top") die onregelmatig plaatsvindt. Er zijn er tot dusver zeven geweest:
Ministerraad.
Het voorzitterschap van de ministerraad rouleert per kalenderjaar tussen de lidstaten. Het wordt in feite bekleed door de minister van Buitenlandse Zaken van het voorzittende land. De jaarlijkse bijeenkomst van de ministerraad wordt ook in de betreffende lidstaat georganiseerd.
Secretarissen-generaal.
De volgende personen fungeerden als secretaris-generaal van de OVSE:
Activiteiten.
Critici vinden echter dat de OVSE zich te veel richt op conflicten in Oost-Europa en de voormalige Sovjetrepublieken. Zij menen dat de OVSE ook op plaatsen als Noord-Ierland, Baskenland en Corsica goed werk zou kunnen verrichten.
Geschiedenis.
De OVSE werd opgericht in 1973 als "Conferentie over Veiligheid en Samenwerking in Europa" CVSE. Sinds 1950 waren er al gesprekken gevoerd over een Europese veiligheidsorganisatie, maar de Koude Oorlog heeft destijds de voortgang daarvan verhinderd, totdat gesprekken in Helsinki begonnen in november 1972. De aanbevelingen van deze gesprekken, "The Blue Book", vormden de grondvesten voor een conferentie met drie fasen in Helsinki.
De CVSE begon in Helsinki op 3 juli 1973, waarbij 35 landen vertegenwoordigers zonden. De eerste fase duurde vijf dagen, waarin besloten werd "The Blue Book" te volgen.
De tweede fase was de belangrijkste uitwerkingsfase en werd gehouden in Genève vanaf 18 september 1973 tot 21 juli 1975. Het resultaat hiervan waren de Helsinki-akkoorden, die door de 35 deelnemende landen werden ondertekend gedurende de derde fase, die plaatsvond van 30 juli tot 1 augustus 1975, eveneens in Helsinki.
Vervolgbijeenkomsten met als doel om de relaties te verbeteren en de akkoorden te implementeren werden gehouden in Belgrado (4 oktober tot 8 maart 1978), Madrid (11 november 1980 tot 9 september 1983) en Wenen (4 november 1986 tot 19 januari 1989).
De instorting van het communisme vereiste een andere rol voor het CVSE. Het Charter van Parijs voor een Nieuw Europa, dat werd ondertekend op 21 november 1990, markeerde de start van deze veranderingen. Op 1 januari 1995 werd de CVSE hernoemd naar OVSE.
Verschillen met andere instituten.
Raad van Europa.
Qua takenpakket lijkt de OVSE enigszins op de Raad van Europa. De nadruk ligt bij de Raad van Europa echter meer op juridische zaken, waar de OVSE zich meer toespitst op bestuurlijke en militaire zaken, en op zaken aangaande cultuur en samenleving. Een ander belangrijk verschil is de samenstelling van de leden. De OVSE heeft een lidmaatschap van 57 staten uit zowel Europa als West- en Centraal-Azië en Noord-Amerika. De Raad van Europa heeft daarentegen alleen 46 Europese lidstaten.
De Russische invasie van Oekraïne in 2022 maakte een einde aan Ruslands lidmaatschap van de Raad van Europa. Op 15 maart 2022 nam de Parlementaire Vergadering een unanieme opinie aan om Rusland uit de Raad van Europa te zetten. 
NAVO.
De overeenkomst tussen de OVSE en de NAVO is de aandacht voor militaire zaken, veiligheid en conflictbeheersing. De OVSE opereert echter vanuit een breder takenpakket. Anders dan de OVSE is de NAVO een politiek en militair bondgenootschap van bevriende landen waarin geldt dat een aanval op een lid geldt als een aanval op alle leden. Een ander verschil is wederom het aantal leden: de NAVO telt slechts 30 lidstaten.

</doc>
<doc id="27940" url="https://nl.wikipedia.org/wiki?curid=27940" title="Stad Groningen">
Stad Groningen



</doc>
<doc id="27942" url="https://nl.wikipedia.org/wiki?curid=27942" title="ICT-branch">
ICT-branch



</doc>
<doc id="27943" url="https://nl.wikipedia.org/wiki?curid=27943" title="Informatietechnologie">
Informatietechnologie

Informatietechnologie (afgekort tot IT) is een term binnen de informatica en behandelt een groot werkveld in de computertechnologie van hardware, software en computernetwerken. Daarnaast heeft IT ook subcategorieën zoals datawetenschap, databasemanagement, softwareontwikkelaars en informatie- en communicatietechnologie (ICT).
ICT.
Het begrip informatie- en communicatietechnologie, afgekort tot ICT, is geen synoniem voor IT maar wel onderdeel van IT. Naarmate jaren vorderden in de IT begonnen mensen ook digitaal te communiceren. ICT verwijst dan ook naar de technologieën die worden gebruikt om te communiceren en informatie uit te wisselen, zoals social media, chatbots, e-mail, informatiesystemen, telecommunicatie, kunstmatige intelligentie en het verzamelen van big data om nieuwe informatie te concluderen en te exploiteren. 
Als gebruiker is er geen technische kennis nodig, maar het ontwerp vereist vaak een softwareingenieur met ondersteuning van technische informatica om de elektronica en software te combineren tot een werkend product. Dit gebeurt meestal voor bedrijven en de overheid.
Geschiedenis.
In de jaren 70 en 80 werden computers en software tot de IT gerekend. Later werd dit ICT, waar nu ook modems, netwerken en protocollen voor gegevensoverdracht en telefonie toebehoren. Door de groei van de beschikbare bandbreedte voor het internetprotocol is het communiceren veranderd. Telefonie vindt niet alleen meer via telefoonkabels plaats, televisie niet alleen maar via televisiekabels en radio wordt niet meer via de ether uitgestuurd. Al deze kanalen worden inmiddels ook via digitale gegevensstromen aangeboden. 
Ook het Nederlandse Ruimtelijk Planbureau dat het licht zag in 2007 definieerde IT en ICT als volgt: Onder informatietechnologie worden hardware-, softwareproducten en -diensten verstaan. Onder communicatietechnologie worden communicatieapparatuur en -diensten gerekend.
Spelling.
De woorden IT en ICT zijn initiaalwoorden en worden daarom zonder punten geschreven. De juiste spelling volgens het Groene Boekje is in hoofdletters. In een aantal vakpublicaties, zoals in de Computable, wordt ICT in kleine letters 'ict' geschreven.
Zie ook.
Vakgebieden:
Beroepen:
Varia:

</doc>
<doc id="27948" url="https://nl.wikipedia.org/wiki?curid=27948" title="Knipperled">
Knipperled



</doc>
<doc id="27949" url="https://nl.wikipedia.org/wiki?curid=27949" title="FC Groningen">
FC Groningen

FC Groningen is een voetbalclub uit de stad Groningen. De FC werd opgericht op 16 juni 1971 en kwam voort uit de Groninger Voetbal en Atletiek Vereniging (GVAV). In de beginjaren had de club moeite om financieel draaiende te blijven, maar de voetbalclub geldt de laatste jaren als een stabiele organisatie die tot de middenmoot in Nederland behoort. De clubkleuren zijn de kleuren van de stad Groningen: groen en wit. De thuiswedstrijden werden tot 2006 gespeeld in het Oosterparkstadion en vanaf januari 2006 in de Euroborg, dat in 2016 hernoemd werd tot NoordLease Stadion en in 2018 werd het Hitachi Capital Mobility Stadion. In 2021 veranderde de naam van het stadion weer tijdelijk naar Euroborg. Op de UEFA ranglijst van de beste clubs in Europa stond FC Groningen in 2020 op de 159e plaats met 7.150 punten, wat een daling van vijf posities is ten opzichte van 2019.
Geschiedenis.
Ontstaan in 1971 en zware jaren (1971–1981).
GVAV was in de jaren zestig een redelijke middenmoter in de Eredivisie. De punten werden vooral behaald in het eigen Oosterparkstadion en af en toe ook daarbuiten. Legendarisch waren de 3-1 uitoverwinning tegen Feijenoord in 1960/61 en de 1-0 zege bij Ajax in het seizoen 1966/67 met doelman Tonny van Leeuwen in een heldenrol. Tegen het einde van de jaren zestig begon GVAV af te glijden, hetgeen uiteindelijk in 1970 leidde tot degradatie. Het laatste en allesbeslissende duel in dat seizoen, thuis tegen DOS, werd met 1-0 verloren, waar een gelijkspel voldoende was geweest voor lijfsbehoud.
In het volgende seizoen 1970/71 werd GVAV tweede in de Eerste divisie en promoveerde opnieuw naar de eredivisie. Direct na de promotie werd FC Groningen opgericht als opvolger van GVAV. De amateurafdeling van GVAV bleef bestaan en ging zelfstandig verder. FC Groningen werd vanaf 1971 de profclub voor de gehele stad, met een tenue in de stadskleuren groen en wit als opvolger van het traditionele blauwe shirt met witte broek. Op de dag voor de officiële oprichting werd de club zwaar getroffen door het overlijden van doelman Tonny van Leeuwen als gevolg van een verkeersongeluk bij Meppel. Op 24 oktober 1971 won de club haar eerste wedstrijd: een uitwedstrijd bij Vitesse werd met 2-1 gewonnen. In het seizoen 1973/74 volgde na een 2-1 thuisnederlaag tegen PSV op de laatste wedstrijddag opnieuw degradatie. Hierna kwam het eerste elftal zes jaren in de eerste divisie uit. Een aantal keren kon net geen promotie naar de eredivisie worden bewerkstelligd. Wel waren er smadelijke nederlagen tegen streekrivaal SC Veendam en ook tegen IJsselmeervogels (bekercompetitie). In seizoen 1979/80 bereikte de club onder trainer Theo Verlangen en zijn assistent Henk Nienhuis uiteindelijk opnieuw promotie naar de Eredivisie, omdat ze kampioen van de Eerste divisie was geworden. Verlangen en Nienhuis hadden dat seizoen de beschikking over onder meer Jan van Dijk, Azing Griever (tweevoudig winnaar Tonny van Leeuwen-trofee) en Peter Houtman.
Succesvolle jaren en vrije val (1981–2002).
In het seizoen 1981/82 werd een 7e plaats in de eredivisie bereikt met 68 goals vóór en 58 goals tegen (doelsaldo +10), het begin van een succesvolle periode voor FC Groningen.
Door de aanjager Jan van Dijk en het talent van Ronald en Erwin Koeman werd in het seizoen 1982/83 voor het eerst Europees voetbal bereikt door als 5de in de eredivisie te finishen.
Dat was in het laatste seizoen van trainer Theo Verlangen bij FC Groningen. Half 1983, slaagde FC Groningen erin, een speler te contracteren waar Ajax tweemaal naar misgreep in juli 1982 en half 1985: centrumspits Fandi Ahmad, die tot half 1985 voor FC Groningen zou uitkomen tussen zijn 21ste en 23ste, en het tot 92 interlands voor Singapore zou brengen. In het eerste UEFA Cup seizoen, 1983/84, was Han Berger trainer. In de eerste ronde werd het veel sterker geachte Atlético Madrid na een 2-1 nederlaag uit en een 3-0 zege thuis uitgeschakeld. In de daaropvolgende ronde speelde het elftal tegen Internazionale. Thuis won Groningen met 2-0. De return in Bari werd met 5-1 verloren. FC Groningen eindigde in de eredivisie achtereenvolgens als 7de, 5de en 4de in 1983/84, 1984/85 en 1985/86.
Het volgende UEFA Cup seizoen was 1986/87. De terugwedstrijd in de 1e ronde tegen het Ierse Galway United werd niet in het stadion in Galway gespeeld, maar in het enige tientallen kilometers ten westen daarvan gelegen dorpje Carraroe. Trainer was Rob Jacobs. Onder de spelers van FC Groningen waren Peter Houtman, René Eijkelkamp en John de Wolf. De club overleefde de eerste ronde, en ook de tweede ronde, tegen het Zwitserse Xamax Neuchatel, kwam de ploeg door. FC Groningen strandde in de 3e ronde toen het over twee wedstrijden niet bleek opgewassen tegen het Portugese Vitória Guimarães.
Onder leiding van Hans Westerhof trad Groningen in 1988 aan tegen oude bekende Atlético Madrid, en won opnieuw. Thuis werd het 1-0 en uit was een 2-1 nederlaag voldoende voor plaatsing voor de tweede ronde. In de tweede ronde werd Servette Genève verslagen, waarna FC Groningen in de derde ronde sneuvelde tegen het veel sterkere VfB Stuttgart, dat onder leiding stond van trainer Arie Haan. In hetzelfde seizoen werd de finale van de KNVB beker bereikt, waarin werd verloren van PSV. In 1989 vond ook de zwartgeldaffaire plaats. De FIOD beschuldigde FC Groningen ervan tussen 1984 en 1988 loonbelasting te hebben ontdoken. Voormalig voorzitter Renze de Vries werd veroordeeld tot een straf.
In het seizoen 1989/90 speelde FC Groningen voor de Europacup II. De 1e ronde kwamen ze door ten koste van het Deense Ikast FS. In de 2e ronde werd de club uitgeschakeld door Partizan Belgrado uit toenmalig Joegoslavië. Ondanks de uitschakeling leverde het dubbele treffen wel wat op, namelijk de transfer van Milko Ðurovski van Partizan naar FC Groningen. Bij Partizan speelde hij in Groningen de sterren van de hemel in een spectaculaire wedstrijd, die door Groningen met 4-3 gewonnen werd. In de terugwedstrijd kon FC Groningen het echter niet redden.
Het seizoen 1990/91 was het meest succesvolle seizoen tot nu toe van FC Groningen. Met spelers als Henny Meijer, Claus Boekweg, Jan van Dijk, Patrick Lodewijks en Mart van Duren eindigde de club het competitiejaar op de derde plaats. Na dat seizoen ging het echter bergafwaarts met de prestaties van de club en in seizoen 1997/98 degradeerde Groningen na 18 jaar op het hoogste niveau te hebben gespeeld. Twee jaar later promoveerde FC Groningen weer terug naar de eredivisie.
Van handhaving naar subtopper onder Jans (2002–2010).
Op 22 oktober 2002 volgde Ron Jans de ontslagen Dwight Lodeweges op als trainer van FC Groningen. Bij het aantreden van Jans speelde FC Groningen in de eredivisie, maar bungelde het onderaan de ranglijst. Vanaf het seizoen 2004/05 wist Jans met Groningen de weg naar boven te vinden. Tot en met 2005 speelde FC Groningen zijn wedstrijden in het Oosterparkstadion in de Oosterparkwijk. Op 7 januari 2006 werd de Euroborg, het nieuwe stadion, geopend met een testwedstrijd tegen BV Veendam. De Euroborg droeg later de naam van diverse sponsoren (o.a. Nordlease stadion en Hitachi Capital Mobility Stadion) maar bleef in de volksmond altijd Euroborg heten. Deze werd door FC Groningen met 5-0 gewonnen. De tweede wedstrijd die in het stadion werd gespeeld was de officiële feestelijke opening tegen sc Heerenveen en werd met 2-0 gewonnen.
Hetzelfde seizoen (2005/06) werd FC Groningen vijfde en wist zich te kwalificeren voor de UEFA Cup voor het seizoen 2006/07. In de UEFA Cup werd FC Groningen gekoppeld aan Partizan Belgrado. De eerste wedstrijd in Belgrado werd met 4-2 verloren. In de thuiswedstrijd werd vervolgens met 1-0 gewonnen. De 1-0 was niet genoeg voor de groepsfase van de UEFA Cup. Ook in het seizoen daarna wist FC Groningen zich te plaatsen voor Europees voetbal maar na twee wedstrijden tegen Fiorentina wist het de groepsfase niet te bereiken. Wel wist FC Groningen in Florence een strafschoppenserie af te dwingen.
In de seizoenen hierna heeft Groningen stabiel gevoetbald, mede door het beleid van Ron Jans, die voor hij aan zijn baan bij Groningen begon, nog nooit eerder hoofdtrainer was geweest in het betaalde voetbal. Door Jans was Groningen een stabiele middenmoter geworden. Op 23 oktober 2008 was Ron Jans officieel de langstzittende trainer van FC Groningen . Theo Verlangen was tot dan toe de langstzittende trainer. Hij was zes jaar trainer van FC Groningen, van 1 juli 1977 tot 30 juni 1983. Op 11 november 2009 gaf Jans echter te kennen zijn contract niet te zullen verlengen, omdat hij toe was aan een nieuwe ervaring.
Stabiele middenmoter en winnen van de beker (2010–2019).
In 2010 werd Pieter Huistra aangesteld als nieuwe hoofdcoach van FC Groningen. Onder Huistra beleefde Groningen de beste eerste seizoenshelft in de geschiedenis van de club. Na 19 speelronden ging Groningen de winterstop in op een derde plaats met 37 punten. Onder Huistra werd FC Groningen bekend als een voor eigen publiek lastig te bespelen tegenstander. In tien thuiswedstrijden werd er "slechts" eenmaal gelijk gespeeld. Alle andere wedstrijden werden gewonnen en Groningen stond halverwege het seizoen in de top van de Eredivisie. Na de winterstop volgde echter een moeilijke periode waarin een einde kwam aan de goede reeks thuiswedstrijden. Uiteindelijk behaalde FC Groningen de play-offs, die het niet wist te winnen.
In het seizoen 2011/12 werd er slecht gestart. FC Groningen wist in de eerste wedstrijden wel te scoren, maar gaf in de tweede helft de winst vaak weg. Op de laatste dag van de transferperiode, 31 augustus 2011, werd Tim Matavž verkocht aan PSV. FC Groningen moest noodgedwongen snel een vervanger vinden en trok David Texeira aan. Op 11 oktober 2011 gaf directeur Nijland aan binnen vijf jaar de begroting te willen opschroeven naar 25 miljoen. FC Groningen presteerde thuis goed tegen de grotere clubs. Zo werd er met 1-0 gewonnen van Ajax, werd met 1-1 gelijkgespeeld tegen FC Twente en boekte het tegen Feyenoord een 6-0 overwinning. Op 20 november 2011 speelde FC Groningen het 100ste reguliere Eredivisie-duel in de Euroborg; de wedstrijd tegen VVV-Venlo werd met 2-1 gewonnen. In de tweede seizoenshelft kon de lijn niet worden doorgetrokken en het seizoen kende een slecht vervolg. Zo behaalde de club de minste competitiepunten van alle eredivisionisten en eindigde op een teleurstellende 14de plaats in de eredivisie. Als gevolg hiervan werd Huistra op 10 mei 2012 ontslagen als coach. Op 23 mei 2012 werd bekend dat Robert Maaskant de nieuwe trainer zou worden. Het seizoen onder trainer Maaskant werd getypeerd door kleine relletjes en opstootjes binnen en rondom de club. Op 11 maart werd naar buiten gebracht dat Maaskant na één seizoen alweer zou vertrekken. Op 4 april werd bekendgemaakt dat assistent-trainer Erwin van de Looi zijn taken ging overnemen, met ingang van het seizoen 2013/14.
Het seizoen onder bewind van Van de Looi begon voortvarend en kende daarna een mindere fase. De eindfase van de competitie was echter zeer succesvol. Het seizoen werd met zes competitie-overwinningen op rij afgesloten waardoor Groningen een clubrecord boekte en op de 7e plek eindigde. Hierdoor kon het meedoen aan de play-offs voor Europees voetbal. In de eerste wedstrijden werd er thuis en uit afgerekend met Vitesse (5-1 over twee wedstrijden) waarna het in de finale AZ trof. In Alkmaar werd er niet gescoord, thuis werd er met 3-0 gewonnen. Europees voetbal werd gehaald en het eerste seizoen onder Van de Looi was een succes.
Ook het seizoen daarop was succesvol: FC Groningen won, opnieuw onder leiding van Erwin van de Looi, voor het eerst een prijs in de clubhistorie: de KNVB Beker werd veroverd, dankzij een 2-0 overwinning op PEC Zwolle. Hierdoor verzekerden de Groningers zich van deelname aan de poulefase van de UEFA Europa League in het seizoen 2015/16.
Trainer Erwin van de Looi besluit om na het seizoen 2015/16 te stoppen als trainer. Hij zal vanaf 2016/17 worden opgevolgd door Ernest Faber. Hij tekende een contract voor twee seizoenen. In december 2014 besloot de KNVB tot herinvoering van de Tweede Divisie vanaf het seizoen 2016/17. In deze eerste hernieuwde jaargang spelen de top zeven van beide Topklassen en vier beloftenteams van profclubs uit de Beloftencompetitie. In 2016 plaatste Jong Groningen zich voor de Derde Divisie.
In januari 2018 geeft Faber aan dat hij na het seizoen niet verder gaat als trainer van FC Groningen. In februari wordt bekendgemaakt dat Danny Buijs (tevens oud speler van de club) vanaf het seizoen 2018/19 de nieuwe trainer zal worden. Hij komt over van Kozakken Boys dat speelt in de Tweede Divisie. Buijs ondertekende een contract voor twee seizoenen.
Het seizoen 2018/19, het eerste seizoen onder leiding van Danny Buijs, begon dramatisch, in de winterstop stond de club met 15 punten op de 15e plaats in de Eredivisie en was het al in de eerste ronde van de KNVB Beker uitgeschakeld door FC Twente. In de winterse transferperiode trof technisch manager Ron Jans maatregelen, hij haalde zes nieuwe spelers naar de club, nooit eerder haalde FC Groningen zoveel spelers binnen in de winterstop. Deze versterkingen brachten in de tweede seizoenshelft wat er van hen verwacht werd, er werden na de winter maar liefst 40 punten behaald, hierdoor werd de 8e plaats in de Eredivisie bereikt en mocht het team meedoen aan de play-offs voor Europees voetbal. In de play-offs werden de Groningers in de eerste ronde uitgeschakeld door Vitesse.
Een nieuw tijdperk na vertrek Nijland (2019–heden).
Op maandag 12 november 2018 kondigde Hans Nijland aan dat hij aan het eind van het lopende seizoen na 23 jaar zijn functie als algemeen directeur neerlegt, hij was op dat moment de langst zittende directeur in het Nederlandse betaalde voetbal. Nijland stelde dat de functie hem te veel energie kostte en dat het tijd was voor een frisse wind. Op 17 december maakte ook Ron Jans bekend te stoppen bij de club, hij stelde zich niet op zijn gemak te voelen in de functie van technisch manager. De raad van Raad van Commissarissen stelde een speciale selectiecommissie aan om opvolgers te vinden voor beide functies, deze commissie stond onder leiding van Erik Mulder. Voor de functie van algemeen directeur werd uit een ‘long list’ van vijftig kandidaten Wouter Gudde voorgedragen, hij was sinds 2014 commercieel directeur bij Excelsior. In plaats van te zoeken naar een nieuwe technisch manager zocht de commissie naar een technisch directeur, dit betekende een verandering in het bestuursorgaan. Voor deze functie werd uiteindelijk Mark-Jan Fledderus aangesteld, hij was tot dat moment technisch manager bij Heracles Almelo en is tevens oud speler van FC Groningen.
Vanaf het seizoen 2019/20 trekt men het beloften elftal terug uit de Derde divisie en daarmee ook uit de voetbalpiramide. De reden hiervoor waren de strengere dispensatieregels, waardoor minder spelers uit de eerste selectie minuten konden maken in dit elftal, en de komst van een landelijke onder-21 competitie het jaar daarna. Het beloftenelftal gaat deelnemen aan de Reservecompetitie.
In november 2019 werd bekend dat Robert Klaver na zeven jaar als commercieel manager zou gaan vertrekken bij de club, de aanleiding hiervoor was een verschil van inzicht met de nieuwe beleidsbepalers. Later die maand werd bekend dat Marc-Jan Oldenbandringh ter vervanging van Klaver toe trad tot de directie als operationeel directeur, Wouter Gudde nam een deel van de taken van Klaver over.
De directie, onder leiding van Gudde, presenteerde op 12 januari 2020 het beleidsplan 'Samen naar de Grote Markt' waarin het beschrijft hoe het de komende jaren in alle opzichten wil groeien en door groter te worden Europees voetbal wil realiseren. De Raad van Commissarissen toonde zich al snel tevreden over het functioneren van Gudde en zijn manier van leiding geven. Zijn contract werd op 31 maart 2021 al verlengd tot medio 2026. Na afloop van het seizoen werd ook het contract van technisch directeur Mark-Jan Fledderus verlengd tot medio 2026. Op 3 februari 2023 zijn technisch directeur Mark-Jan Fledderus en FC Groningen vroegtijdig uit elkaar gegaan. Op 7 mei 2023 degradeerde FC Groningen voor het eerst sinds 1998, naar de Keuken Kampioen Divisie. Onder leiding van de van Emmen overgekomen Dick Lukkien eindigde FC Groningen door een overwinning op directe concurrent Roda JC in de laatste speelronde als nummer twee in de Keuken Kampioen Divisie, waardoor het direct terugkeerde op het hoogste niveau.
Clubcultuur.
Logo.
Toen GVAV in 1971 FC Groningen werd, kwam er ook een nieuw logo. Er werd aan de supporters gevraagd om ideeën en suggesties in te zenden. Uiteindelijk deden er zo'n 600 deelnemers mee en kon er gekozen worden uit meer dan 1000 ontwerpen. Het resultaat was dat het blauw-witte tenue werd ingeruild voor een groen-wit tenue. De creatie van Reint Rozema werd uiteindelijk gekozen als beste ontwerp. Rozema had de letter G van Groningen terug laten komen in het logo, de letter G doet denken aan het hexagon op een voetbal. In het eerste seizoen stond de letter G in het logo op de achtergrond afgebeeld, met op de voorgrond een Pegasus en daaronder de clubnaam. Door onder andere klachten van supporters werd het "paard" al snel verwijderd. Sindsdien bestaat het huidige logo met de groene cirkel.
Clublied.
"Laat Ons Weer Eens Juichen!" is de titel van het clublied. Het origineel is geschreven door De Specials in 1974.
Mascotte.
De officiële mascotte van FC Groningen is de ijsbeer "Groby". Groby is elke thuiswedstrijd aanwezig op het veld van het stadion waar hij het publiek begroet. Hij draagt achterop zijn shirt nummer 71 omdat FC Groningen in 1971 is opgericht.
Open dag.
Elk jaar wordt in en rond het stadion een open dag gehouden om het seizoen te openen. Hoogtepunt van de open dag is de spelerspresentatie op het hoofdveld van FC Groningen. Daarnaast zijn er op het terrein rond het stadion diverse stands, optredens en clinics. Op de open dag van 2011 kwamen zo'n 25.000 mensen af.
Rivalen.
De grootste rivaal van FC Groningen is sc Heerenveen. De wedstrijden tegen die club, ook wel de "Derby van het Noorden" genoemd, staan bekend als beladen. In het verleden, in de tijd van het Oosterparkstadion, was ook FC Twente een grote rivaal van FC Groningen. Bij de wedstrijden tegen Twente ontstonden vaak rellen.
Muziek tijdens thuiswedstrijden.
Bij alle thuiswedstrijden van FC Groningen keert een aantal nummers terug:
Tenue.
Vanaf het moment dat GVAV FC Groningen werd, kwam er ook een nieuw tenue die de kleuren van de stad bevatten, groen en wit. Door de jaren heen heeft de club verschillende tenues gehad, maar men speelt al sinds het seizoen 1991/92 in het huidige thuistenue. Het thuistenue bestaat uit een wit shirt met twee verticaal lopende groene strepen, een witte broek en witte sokken. Sinds 2015 ligt het ontwerp van dit tenue vast in het ‘Gouden Aandeel’ wat de club overeen is gekomen met supporterscollectief, het is een van de kernwaarden die er voor moeten zorgen dat de cultuur van de club altijd gewaarborgd blijft. Het uittenue wisselt per seizoen. Door de jaren heen is de club ook meerdere malen gewisseld van kleding en shirtsponsor.
1 Vanwege het faillissement van Masita werd de bekerfinale op 3 mei gespeeld in de nieuwe Robey uittenues van het seizoen daarop.
Supporters.
Toeschouwersaantal gemiddeld per wedstrijd.
Een overzicht van het aantal toeschouwers gemiddeld per wedstrijd vanaf 2000:
Z-side.
Supportersvereniging Z-side Groningen "(kortweg Z-side)" is de harde kern van de FC Groningen-supporters.
De Z-side is eind jaren 70 / begin jaren 80 opgericht en is voor zover bekend de eerste fanatieke aanhang van FC Groningen. De vereniging is vernoemd naar de tribune aan de kant van de Zaagmuldersweg, waaraan het voormalige Oosterparkstadion lag, en waar zich in de jaren 80 en 90 een grote groep fanatieke supporters verzamelde om hun club aan te moedigen.
In het Oosterpark was de aanwezigheid van de Z-side achter het doel bijna niet weg te denken. Naast de ondersteuning voor de club en de spelers was er ook veel onenigheid. De woordenwisselingen die de Z-side had waren meestal met het bestuur en de lokale media. Onvrede die ontstond over bepaalde besluiten van het bestuur of berichten in het nieuws met een negatieve lading hadden soms als gevolg dat leden van de Z-side pamfletten met teksten gingen verspreiden of spandoeken maakten. In 1982 werd er in het voormalige Oosterparkstadion een kooi achter het doel geplaatst die ervoor moest zorgen dat participanten en leden van de Z-side zich beter zouden gaan gedragen. In de media staat de Z-side bekend als een fanatieke aanhang. Pé Daalemmer &amp; Rooie Rinus hebben er in 1983 het Z-side-lied over geschreven.
Groningen Fanatics.
Van 2003 tot 2017 bestond er naast de Z-side nog een tweede groep fanatieke aanhangers, die zichzelf Groningen Fanatics noemden, ontstaan op 2 maart 2003 als afsplitsing van de Supportersvereniging FC Groningen. Aan het begin van het seizoen 2008/09 heeft deze groep zich georganiseerd in de vorm van een stichting. In de Euroborg stonden de Z-side en de Groningen Fanatics bij elkaar op de Tonny van Leeuwen Tribune, ook wel Noordcurve genoemd, omdat de tribune zich bevindt aan de Noordkant van het stadion.
De groep hief zichzelf in januari 2017 op. De reden hiervoor was dat op zondag 22 januari het groepsdoek werd gestolen nadat een supporter met het doek op weg was naar huis en onderweg werd aangevallen door acht supporters van rivaal sc Heerenveen. Het verliezen van het groepsdoek wordt onder fanatieke voetbalsupporters als een vernedering gezien en daarbij geldt de ongeschreven regel dat je je vereniging na dit verlies dient op te heffen.
Ultras Cruoninga.
Na de opheffing van de Groningen Fanatics werd de sfeer in het stadion al snel minder, daarom werd er in augustus 2017 een nieuwe groepering in het leven geroepen, de Ultras Cruoninga. Deze groepering staat net als de Groningen Fanatics bij de Z-side op de Tonny van Leeuwen tribune, de groep bevindt zich op de bovenste helft van vak F, tegen vak E aan. Bij de oprichting van de nieuwe groep werd ook de naam Noordtribune Groningen in het leven geroepen, deze naam moet zorgen voor meer saamhorigheid op de tribune en wordt ondersteund door onder andere de Supportersvereniging, het Supporterscollectief &amp; FC Groningen.
De naam van de groepering is een verwijzing naar de aller eerste schriftelijke vermelding van de stad Groningen, Villa Cruoninga. In het logo is Carl von Rabenhaupt afgebeeld, hij hielp de Groningers in 1672 zich te verdedigen tijdens het beleg van Groningen.
Organisatie.
FC Groningen is ondergebracht in een besloten vennootschap. Enig aandeelhouder is FC Groningen Beheer BV.
Overzichtslijsten.
Overzichtslijsten van de tijd van GVAV, dus van voor 1971, zijn te vinden op: GVAV.
Competitieresultaten.
Competitieresultaten Jong FC Groningen.
Na drie seizoen in de voetbalpiramide te hebben gespeeld, werd het team voor het seizoen 2019/20 hieruit teruggetrokken en is het aangemeld voor de landelijke reservecompetitie.
Europa.
Groningen speelt sinds 1967 in diverse Europese competities. Hieronder staan de competities en in welke seizoenen de club deelnam:
Uitslagen vanuit gezichtspunt FC Groningen
Records en statistieken.
Internationals.
Onderstaand overzicht omvat alle (voormalig) FC Groningen-spelers die tijdens hun loopbaan één of meerdere wedstrijden international van hun land zijn geweest.
Bekende (oud-)Groningers.
Spelers.
De meest succesvolle spelers die tijdens hun loopbaan voor FC Groningen hebben gevoetbald, zijn zonder twijfel Arjen Robben, Ronald Koeman, Luis Suárez en Virgil van Dijk. Deze vier spelers hebben gedurende hun carrière, respectievelijk met Bayern München (2012/13), FC Barcelona (1991/92, 2014/15) en Liverpool (2018/19) de Champions League gewonnen. Tevens maakte Ronald Koeman deel uit van het team dat in 1988 Europees kampioen werd met het Nederlands voetbalelftal. Arjen Robben kwam in totaal 96 keer uit voor het Nederlands voetbalelftal.

</doc>
<doc id="27954" url="https://nl.wikipedia.org/wiki?curid=27954" title="Marathon (sport)">
Marathon (sport)

De marathon is een hardloopwedstrijd vanaf 1896, die sinds 1908 gelopen wordt over een afstand van 42,195 km.
Geschiedenis van de marathon.
De eerste loopwedstrijd met de naam marathon werd gelopen in 1896, en de huidige afstand van 42,195 km voor het eerst in 1908.
De discipline is volgens de legende verbonden aan de Slag bij Marathon uit het jaar 490 v.Chr., waarbij de Atheners (onder leiding van generaal Miltiades) de numeriek veel sterkere Perzen versloegen, wat de Eerste Perzische Oorlog in het voordeel van de Grieken besliste. Volgens het verhaal van Ploutarchos, 6 eeuwen later, zou een Griekse soldaat toen van het slagveld in Marathon naar Athene gesneld zijn (ongeveer 35 km) om het goede nieuws van de overwinning te melden. Geschiedkundig is dat verhaal niet betrouwbaar.
Het verslag van Herodotus, die niet lang na de slag geboren werd, vertelt een ander verhaal: de soldaat Pheidippides werd verschillende dagen vóór de slag van Athene naar Sparta gezonden om hulp te vragen. Na de weigering van de Spartanen liep de bode terug naar Athene, alles samen bijna 500 km. Bijna zes eeuwen later schreef Ploutarchos de klassieke versie van de legende op. Zijn boodschapper rende van Marathon naar Athene en viel dood neer na het uitbrengen van de woorden "Gegroet, we hebben gewonnen!" (χαίρετε, νικῶμεν – "chairete, nikomen"). Nog volgens Ploutarchos heette de loper Thersippos, maar hij vermeldt ook andere bronnen die hem Eukles noemden en in volle wapenuitrusting lieten lopen. Ook zonder deze fysieke ongerijmdheid is de historiciteit van het verhaal niet aannemelijk.
Niettemin bood het eind 19e eeuw de inspiratie voor de naam van een afstandsloop. Onder aanvoering van Pierre de Coubertin streefde de Olympische beweging naar de invoering van een groots internationaal sportevenement, dat tevens als een eerbetoon moest gelden aan klassieke idealen die in het oude Griekenland werden verondersteld. Om daaraan meer cachet te geven bedacht men de invoering van passende onderdelen: het discuswerpen en ook de marathonloop: een hardloopwedstrijd over een lange afstand, die werd beschouwd als de grens van het menselijk kunnen en waarin vooral het uithoudingsvermogen van de deelnemers flink op de proef zou worden gesteld. Op suggestie van de Franse filoloog Michel Bréal werd deze wedstrijd als marathonloop opgenomen in het programma van de eerste moderne Olympische Spelen. Die spelen van 1896 werden in Athene gehouden.
De officiële afstand van de marathon zoals die tot heden geldt, werd voor het eerst gelopen bij de Olympische Zomerspelen 1908 in Londen. Toen werd de oorspronkelijke afstand van 25 mijl verlengd naar 26 mijl en 385 yards, 42,195 km, dit om louter organisatorische redenen ten gevolge van een verzoek van het Britse koningshuis: de afstand tussen de start op het terrein voor Windsor Castle tot de finishlijn die precies voor de koninklijke tribune in het White City Stadion in West-Londen was uitgezet. Op de volgende Olympische Spelen werd er echter weer een andere afstand gelopen, en pas 12 jaar later werd internationaal definitief vastgelegd, dat de marathon over 42,195 km verlopen zou moeten worden.
Officiëel bepalen van de 42,195 km.
De volgende meetmethode is als enige goedgekeurd door de internationale atletiekfederatie.
Het meten begint met een ijkprocedure: 
Met een pulsmeter ("Jones counter") op het voorwiel van een fiets rijden vervolgens twee opmeters vier maal de geijkte 500 m op en af, om zo de ratio van het aantal pulsen en de afstand te bepalen.
Na de bepaling van deze verhouding wordt vanop de startlijn van de marathon volgens de korste weg gefietst onder begeleiding van de politie die de weg vrijhoudt. Onderweg stoppen de opmeters enkel om de 5,10, 21 en 30 km te markeren.
Na het markeren van de 42,195 km wordt de ijkbasis van 500 m nog maals vier keer op en af gefietst. (als bv. de bandendruk verminderd is, dan is de omtrek van het wiel kleiner en klopt het aantal pulsen niet meer.
Na afloop berekenen beide opmeters afzonderlijk de precieze afstand. Gemiddeld bedraagt het verschil tussen beide berekeningen 7 à 12 meter. Mocht het verschil enkele honderden meters zijn, dan bekijkt de organisatie om ergens een lus extra te voorzien
Metingen met een laser of via een gps-signaal zijn niet toegelaten door de internationale atletiekfederatie; met een laser zou het parcours langer zijn dan met de Jones counter en een gps verliest al vlug signaal tussen hoge bomen of gebouwen.
Wedstrijden en lopers.
De marathon vergt bijzonder veel van het fysieke uithoudingsvermogen. De marathonelite bij de mannen loopt met een gemiddelde snelheid van rond de 20 km/h (2:06.31 of sneller, om precies te zijn; het wereldrecord staat op 20,897 km/h), terwijl de gemiddelde recreant gedurende een marathon gemiddeld circa 10 km/h loopt. Ook een goed getrainde atleet kan normaal gesproken slechts enkele malen per jaar een hele wedstrijdmarathon op snelheid uitlopen, doordat het lichaam tijd nodig heeft om te herstellen. Duurlopen, snelheidstraining, krachttraining, een uitgebalanceerd voedingsschema (onder meer koolhydraten) en een ijzeren motivatie zijn enkele ingrediënten, die het goed volbrengen van een marathon mogelijk maken.
De halve marathon is geen olympische afstand, maar geldt als populaire wedstrijdafstand. Ervaren lopers doen het er soms bij als extra training. Ook is de marathon het laatste onderdeel van een gehele triatlon.
Grote marathons.
In Nederland zijn er twee grote marathons, de Marathon van Amsterdam en de Marathon van Rotterdam. Zij trokken in 2023 rond de 16.000 deelnemers. Andere marathons in Nederland volgen op ruime afstand (zie Lijst van marathons in Nederland).
De grootste Belgische marathons worden gehouden in Brussel en Antwerpen en trekken beiden rond de 2.000 deelnemers (zie Lijst van marathons in België).
In 2023 namen ongeveer 43.000 hardlopers deel aan een marathon in Nederland en 11.200 lopers in België.
De volgende marathons hadden ooit meer dan 30.000 gefinishte deelnemers:
Bovenstaande marathons (behalve Parijs) behoren tot de "World Marathon Majors". In deze twee jaar durende competitie strijden 's werelds beste (mannelijke en vrouwelijke) marathonlopers voor een hoofdprijs van $500.000.
De grootste marathonwedstrijden in de wereld zijn door de Internationale Atletiekfederatie (IAAF) onderscheiden met een label. Er zijn drie classificaties in toenemende status: brons, zilver en goud. Om een label te kunnen verkrijgen moet een marathon aan vastgestelde criteria voldoen, waaronder bijvoorbeeld deelname van internationale toplopers.
In Nederland hebben twee marathons een (Gold) Label: marathon van Rotterdam en marathon van Amsterdam. 
Onderstaand het aantal marathons per label en per land:
Marathons in Nederland.
Zie Lijst van marathons in Nederland
Marathons in België.
Zie Lijst van marathons in België
Marathons in overige landen.
Zie Lijst van marathons
Succesvolle lopers.
Mannen.
Hannes Kolehmainen (Finland) – Emil Zátopek (Tsjecho-Slowakije) – Abebe Bikila (Ethiopië) – Waldemar Cierpinski (Oost-Duitsland) - Paul Tergat (Kenia) – Eliud Kipchoge (Kenia)
Vrouwen.
Paula Radcliffe (Engeland) – Grete Anderson-Waitz (Noorwegen) – Tegla Loroupe (Kenia) – Margaret Okayo (Kenia) – Uta Pippig (Duitsland) – Naoko Takahashi (Japan) – Elfenesh Alemu (Ethiopië)
Records.
Het wereldrecord bij de mannen is 2:00.35 en staat op naam van de Keniaan Kelvin Kiptum, gelopen in 2023 in Chicago. Het Belgisch record is 2:03.36 van Bashir Abdi, gelopen in 2021 tijdens de marathon van Rotterdam. Het Nederlands record is 2:04.56 van Abdi Nageeye, gelopen in 2022 tijdens de marathon van Rotterdam.
Bij de vrouwen is het wereldrecord 2:09.56. Dit werd in oktober 2024 in Chicago gelopen door Ruth Chepngetich, die hiermee de eerste vrouw was die onder de grens van 2:10 wist te duiken. Zij was bijna 2 minuten sneller dan de houdster van het vorige record, Tigst Assefa, die in 2023 tot 2:11.53 kwam.
Het Belgisch record is 2:23.05, gelopen in 2002 door Marleen Renders. Het Nederlands record is sinds 23 april 2023 in handen van Sifan Hassan, die het record eerst met 2:18.33 overnam van Nienke Brinkman, 2022, Rotterdam (2:22.51), om er vervolgens op 8 oktober 2023 in Chicago 2:13.44 van te maken. Hiermee verbeterde zij tevens het Europese record van 2:15.25 van Paula Radcliffe uit 2003. 
De 2 uur barrière.
Op 6 mei 2017 werd een poging gedaan om op de Autodromo Nazionale Monza de marathon in minder dan 2 uur te finishen. Voor deze poging werden alle omstandigheden geoptimaliseerd om een zo snel mogelijke tijd te halen, al verliep niet alles volgens de officiële regels. De winnaar was Eliud Kipchoge. Hij finishte in een tijd van 2:00.25. Op zaterdag 12 oktober 2019 slaagde hij in Wenen wel, met een tijd van 1:59.40. Hij werd geholpen door 41 roulerende hazen ("pacers"), lopers die om beurten Kipchoge omringden om het tempo vast te houden en hem uit de wind te houden. Een elektrische auto ging hem vooraf en gaf de ideale lijn aan. De locatie en omstandigheden (o.a. temperatuur en luchtvochtigheid) waren als ideaal geselecteerd. Het record wordt niet opgenomen als wereldrecord omdat regels, die in een normale wedstrijd gelden, niet werden gevolgd.
Snelste mannelijke atleten.
Dit zijn de vijfentwintig snelste atleten op de marathon:
De volgende atleten horen ook bij de snelsten, echter zij liepen een niet officieel erkende tijd, omdat het parcours of de omstandigheden niet voldeden aan de reglementen.
Snelste vrouwelijke atleten.
Dit zijn de vijfentwintig snelste atletes op de marathon:
Wereldrecordontwikkeling.
Wereldrecords voor de marathon worden erkend door de IAAF, wanneer het wedstrijdparcours officieel is gemeten door een internationale parcoursmeter, die lid moet zijn van het "IAAF/AIMS panel" (niveau "A" of "B"). De verschillende marathons kunnen immers niet zomaar met elkaar vergeleken worden, omdat de aard van het parcours (vlak of heuvelachtig bv.) een grote rol speelt en het niet altijd zeker is, of de afgelegde afstand exact 42,195 km is. Lange tijd werd er daarom gesproken van "beste wereldprestatie" op de marathon in plaats van wereldrecord.
Andere betekenissen.
De naam 'marathon' wordt ook gegeven voor andere races over lange afstand of het lang achter elkaar beoefenen van dezelfde bezigheid.

</doc>
<doc id="27956" url="https://nl.wikipedia.org/wiki?curid=27956" title="Toponiem">
Toponiem

Een toponiem is een plaatsnaam (uit Oudgrieks, "τόπος" = plaats, "ὄνομα" = naam). De studie van de toponiemen heet de toponymie.
Het Belgisch Nationaal Geografisch Instituut definieert een toponiem als de eigennaam van een geografische entiteit. Anders gezegd, niet alleen de naam van een stad, plaats of dorp is een toponiem, maar ook de naam van een landschapselement zoals een rivier, eiland, polder, moerasgebied, bergketen of woestijn.
Oorsprong.
Gehuchten, dorpen, steden en landstreken kregen vaak hun naam door de geografische verschijningsvorm, de persoon die er woonde, of een gebeurtenis die er plaatsvond. Geografische verschijningsvormen in plaatsnamen zijn te onderscheiden in landschappen (berg, duin, bos), bodemgesteldheid (zand, veen, zout) en menselijke activiteit (dam, burg, kanaal).
Namen kunnen heel goed uit talen afkomstig zijn die ter plekke al lang niet meer gesproken worden.
In Nederland en Vlaanderen worden sinds ongeveer de vierde eeuw n.Chr. alleen Germaanse dialecten gesproken, die zich ontwikkeld hebben tot de huidige dialecten en de Nederlandse en Friese standaardtaal. De meeste namen zijn daaruit afkomstig, maar sommige zijn ouder, bijvoorbeeld van Romeinse oorsprong, zoals Utrecht (Trajectum), of Keltische, zoals Nijmegen (Noviomagus). Ook van een Germaanse naam is vaak nog wel aan de hand van de vorm de ouderdom ongeveer in te schatten, omdat de taal zich ontwikkeld heeft en ook de gewoonten in naamgeving steeds veranderen.
Plaatsnamen die eindigen op herkenbare woorden zoals "-donk", "-holt", "-horst", "-laar" en "-bos" stammen van na het jaar 1000. In veel namen zijn niet direct Nederlandse woorden te herkennen - zo komt de naam "Zutphen" van "zuidveen".
Ook worden namen waarin de oorspronkelijke woorden niet meer herkend worden soms verbasterd doordat men er andere woorden in herkent - dit wordt wel volksetymologie genoemd, bijvoorbeeld:
De verbastering maakt het soms moeilijk de oorsprong te vinden. Zo komt Farmsum van Fretmarashem (naar een persoonsnaam Fretmar).
We weten hier veel over omdat er vanaf ongeveer het jaar 1000 overal archieven zijn bijgehouden; de meeste huidige toponiemen die in die tijd al bestonden komen daarin wel een of meer keer voor, zodat we hun ontwikkeling door de tijd heen kunnen volgen. Dit is niet altijd eenvoudig: er was geen standaard spelling, veel handschriften zijn slecht leesbaar, veel teksten zijn geschreven door personen die de naam in kwestie niet kenden, met veel fouten als gevolg. Ook zijn nogal wat handschriften vervalst.
Van tamelijk veel plaatsnamen is onzeker, wat de oudste bron en wat de herkomst ervan is. Bijvoorbeeld de plaatsnamen op -drecht, zoals Dordrecht, zijn volgens sommige geleerden Germaans, want verwant met "dragen", en volgens anderen Romeins, want verwant met "trajectum", "rivierovergang", evenals "Utrecht".
Achternamen.
Veel achternamen zijn ontstaan uit toponiemen en kenmerken zich door het voorzetsel 'Van'. De achternaam "Van Woerden" ontstond uit de plaatsnaam Woerden, "Van Brussel" en "Brusselmans" ontstonden uit het toponiem Brussel. De naam "Van Simpel" ontstond als verbastering uit de stadsnaam "Saint Pol". Ook het omgekeerde komt voor: zo is de Van Brienenoordbrug genoemd naar het Eiland van Brienenoord, dat genoemd is naar Arnoud Willem van Brienen van de Groote Lindt, wiens naam verwijst naar het dorp Brienen bij Kleef.
Bestanddelen van een toponiem.
Proto-Indo-Europese en andere prehistorische bestanddelen.
Het Proto-Indo-Europees (PIE) is een door etymologen gereconstrueerde taal, waar o.a. de Keltische, Germaanse en Romaanse talen van zouden zijn afgeleid. In onze streken komen echter ook veel woorden van andere herkomst voor, die niet PIE zijn. Deze worden als taalsubstraat betiteld. De eerste sprekers van een PIE taal, in onze streken Kelten en Germanen, namen deze benamingen, evenals talrijke woorden, die betrekking hebben op de natuur in Noordwest-Europa, van eerdere hier wonende volkeren over. Een niet te verwaarlozen percentage van de Germaanse woorden is geen erfwoord, maar een ontlening uit zo'n substraattaal. Dit geldt ook voor rivier- en plaatsnamen. Daar van deze substraattalen (nagenoeg) geen schriftelijke bewijsstukken bestaan, zullen veel plaats- en riviernamen, die wellicht hierop teruggaan, voor de taalkunde onverklaard blijven.
Keltische bestanddelen.
De Kelten hebben ons vooral namen van rivieren (hydroniemen) en van strategische, vaak aan rivieren gelegen plaatsen, nagelaten, doorgaans alleen in Zuid-Nederland; benoorden de Rijn hebben zich weinig of geen Kelten gevestigd. De meeste Keltische plaatsnamen bevatten dan ook de Keltische benaming voor water, waterloop of rivier. Enkele voorbeelden:
Gallo-Romeinse bestanddelen.
De toponiemen die we overhouden aan vijf eeuwen Romeinse bezetting, schetsen een beeld van de maatschappelijke organisatie. De meeste plaatsnamen zijn elementen uit het legioen en bezettingen.
Germaanse bestanddelen.
Veel namen van beken, rivieren en meren met Aa of Aam, Ee, Ie of IJ zijn terug te leiden naar het Oudgermaanse woord "aha" of "ama" dat water betekent. Voorbeelden: Drentsche Aa en in verbasterde vorm: Amstel, Diem, Dokkumer Ee, Eem (vroeger Amer geheten), Eems en het IJ. Plaatsnamen met dit bestanddeel zijn bijvoorbeeld:
Veel namen van beken, rivieren en meren met "-pe" zijn terug te leiden naar het waarschijnlijk Oud-Germaanse woord "apa", dat eveneens "water" betekent. Deze soms meer dan 1.500 jaar oude namen zijn doorgaans tot plaatsnamen geworden.
Voorbeelden:
Het Germaanse woord "lauha(z)" (open plek in een bos; bosje op hoge zandgrond) is in heel veel plaatsnamen terug te vinden als "loo" of "le". Voorbeelden: Almelo, Baarle, Dinxperlo, Heiloo, Leuven (van "Lo-ven"), Lotenhulle, Waterloo, Wattrelos.
Een Germaans "*swaþjô-", (grenssloot, grens) komt terug in Zweth (Zuid-Holland).
In de plaatsnamen vinden we in de noordoostelijke helft van Nederland regelmatig , maar in Vlaanderen slechts sporadisch een Nedersaksisch element, zoals "-tun" (Autun, Tungelroy), wat "omheining" betekent. Een ander - verbasterd - voorbeeld is Waasten, waarvan de vroegere benaming "Warnasthun" verwijst naar "hoeve van Warino". We vinden deze uitgang nog steeds terug in het Engelse "town". In Engeland zijn voorbeelden als Norton, Easton, Wootton, Northampton en Southampton te vinden.
Noord-Nederlandse plaatsnamen op "-buren" (Fries: "buorren"), betekenis: "nederzetting", zoals Siddeburen, hangen samen met een groep Oud-Germaanse woorden, waar de Nederlandse woorden "buur", "buurt" en "boer" van zijn afgeleid. Deze zijn op hun beurt weer afgeleid van een PIE woordgroep, waar het werkwoord "bouwen" op teruggaat.
De nederzettingen rond de burchten of forten uit de feodale tijd leidden tot namen op "-burg", die in sommige streken werd verfranst naar "-bourg". Voorbeelden zijn Oostburg, Luxembourg (afkomstig van "Lutzelinburg": de kleine burcht, nu nog heel duidelijk te zien aan de Luxemburgse naam "Lëtzebuerg"), Straatsburg, Limburg, Batenburg, Spakenburg, Den Burg, Dennenburg, Kraggenburg, Middelburg, Tilburg, Oost- en West-Souburg.
Christelijke bestanddelen.
Aanvankelijk was de toponymische bijdrage van het christendom zeer beperkt. Dit was vooral te wijten aan het feit dat meer heidense volkeren (Germanen, Franken, Romeinen) in onze gewesten hun stempel op het maatschappelijke leven drukten. Toch zijn er woorden waarin we duidelijke religieuze invloeden kunnen terugvinden, zoals klooster "(monasterium)", dat we bijvoorbeeld terugvinden in Waasmunster (in 1019 vermeld als "Wasmonasterium"), Munsterbilzen, Ingelmunster, Nieuwmunster, Munstergeleen, Monster, Kloosterburen en Kloosterzande.
Uiteraard zijn vele plaatsnamen ook verwijzingen naar een kerk of kapel, zoals Zuienkerke (in 1110 vermeld als "Siuuancherka": kerk gesticht door Swivo), Serooskerke, Grijpskerke, Kerkenveld, Kerksken, 's-Heer Abtskerke, Wissenkerke en Kapellebrug.
Vanaf de 12e eeuw lag vaak de lokale patroonheilige aan de basis van de plaatsnaam. In vele gevallen verdween zelfs de oude naam, waardoor hij nu bijna onherkenbaar is. Voorbeelden zijn Sint-Omaars (vroeger "Sitdiu") en Sint-Truiden (aanvankelijk "Sarchinium"). Minder verbasterde voorbeelden zijn Sint-Niklaas, Sint-Annaland, Sint Annaparochie, Sint-Annen, Sint Anthonis, Sint Geertruid, Sint Gerlach, Sint Hubert, St. Isidorushoeve, Sint Jacobiparochie, Sint Jansklooster, Sint Jansteen, Sintjohannesga, Sint Laurens, Sint Maarten, Sint Maartensbrug, Sint-Maartensdijk, Sint Maartensvlotbrug, Sint Maartenszee, Sint-Michielsgestel, Sint Nicolaasga, Sint Odiliënberg, Sint-Oedenrode, Sint Pancras, Sint Philipsland, St. Willebrord, Sint-Job-in-'t-Goor, Sint-Lenaarts, Sint-Martens-Leerne, Sint-Amands, Sint-Amandsberg en Sint-Denijs-Westrem.
Herleiding.
Veel voorkomende bestanddelen van toponiemen zijn onder andere:
Toponymische woordenboeken.
Er bestaan verschillende verklarende plaatsnaamkundige woordenboeken:
Langste plaatsnamen.
De top 10 van de wereld:
De langste plaatsnaam in België is met 26 letters "Ottignies-Louvain-la-Neuve" of de straat "Burgemeester Charles Rotsart de Hertainglaan" (40 letters) uit Maldegem. De langste aan elkaar geschreven plaatsnaam in België is Eggewaartskapelle (17 letters).
De langste plaatsnaam in Nederland is met 28 letters het Overijsselse Westerhaar-Vriezenveensewijk maar ook met 50 tekens Grijpskerke, Poppendamme, Buttinge, Zantvoort en Hoogelande. De langste aan elkaar geschreven plaatsnaam is met 25 letters Gasselterboerveenschemond in Drenthe. De langste straatnaam in Nederland is de "Ir. Mr. Dr. van Waterschoot van der Grachtstraat" in Heerlen (48 tekens).
De kortste plaatsnaam in Nederland is Ee in Friesland, in het Fries 'Ie' genoemd.

</doc>
<doc id="27961" url="https://nl.wikipedia.org/wiki?curid=27961" title="Ernst Heinrich Kossmann">
Ernst Heinrich Kossmann

Ernst Heinrich Kossmann (Leiden, 31 januari 1922 - Groningen, 8 november 2003) was een Nederlands hoogleraar geschiedenis na de Middeleeuwen aan de Rijksuniversiteit Groningen.
Kossmann was de zoon van de geleerde bibliothecaris van de Gemeentebibliotheek te Rotterdam, dr. F.K.H. Kossmann. Hij doorliep het Erasmiaans Gymnasium. Toen hij eindexamen had gedaan, was inmiddels de Tweede Wereldoorlog uitgebroken. Aangezien de universiteiten alras sloten, besloot Kossmann een akte te halen om Nederlands te kunnen doceren. Deze opleiding zou hij niet afmaken. Door de Duitse bezetter werd hij, als zoon van een welgestelde Nederlander, eerst opgepakt en naar het kamp Vught gebracht. Later werd hij tewerkgesteld in Duitsland.
Na de oorlog studeerde hij geschiedenis aan de Rijksuniversiteit Leiden. Daar promoveerde hij in 1953 op La Fronde, een Franse opstand uit de zeventiende eeuw, die zich met name richtte tegen Mazarin. Vervolgens was hij enkele jaren hoogleraar Nederlandse Geschiedenis in Londen, alvorens de leerstoel in Groningen te aanvaarden (1965).
Naast zijn hoogleraarschap en zijn vele publicaties, met name over politieke theorie, is het grote werk "De Lage Landen 1780-1940" (1976), over de geschiedenis van Nederland en België in onderling verband, het hoogtepunt uit zijn oeuvre; Kossmann schreef dat in het Engels en vertaalde het daarna in het Nederlands. In 1986 verscheen een nieuwe uitgave van dit werk in twee delen met nieuw toegevoegde hoofdstukken over de veertig jaar van 1940 tot 1980. De titel van het boek werd dan ook aangepast: "De Lage Landen 1780-1980. Twee eeuwen Nederland en België". Hij wilde in dit werk geen specifieke these bewijzen, maar verwoordde vanuit een grote eruditie hoofdstuk na hoofdstuk originele visies op een reeks van problemen. De manier waarop de belangrijkste politieke en sociale ideeën uit de Nederlandse en Belgische geschiedenis werden gevoegd in het kader van de toenmalige samenleving was een van de meest verrassende aspecten van dit boek. De economische en sociale ontwikkelingen worden wel in de beschouwing betrokken, maar zijn benadering is toch in zijn geheel ideeënhistorisch te noemen. Dat hij aan deze aanpak een nieuw, stimulerend effect wist mee te geven, hing zonder twijfel samen met een door hem bewust ingebrachte vergelijking tussen Nederland en België. Zijn synthese is niet alleen comparatief in de zin dat de twee landen voortdurend met elkaar vergeleken worden, maar ook in die zin dat allerlei ontwikkelingen in deze twee landen binnen het kader van de Europese geschiedenis geplaatst worden. Na het wegvallen van het oude, verzuilde kader in de geschiedschrijving over Nederland was en is er grote behoefte aan zulk een internationalisering.
Anders dan veel politieke theoretici had Kossmann geen directe filosofische achtergrond. Daardoor vond hij het erg belangrijk om weg te blijven van speculatie en al te abstracte theorie. Zijn voornaamste studiemateriaal, de Republiek der Nederlanden, bood hier ook een goede gelegenheid voor. Doordat de Republiek zo'n uniek staatsstelsel kende, dat met geen enkele andere staat in die tijd viel te vergelijken, was het alleen mogelijk de staat van een adequate theoretische rechtvaardiging te voorzien als men de relevante politieke feiten onbevooroordeeld onder ogen zag. In andere Europese landen was het conflict tussen politieke realiteit en politieke theorie nooit zo groot als in de Republiek en miste zij dan ook de urgentie die zij in de Republiek wel had.
In 1980 hield Ernst Kossmann in Leiden de Huizingalezing onder de titel: 'Over conservatisme'. In 1981 ontving hij de Joost van den Vondelprijs, een cultuurprijs van de "Alfred Toepfer Stiftung", en in 1982 een eredoctoraat van de Katholieke Universiteit Leuven. In 1989 ontving Kossmann voor zijn gehele wetenschappelijke oeuvre de Prijs voor Meesterschap van de Maatschappij der Nederlandse Letterkunde. Hij was een van de leden van de onderzoekscommissie verantwoordelijk gesteld voor het veertiende en laatste deel, 'Reacties', van Loe de Jongs "Het Koninkrijk der Nederlanden in de Tweede Wereldoorlog".
E.H. Kossmann was de tweelingbroer van de schrijver Alfred Kossmann.

</doc>
<doc id="27962" url="https://nl.wikipedia.org/wiki?curid=27962" title="George Patton">
George Patton

George Smith Patton jr. (San Gabriël, 11 november 1885 – Heidelberg, 21 december 1945) was een Amerikaans generaal die bekend werd in de Tweede Wereldoorlog om zijn brute optreden en zijn geslaagde reddingsoperatie in de Slag om de Ardennen.
Familie en jonge jaren.
Pattons grootvader was tijdens de Amerikaanse Burgeroorlog soldaat in het leger van de Confederatie. Patton werd geboren in San Gabriel (Californië) en genoot zijn opleiding aan het Virginia Military Institute en in West Point. Van kinds af aan had Patton al de wens een generaal en held te worden. Hij was een intelligent kind en had op jonge leeftijd al belangstelling voor klassieke literatuur en militaire geschiedenis, maar had moeite met basisvaardigheden tijdens zijn basisonderwijs, een probleem dat hem bleef achtervolgen tijdens zijn latere militaire opleiding. Hij leerde als kind pas laat lezen en had moeite met bijvoorbeeld spelling: naar moderne inzichten wees dit waarschijnlijk op een vorm van dyslexie.
Na zijn afstuderen aan West Point, deed Patton mee aan de Olympische spelen van 1912 in Stockholm, waar hij de VS vertegenwoordigde bij de moderne vijfkamp. Hij eindigde als vijfde.
Patton geloofde blijkens een door hem geschreven gedicht in reïncarnatie: hij dacht dat hij een reïncarnatie was van generaal Hannibal, een legionair, een veldheer en andere historische militaire figuren.
Carrière.
Eerste Wereldoorlog.
Aan het begin van de Amerikaanse deelname aan de Eerste Wereldoorlog in 1917 promoveerde zijn (later) meerdere, generaal Pershing, Patton tot de rang van kapitein. Tijdens zijn verblijf in Frankrijk vroeg Patton om een functie aan het front. Hij werd ingedeeld bij de pantsertroepen en was toegevoegd aan het Britse Tankkorps tijdens hun overwinning in de Slag om Cambrai. Dit was de eerste veldslag waar tanks als belangrijkste strijdwapen gebruikt werden. Dankzij zijn successen en het opzetten van een opleiding voor tankpersoneel in Langres (Frankrijk), werd Patton gepromoveerd tot luitenant-kolonel en werd hij verantwoordelijk voor het "US Tank Corps" van het Amerikaanse Eerste Leger. Hij nam deel aan het Maas-Argonneoffensief van 26 september tot 11 november 1918 en raakte bij het dorpje Cheppy gewond door machinegeweervuur. Voor zijn diensten in de Eerste Wereldoorlog ontving hij een "Purple Heart", een "Distinguished Service Cross" en werd hij gepromoveerd tot de tijdelijke rang van kolonel.
1918-1941.
In de vroege jaren 20 stelde Patton een petitie op aan het Amerikaans Congres voor financiële middelen voor een pantserdivisie. Hij had geen succes. Tevens schreef hij professionele artikelen over tank- en pantsertactieken en stelde hij nieuwe methoden voor om deze wapens te gebruiken. Hij bleef werken aan de verbetering van de tank.
Voor hij naar Washington vertrok om opnieuw financiële steun te vragen voor pantsertroepen, diende hij in Hawaï. Eind jaren 30 werd hij toegevoegd aan het commando van Fort Myer (Virginia). Tijdens de opbouw van het Amerikaanse leger, aan de vooravond van de Tweede Wereldoorlog, richtte Patton het "Desert Training Center" in Indio (Californië) op.
Tweede Wereldoorlog.
Kort na de "Blitzkrieg" van Duitsland in West-Europa, toen de VS nog niet aan de oorlog deelnam, overtuigde Patton het Congres van de noodzaak voor de VS om pantsertroepen te hebben, onder meer wijzend naar de successen van de Duitse pantsertroepen in de Franse campagne. Kort na deze toezegging werd hij gepromoveerd tot brigadegeneraal van de pas opgerichte pantserbrigade. De brigade werd al snel uitgebreid tot de 2e Amerikaanse Pantserdivisie en Patton werd gepromoveerd tot generaal-majoor.
Noord-Afrika.
In 1942 leidde generaal-majoor Patton de Amerikaanse Western Task Force, die aan de kust van Marokko aan land ging tijdens "Operatie Torch". Nadat het 2e Amerikaanse Legerkorps (Gen.Maj. L.R. Fredendall) door de Duitse generaal Erwin Rommel bij Kasserine verslagen was (1943), werd Patton gepromoveerd tot luitenant-generaal en kreeg hij het bevel over het 2e Legerkorps. Hoewel hij hard in zijn training en opleiding was, werd hij algemeen gezien als eerlijk en fair ten opzichte van zijn troepen. De discipline werkte. Het tegenoffensief van maart 1943 drukte de Duitse troepen naar het oosten, terwijl de Britse generaal Bernard Montgomery vanuit Egypte tegelijkertijd de Duitsers naar het westen drukte.
Italië.
Als resultaat van zijn successen in Noord-Afrika, kreeg Patton het commando over het Amerikaanse 7e Leger in de voorbereiding op de Landing op Sicilië. Montgomery's 8e Britse Leger moest het oosten van het eiland veroveren, daarbij op de linkerflank gedekt door Patton die in de Golf van Gela landde. Ontevreden over het aanvalsplan en de ondergeschikte rol voor de Amerikanen hierin, stormde Patton met zijn leger door het westen naar het noorden van het eiland en bevrijdde Palermo. Hierna reed hij door naar Messina, waar hij ondanks heftige Duitse tegenstand eerder dan Montgomery aankwam.
Pattons bloeddorstige toespraken leidden tot het doden van 73 krijgsgevangenen door zijn soldaten. Een ander incident kostte hem bijna zijn carrière. Tijdens een bezoek aan een veldhospitaal in augustus 1943, sloeg en beledigde hij de soldaten Paul G. Bennet en Charles H. Kuhl, van wie hij vond dat ze zich als lafaards gedroegen. De soldaten in kwestie hadden last van "shell-shock". Wegens zijn actie werd Patton lange tijd buiten de publiciteit gehouden en hij moest zijn excuses aanbieden aan de soldaten. Patton werd van het bevel ontheven en zijn leger kwam onder bevel van luitenant-generaal Clark. Het Amerikaanse 5e leger veroverde na een moeizame strijd onder Clarks leiding Italië.
Hoewel hij tijdelijk ontheven was van zijn functies, bleven de Duitsers Patton meer dan andere geallieerde bevelhebbers vrezen. Zijn langere verblijf in Sicilië werd door de Duitsers opgevat als een aanwijzing voor een aanstaande invasie in Zuid-Frankrijk en later werd zijn verblijf in Caïro gezien als een aanwijzing voor een landing in de Balkan. De angst voor generaal Patton droeg bij tot het maandenlang binden van de Duitsers, wat in de maanden die volgden een belangrijke factor zou blijken.
Normandië.
In de periode voorafgaand aan Operatie Overlord gaf Patton openbare lezingen als opperbevelhebber van de (fictieve) 1e Amerikaanse Legergroep (FUSAG), die de Franse kust bij Calais aan zou vallen. Dit alles was onderdeel van een geallieerde afleidingscampagne, Operatie Fortitude.
Direct na de invasie in Normandië kreeg Patton het bevel over het 3e Leger, dat de uiterste rechterflank (westelijk) van de grondtroepen vormde. Hij leidde dit leger gedurende Operatie Cobra, de uitbraak van de troepen uit de "bocage" van Normandië en de aanval op Avranches en ging daarna naar het zuiden en oosten, waarbij hij enkele honderdduizenden Duitse soldaten krijgsgevangen maakte. Patton gebruikte hier de "Blitzkrieg"-tactiek van de Duitsers tegen henzelf, door in twee weken tijd bijna 1000 kilometer op te rukken.
Lotharingen.
Pattons offensief kwam echter op 1 september 1944 bij de rivier de Maas tot stilstand, vlak bij de stad Metz, toen zijn leger simpelweg geen brandstof meer had. De tijd om het leger van nieuwe voorraden te voorzien was net genoeg voor de Duitse troepen om hun stellingen rondom Metz op scherp te zetten. In oktober en november was het 3e Leger verwikkeld in zware gevechten met de Duitsers met zware verliezen aan beide zijden. Op 23 november echter viel Metz, voor de eerste keer sinds de Frans-Duitse Oorlog.
Ardennenoffensief.
Eind 1944 sloeg het Duitse leger nog één keer terug in België, Luxemburg en Noordoost-Frankrijk met "Operatie Wacht am Rhein", beter bekend als het "Ardennenoffensief", in een laatste poging Antwerpen te heroveren. Op 16 december 1944 sloegen de Duitsers met 30 divisies een gat in de geallieerde linies en trokken richting de Maas.
Patton trok direct naar het noorden met het 3e Leger, een tactisch en logistiek hoogstandje, om de door de Duitsers omsingelde geallieerde luchtlandingstroepen in Bastenaken te ontzetten. Al snel arriveerden verse Amerikaanse troepen en voorraden en werd met de Duitse stellingen korte metten gemaakt. De Duitse troepen trokken zich terug richting Duitse grens. In februari waren de Duitsers helemaal teruggetrokken achter de oorspronkelijke Duitse grens. Patton die hen achtervolgde trok het Saargebied binnen. Zijn pantsertroepen raasden door Zuid-Duitsland tot aan de Tsjechische grens, zonder nog ernstige tegenstand te ontmoeten van het snel uiteenvallende Duitse leger. Patton was van plan om Praag te bevrijden toen de Amerikaanse troepen werden gestopt door het oppercommando dat zich gebonden wist door de territoriale afspraken die op de conferentie van Jalta waren gemaakt met de Sovjets. Desondanks veroverde hij de stad Pilsen en het grootste deel van West-Bohemen. Als echte communistenvreter liet hij tevens meermaals de suggestie horen om samen met het restant van het Duitse leger meteen door te stomen naar het Oosten om de Sovjets te bevechten. Dit was ook het voorstel van Karl Dönitz, de voorzitter van de zogenaamde Flensburgregering (de opvolger van het naziregime en Hitler die inmiddels zelfmoord had gepleegd), die zich wel aan de westelijke geallieerden wilde overgeven maar niet aan de Sovjets.
De westelijke geallieerden zagen daar niet veel in, ze accepteerden alleen een onvoorwaardelijke overgave aan "alle" geallieerden inclusief de Sovjets, en bevalen Patton zijn opinies voor zich te houden. Na de definitieve overwinning op Duitsland wilde hij dolgraag naar de Stille Oceaan, om daar de Japanners te bevechten. Het opperbevel besloot daar, gezien het eveneens opvliegende karakter van de bevelhebber in de Stille Oceaan, Douglas MacArthur, wijselijk geen gehoor aan te geven. Twee van zulke 'prima donna's' in hetzelfde gebied leek een recept voor onderlinge strijd.
Na de oorlog en overlijden.
In oktober 1945 kreeg Patton het bevel over het 15e Amerikaanse leger in de Amerikaanse sector van Duitsland. In 1945 werd hij door het geallieerde opperbevel van zijn taken ontheven en teruggeroepen naar de VS. In november 1945, een maand voor zijn dood, bezocht hij Zweden, waar hij een onderhoud had met de Zweedse legerchef generaal Archibald Douglas (1883-1960) en met ritmeester Carl Bonde in de villa "Täcka Udden" van de familie Wallenberg in Stockholm. Ook had hij een informeel gesprek met koning Gustaaf V van Zweden.
In december 1945, een dag voor hij terug zou vliegen naar de VS, werd de auto van Patton geramd door een vrachtwagen. Patton raakte verlamd tot aan zijn nek en stierf in een ziekenhuis in Heidelberg aan de gevolgen van een longoedeem en hartfalen. Patton werd zestig jaar oud. Hij werd begraven op het Amerikaanse oorlogskerkhof in Hamm, stadsdeel van Luxemburg, hoofdstad van het Groothertogdom Luxemburg, waar nog jaarlijks bewonderaars van de generaal hem eer komen bewijzen.
Hij ontving veel onderscheidingen waaronder de Amerikaanse Army Distinguished Service Medal.
Film.
Over de flamboyante Patton zijn diverse films gemaakt. De bekendste zijn die met George C. Scott als Patton:

</doc>
<doc id="27963" url="https://nl.wikipedia.org/wiki?curid=27963" title="Verdrag tot vaststelling van een Grondwet voor Europa">
Verdrag tot vaststelling van een Grondwet voor Europa

De Europese Grondwet (formeel: Verdrag tot vaststelling van een Grondwet voor Europa) was een voorstel uit 2004 voor een verdrag tussen de lidstaten van de Europese Unie.
De aanvankelijk beoogde grondwet zou, na de ratificatie door de lidstaten, op 1 november 2006 van kracht zijn geworden. Zo ver is het echter niet gekomen, waarna dit verdrag is verlaten. In 2007 is er een ander verdrag voor deze Europese Grondwet in de plaats gekomen, het Verdrag van Lissabon. Dit nieuwe verdrag werd op 13 december 2007 getekend door de Europese leiders.
Geschiedenis.
De lidstaten van de Europese Unie hadden dit nieuwe verdrag voorgesteld, enerzijds ter vervanging van de grote serie verdragen waar de Unie tot dan toe op gebaseerd was en anderzijds met het doel tegemoet te komen aan de veranderende verwachtingen van de burgers van de Unie en de veranderende wereld waarin de Unie zich bevindt.
Op de vergadering van de Europese Raad van 17-18 juni 2004 werd een akkoord bereikt over de grondwet. Op 29 oktober 2004 werd de grondwet ondertekend door deze Raad en de ministers van Buitenlandse Zaken van de lidstaten. Hierna begon het ratificatieproces.
Nadat Frankrijk en Nederland in mei en juni 2005 het verdrag in referenda hadden verworpen, besloot de Europese Raad in zijn top van 16-17 juni 2005 tot uitstel van ratificatie. Tien landen hadden op dat moment het verdrag geratificeerd. De oorspronkelijk geplande datum van 1 november 2006 waarop de Grondwet van kracht zou worden, werd voor onbepaalde tijd uitgesteld. Veel landen kondigden aan hun ratificatie, al dan niet per referendum, uit te stellen.
Op de Europese top van 21-22 juni 2007 werd besloten af te zien van de Europese Grondwet. In plaats daarvan kwam het Verdrag van Lissabon, getekend op 13 december 2007. Dit verdrag werd van kracht op 1 december 2009.
Geschiedenis en ratificatie.
De Europese Grondwet was gedeeltelijk gebaseerd op de twee hoofdverdragen die nu ten grondslag liggen aan de Europese Unie: het Verdrag van Rome (1957) en het Verdrag van Maastricht (1992). Deze verdragen zijn op hun beurt weer veranderd door onder andere het Fusieverdrag (1965), het Verdrag van Amsterdam (1997) en het Verdrag van Nice (2001).
Het startsein voor de Grondwet voor Europa werd gegeven met de Verklaring van Laken, waarbij een Europese Conventie in het leven werd geroepen die een ontwerpgrondwet moest formuleren. De ontwerpgrondwet werd gepubliceerd in juli 2003. Bij de eerste Europese top over deze ontwerptekst werd al snel duidelijk dat het niet gemakkelijk zou worden het eens te worden over de uiteindelijke tekst; de top werd een mislukking. Na veel onderhandelen over voornamelijk de nieuwe definitie van een gekwalificeerde meerderheid en de toepassing daarvan, werd uiteindelijk in juni 2004 overeenstemming bereikt over de tekst.
Het grondwettelijke verdrag werd getekend in Rome op 29 oktober 2004, de plaats waar ook de eerste echte Europese Gemeenschap werd opgericht in 1957. Voor het verdrag in werking kon treden, moest het echter geratificeerd worden door alle lidstaten. Aanvankelijk werd verwacht dat dit proces twee jaar zou duren. In sommige landen zou de ratificatie plaatsvinden door zowel parlementaire goedkeuring als goedkeuring door het volk (door middel van een referendum), en in sommige landen zou ratificatie zich alleen parlementair voltrekken.
Dat de inbreng van de individuele burgers bij deze "ratificatie" niet voor alle burgers identiek was en dat, meer in het bijzonder, sommige burgers de mogelijkheid hadden hun stem specifiek uit te brengen over deze grondwet en andere niet, werd door vele inwoners van de Europese Unie als een onrecht gezien. De reden van de uiteenlopende ratificatieprocedures lag in het feit dat deze procedures door elk land afzonderlijk werd vastgelegd.
Op 29 mei respectievelijk 1 juni 2005 verwierpen Frankrijk en Nederland het voorstel, terwijl de grondwet alleen kon worden aangenomen indien alle landen het goedkeurden. De grondwet omvatte echter ook een artikel waarin stond dat als ten minste 4/5 van de landen (twintig lidstaten) deze constitutie aannamen, hier overleg over moest worden gevoerd. De maximaal vijf tegenstemmende landen zouden in zo'n geval aan de minimaal twintig voorstemmers moeten voorleggen, hoe men uit de impasse zou kunnen geraken.
Bij het aantreden van Angela Merkel als nieuwe bondskanselier maakte zij bekend dat ze in 2007 onder Duits voorzitterschap van de Europese Unie de grondwet nieuw leven in wilde blazen.
Eind januari 2006 vond een conferentie over het verdrag op hoog niveau plaats in het Oostenrijkse Salzburg, maar de lidstaten bleven verdeeld over de toekomst van het document.
Opbouw van de Grondwet.
Het verdrag over een grondwet voor Europa was verdeeld in een preambule, vier verdragsdelen en een aanhangsel met meerdere protocollen:
Belangrijkste punten.
De belangrijkste punten van het Verdrag tot vaststelling van een Grondwet voor Europa waren:
Verdrag tot vaststelling van een Grondwet voor Europa en nationale grondwet.
Het Verdrag tot vaststelling van een Grondwet voor Europa besprak deels andere zaken dan nationale grondwetten, omdat het ook moest vastleggen hoe de verhoudingen zouden liggen tussen de nationale overheden en de unie.
De grondwet wilde vastleggen dat wanneer wetten conflicteren het Verdrag tot vaststelling van een Grondwet voor Europa prevaleert. De lidstaten zouden hiermee expliciet de autoriteit van de Unie boven die van individuele lidstaten op gebieden waar de Unie beslissingen mag nemen, hebben erkend. Deze toevoeging aan het Verdrag onderstreepte bovendien nog eens de al bestaande situatie, waarin Europese autoriteit middels zaken als Europese richtlijnen voorgaat boven die van de individuele lidstaten.
Tegenstanders van het grondwettelijke verdrag wezen op deze passage als bewijs van hun stelling dat met het invoeren van de Europese Grondwet de nationale soevereiniteit van de lidstaten zou verdwijnen. De passage was echter een samenvatting van de bestaande situatie. Met de bestaande verdragen geldt al lange tijd dat Europese Richtlijnen, Besluiten en Verordeningen bindend zijn en voorgaan boven nationale wetgeving. Daarnaast geldt ook voor lidstaten als Nederland en België reeds tientallen jaren dat hun respectievelijke grondwetten internationale verdragen (en daaruit volgende regelgeving) boven de nationale grondwet laten prevaleren.
Discussie over de Grondwet.
Het Verdrag tot vaststelling van een Grondwet voor Europa wilde de besluitvorming vereenvoudigen en zou het Europees Parlement een aantal nieuwe bevoegdheden hebben toegekend. Daarentegen was het niet in alle opzichten een radicale breuk met de bestaande praktijk. Op grond van de bestaande verdragen was het handelen van de EU vooral gericht op en vanuit de economie. Dat wekte bij veel burgers bezorgdheid over de status van de sociale markteconomie, het overleg tussen sociale partners, de toekomst van een pluriform mediabestel, toegankelijkheid van de gezondheidszorg en andere openbare voorzieningen, niveau van de sociale zekerheid en de mate van consumentenbescherming (voedselveiligheid). In welke mate de grondwet antwoorden zou of kon geven op deze onderwerpen was niet altijd duidelijk en onderwerp van discussie.
Vorm.
God en tradities.
De grondwet had geen verwijzing naar God, maar in de plaats daarvan werd verwezen naar de culturele, religieuze en humanistische tradities van Europa. De vraag of God in de grondwet genoemd zou moeten worden, was een speerpunt in de discussie over de grondwet. Sommige landen, zoals Frankrijk, dat een laïcistische en anti-klerikale traditie kent, vonden een verwijzing naar God vanwege de scheiding tussen Kerk en staat ongewenst. Andere landen zoals Polen en Ierland, die beide een grote katholieke bevolking tellen, hechtten wel waarde aan een verwijzing naar God. De verwijzing naar de verschillende tradities was bedoeld als een compromis tussen beide opvattingen.
Lengte en complexiteit.
De grondwet was veel korter en eenvoudiger dan de bestaande verdragen die de regels van de unie vastleggen, maar langer dan de afzonderlijke grondwetten van de lidstaten. Om een competentiestrijd tussen de Unie en de lidstaten te voorkomen had men gekozen voor een precieze omschrijving. Ook de verschillende voorbehouden en uitzonderingen die voor sommige landen en landsdelen gelden, dwongen aanvullende bepalingen af. De Nederlandstalige tekst van de vier verdragsdelen besloeg 176 pagina's. De aanvullingen en uitzonderingen over bijvoorbeeld de Nationale Bank van Denemarken of het immigratiebeleid van Groot-Brittannië telden nog eens 262 pagina's. In vergelijking met de Nederlandse Grondwet van 71 pagina's en de Grondwet van de Verenigde Staten (4600 woorden) was het nieuwe verdrag dus erg lang.
Waarden en Grondrechten.
De grondwet definieerde Europa als waardengemeenschap. Daaruit vloeiden een aantal concrete grondrechten voort.
Waarden, grondrechten en de burger.
De Grondwet ging uitvoerig in op de waarden van Europa. De inleidende tekst sprak van "universele waarden van de onschendbare en onvervreemdbare rechten van de mens en van vrijheid, democratie, gelijkheid en de rechtsstaat". Deze waarden werden in verdragsdeel II uitgewerkt.
Bezwaar hier tegen was dat deze rechten al beschermd worden door het Europese Hof voor de Rechten van de Mens op basis van het Europees Verdrag voor de Rechten van de Mens en een toenemend aantal aanvullende protocollen van de Raad van Europa. Alle lidstaten en kandidaat-leden van de EU zijn lid van deze Raad. Anderzijds wees men erop, dat het voor de burger voordelig zou zijn, wanneer de EU zich niet alleen met economische wetgeving zou bezighouden, maar ook expliciete verantwoordelijkheden zou krijgen inzake de mensen- en burgerrechten van de eigen inwoners.
Habeas corpus.
Sommigen meenden dat het "habeas corpus" niet voldoende zou worden gewaarborgd door Artikel I-9: "De grondrechten, zoals zij worden gewaarborgd door het EVRM en de fundamentele vrijheden en zoals zij voortvloeien uit de constitutionele tradities die de lidstaten gemeen hebben, maken als algemene beginselen deel uit van het recht van de Unie", hoewel deze het habeas corpus vermeldde. Er was discussie over de vraag of deel II van de grondwet, het "Handvest van Grondrechten van de Unie", waarin de grondrechten werden opgesomd, het habeas corpusprincipe zou waarborgen.
Doodstraf.
Een aantal tegenstanders wees het Verdrag af vanwege de mogelijkheid tot herinvoering van de doodstraf, ook in lidstaten die deze al eerder hadden afgeschaft. In artikel II-62 werd de doodstraf verboden, maar via de "Verklaringen" (‘Verklaring 12: Verklaring betreffende de toelichtingen bij het Handvest van de grondrechten’) was er een beperking: de doodstraf zou heringevoerd kunnen worden, echter alleen in tijd van oorlog of onmiddellijke oorlogsdreiging. Deze bepaling was direct afkomstig uit het Europees Verdrag voor de Rechten van de Mens, en was dus geen verandering ten opzichte van de bestaande situatie.
Het dertiende protocol van het EVRM sluit de doodstraf in alle gevallen, ook in tijd van oorlog, uit. Voor België is dit protocol op 1 oktober 2003 in werking getreden. Tegenstanders van het verdrag vonden dat de EU zaken naar zich toetrekt die de Raad van Europa voor een fractie van de kosten uitstekend regelt. Zij vonden dit bemoei- en regelzucht van de EU die niet zou leiden tot verbetering maar tot verwarring.
Democratie.
Het verdrag zou veel macht aan de Europese Commissie hebben gegeven: zij zou in principe met de verschillende wetsvoorstellen komen. De leden van de Commissie zouden worden benoemd door de lidstaten en vervolgens bevestigd door het Europees Parlement. Hiermee zouden de lidstaten verantwoordelijk blijven voor de kwaliteit van de Commissie, anderzijds werd hun democratische legitimatie verzwakt. Critici wezen erop dat de samenstelling van de commissie niet rechtstreeks door de burger wordt bepaald, hoewel datzelfde natuurlijk ook geldt voor de regeringen van de lidstaten.
De Europese Commissie zou de mening van het Europees Parlement op een deel van de beslissingsterreinen ongestraft kunnen negeren. Het Europees Parlement kreeg daarentegen wel een grotere medebeslissingsbevoegdheid op beleidsterreinen, waarop het voorheen geen bevoegdheden bezat, waaronder het recht op meer bevoegdheden en het worden van medewetgever. Parlementariërs kregen ook de mogelijkheid amendementen in te dienen en wetsvoorstellen op verschillende gebieden.
Het Europees Parlement kon niet een van de commissarissen wegsturen voor het door hen gevoerde beleid. Weliswaar zou het parlement zo'n commissaris mogen ondervragen en een motie van wantrouwen uitspreken, maar daar konden geen dwingende consequenties aan worden gebonden.
Het Europees Parlement, dat bestaat uit per lidstaat verkozen leden, kon ook volgens dit verdrag geen nieuwe wetten voorstellen (geen initiatiefrecht).
Het burgerinitiatief zou het mogelijk hebben gemaakt om met een miljoen handtekeningen van burgers uit verschillende Europese landen de Europese Commissie te bewegen een beslissing te heroverwegen. Zo'n petitie was adviserend en niet bindend. De mogelijkheid voor burgers om op deze manier invloed uit te oefenen is in sommige landen, waaronder Nederland, beduidend geringer.
Zowel de toekomstige president van de Europese Unie als de minister van Buitenlandse Zaken van de Europese Unie zouden niet gekozen worden door de burgers maar benoemd worden. Volgens critici zou dat proces onvoldoende transparant zijn geweest. Op deze manier zou wel voorkomen worden dat landen met een grote bevolking via verkiezingen de bevolking van kleine landen zou overstemmen.
De definitie van democratie die Thucydides (II 37.) in de mond van Pericles legde werd op vraag van Ierland uit de grondwet verwijderd, tot groot ongenoegen van Griekenland en Cyprus.
Veiligheidsbeleid.
In het kader van het voorzichtig gedefinieerde gemeenschappelijke buitenlands en veiligheidsbeleid bepaalde de grondwet onder meer in Artikel I-41: "De lidstaten verbinden zich ertoe hun militaire vermogens geleidelijk te verbeteren". Daarmee nam de EU het streven naar een gemeenschappelijke defensie formeel op in haar doelstelling. De tekst van het artikel was uitdrukkelijk verbonden aan het vervolg van hetzelfde artikel, waarin de coördinatie van defensie-uitgaven en gezamenlijke uitschrijvingen van kooporders werd nagestreefd. Hiertoe werd een Europees Defensieagentschap opgericht.
Door het formuleren van een gemeenschappelijk beleid op dit gebied zou het voor nationale overheden moeilijk worden een sterk afwijkend beleid te voeren, zoals het streven naar ontwapening, het verlaten van de NAVO of het handhaven van een strikte neutraliteitspolitiek (Zweden, Oostenrijk). Volgens de Europese regeringsleiders zou het gemeenschappelijke veiligheidsbeleid vooral dienen tot het bijdragen aan en uitvoeren van vredesoperaties.
Economisch beleid.
De in de vorige verdragen vastgelegde principes van vrij verkeer van kapitaal en goederen en het waarborgen van vrije concurrentie werden overgenomen door de nieuwe grondwet. Bepaalde terreinen, zoals het publieke omroepbestel en delen van de gezondheidszorg, bleven hiervan uitgezonderd. Veel (linkse) critici zagen dit verdrag als een 'neo-liberale grondwet', waarin de markt de voorkeur kreeg boven door de overheid geregelde nutsdiensten.
Het oorspronkelijke Verdrag van Rome uit 1957 meldde echter al in Hoofdstuk I, Artikel 3c dat er "een interne markt gekenmerkt door de afschaffing van obstakels tussen Lidstaten van het vrij verkeer van goederen, personen, diensten en kapitaal" diende te komen. Er werd verder een stelsel geïntroduceerd dat er op toe zag dat de concurrentie binnen de interne markt niet werd verstoord. Het principe van de "vrije en ongestoorde" interne markt geldt dan ook vanaf het begin. Destijds was er dan ook sprake van een economische gemeenschap.
Artikel III-167 van het Grondwetsverdrag kwam overeen met het oude Artikel 92 (later 87) van het Verdrag van Rome. Het Grondwetsartikel luidde als volgt: "Save as otherwise provided in the Constitution, any aid granted by a Member State or through State resources in any form whatsoever which distorts or threatens to distort competition by favouring certain undertakings or the production of certain goods shall, in so far as it affects trade between Member States, be incompatible with the internal market." De enige verandering ten opzichte van het Verdrag van Rome betrof de wijziging van "dit Verdrag" in "de Grondwet" en "gemeenschappelijke markt" werd nu "interne markt" genoemd. Met de (geleidelijke) overgang van een economische samenwerking naar een Unie met een eigen grondwet waren er veel beleidsterreinen bijgekomen, waarop de vrije markt nu ook als leidend principe werd gehanteerd.
De talloze uitzonderingen op het verbod op overheidssubsidies (achtergestelde regio's, rampenbestrijding etc., III-167, lid 2) waren ook rechtstreeks overgenomen uit het Verdrag van Rome (Artikel 92, later artikel 87). De Grondwet richtte zich dus niet alleen op de vrije concurrentie. Al vanaf de start van de Europese samenwerking werden overheidssubsidies en inperkingen op het beginsel van vrije concurrentie in bepaalde gevallen toegestaan.
In Artikel I-3 was een bepaling ten aanzien van sociaal beleid opgenomen. De EU "shall work for the sustainable development of Europe based on balanced economic growth and price stability, a highly competitive social market economy, aiming at full employment and social progress." en "the Union shall combat social exclusion and discrimination, and shall promote justice and social protection, equality between men and women, solidarity between generations." Ook deze bepalingen waren rechtstreeks afgeleid van het Verdrag van Rome.
Desalniettemin was enigszins onduidelijk in welke mate de beschermwaardigheid van maatschappelijke, sociale en culturele verworvenheden door de grondwet gewaarborgd zou worden. Hieronder vielen naast media en gezondheid, openbare voorzieningen en de sociale markteconomie in brede zin. De jurisprudentie van het Hof van Justitie Europese Gemeenschappen was daar vrij genuanceerd.
Monetair beleid.
De grondwet definieerde de euro als munteenheid van de unie. Landen die in het verleden geen uitzonderingsbeding hadden gesteld, zoals Zweden, hadden daarmee de verplichting om ondanks referenda de euro (ooit) in te voeren. De in 2004 toegetreden lidstaten hadden zich reeds bij hun toetreding verplicht om invoering van de euro als nationale munteenheid na te streven.
De Europese Centrale Bank zou ook in de toekomst onafhankelijk van politieke inmenging blijven. Haar enige doel bleef het bestrijden van inflatie. Andere doelstelling zoals werkloosheidsbestrijding, waren voorbehouden aan de overheid. Daarmee zou de ECB zich blijven onderscheiden van bijvoorbeeld de Amerikaanse Federale Bank.
Sociaal beleid en landbouwbeleid.
De grondwet zou het Europees parlement voor het eerst besluitvormingsrecht hebben gegeven over het Europese landbouwbeleid. Het feit dat het grootste deel van de unie-begroting werd uitgegeven aan het landbouwbeleid was verder al enige decennia mikpunt van kritiek. Daarnaast bleef een groot verschil in subsidiëring tussen de verschillende landen bestaan. Het subsidiëren van de landbouw werd als strijdig met het principe van de vrije markt beschouwd, aangezien dit voordeel oplevert voor boeren in de EU tegenover hun collega's van buiten de EU. Het verdrag wijzigde deze situatie niet.
Toetreding en uittreding.
In de grondwet was opgenomen dat elk land, mits het in Europa ligt en de in de grondwet opgesomde waarden onderschrijft, lid kan worden van de EU. Daarvoor was de unanieme toestemming van de unie en de lidstaten vereist. Critici vreesden dat onder deze voorwaarden landen als Oekraïne, Rusland en de staten in de Kaukasus te gemakkelijk lid zouden kunnen worden van de EU, hetgeen in de unie te grote verschillen teweeg zou brengen en deze daardoor zou ondermijnen. Omdat elke lidstaat moest toestemmen in een toekomstige uitbreiding, veranderde er aan de bestaande situatie niets.
Voor het eerst werd in een verdrag de uittreding van een lidstaat geregeld.
Verlies aan soevereiniteit.
Tegenstanders van het verdrag waren van mening dat de lidstaten te veel soevereiniteit zouden verliezen aan de Europese Unie. Het verdrag probeerde aan die bezwaren tegemoet te komen door (vergelijkbaar met de eerdere verdragsregelingen) stemrechten van nationale lidstaten niet alleen te baseren op inwonertal of economisch vermogen. Om die reden voorzag het verdrag in stemrechtwegingen, die kleine lidstaten zouden bevoordelen jegens grote lidstaten.
In Nederland vreesden veel mensen dat hun land niet meer dan "een provincie van Europa” zou worden, aangezien de Nederlandse bevolking slechts 3% van de totale Europese bevolking uitmaakte. Voorstanders wezen er op, dat Europese integratie per definitie betekende dat soevereiniteit wordt opgegeven ten bate van een gezamenlijk beleid en een gedeelde soevereiniteit. Dat was reeds met de bestaande verdragen het geval en het nieuwe verdrag bracht in die bestaande situatie geen verandering.
Ook een eventuele toetreding van Turkije en mogelijk andere landen werd in dit verband door tegenstanders genoemd. Turkije zou waarschijnlijk het grootste EU-land zijn en relatief zwaar stemrecht hebben. Het gewicht van kleine landen als Nederland en België zou daardoor afnemen.
Het verdrag hield zich evenwel niet rechtstreeks bezig met het lidmaatschap van Turkije (of andere staten). De toetreding van nieuwe lidstaten is immers afhankelijk van de toestemming door nationale regeringen en parlementen, in sommige landen ook van referenda. Daarnaast is het gehele toetredingsbeleid van de EU in handen van de nationale regeringen, die verantwoordelijk zijn voor de reeds in de jaren 1960 gedane beloften aan Turkije om toe te treden tot de (toenmalige) Europese Gemeenschap. Wel is het zo dat de stemverhoudingen uit het Verdrag van Nice vastliggen (inclusief toe te treden Roemenië en Bulgarije) en dat zonder grondwet of een nieuw verdrag er opnieuw moeilijke onderhandelingen over stemverhoudingen gevoerd dienen te worden voordat Turkije of een ander land zou kunnen toetreden. Het raamwerk voor de onderhandelingen tussen de EU en Turkije is gedefinieerd door de nationale regeringen.
Gebrek aan openheid.
Veel, maar niet alle, vergaderingen van de Europese Raad van Ministers zouden openbaar worden onder dit verdrag. Het Comité van Permanente Vertegenwoordigers en zijn 200 raadswerkgroepen, de belangrijkste adviesorganen van de Raad, bleven achter 'gesloten deuren' vergaderen. Dit is vergelijkbaar met de vergaderingen van ambtenaren en commissies van de verschillende Nederlandse en Belgische ministeries. Deze vergaderen ook achter 'gesloten deuren'.
Ook de vergaderingen van de Europese Commissie zouden niet openbaar worden, maar dit geldt voor vrijwel elk bestuursorgaan of regering. De ministerraadsvergadering in Nederland is ook niet openbaar. Bijeenkomsten van het Europees Parlement zijn openbaar, net zoals de bijeenkomsten van de Tweede Kamer in Nederland dat zijn.
Tijdlijn.
"De historie van de Europese Unie tot aan de Grondwet"

</doc>
<doc id="27964" url="https://nl.wikipedia.org/wiki?curid=27964" title="Edoeard Sjevardnadze">
Edoeard Sjevardnadze

Edoeard Amvrosievitsj Sjevardnadze (Georgisch: ედუარდ შევარდნაძე, Russisch: Эдуард Амвросиевич Шеварднадзе) (Mamati, 25 januari 1928 – Tbilisi, 7 juli 2014) was een Georgisch politicus. Sjevardnadze was minister van Buitenlandse Zaken van de Sovjet-Unie onder Michail Gorbatsjov en was van november 1995 tot 23 november 2003 president van Georgië.
Algemeen.
Als kind van de revolutie koesterde Sjevardnadze een groot vertrouwen in de communistische ideologie en vervulde hij gedurende zijn hele volwassen leven openbare en politieke functies binnen het communistische systeem. Hij verwierf binnenlandse bekendheid door zijn felle strijd tegen corruptie onder sovjetambtenaren en maakte snel carrière binnen de Communistische Partij. Toch werd hij internationaal vooral bekend door zijn rol in de Duitse hereniging en in de hervorming en ontmanteling van het communistische systeem waarmee hij was opgegroeid. Als president van de onafhankelijke republiek Georgië werd hij er later in toenemende mate van beschuldigd ondemocratische middelen te gebruiken om zijn eigen positie en die van zijn familie te bevorderen. Bovendien bleek hij niet in staat te voorkomen dat corruptie – die hij in vroegere jaren zo daadkrachtig had bestreden - snel vat kreeg op het publieke leven in zijn land.
Onder druk van massale binnenlandse protesten en grote buitenlandse kritiek zag Sjevardnadze zich op 23 november 2003 genoodzaakt af te treden. Daarmee kwam een einde aan zijn politieke loopbaan. Sjevardnadze was erelid van de Club van Rome.
Familie.
Edoeard Sjevardnadze werd als vijfde kind van een arm gezin geboren in Mamati, een dorpje in de west-Georgische regio Goeria. Hij had een zus en drie broers, waarvan een omkwam in de Tweede Wereldoorlog. Zijn vader, die leraar was, werd in 1937, tijdens de Grote Zuivering gearresteerd omdat hij medio jaren 20 zijn steun voor de mensjewieken naar de bolsjewieken had verplaatst. Hij werd vrijgelaten door de interventie van een voormalige leerling die voor de NKVD werkte.
In 1951 trouwde Edoeard Sjevardnadze met Nanoeli Tsagareisjvili. Hij deed dit ondanks waarschuwingen dat het huwelijk schadelijk zou kunnen zijn voor zijn carrière, vanwege het feit dat haar vader als 'vijand van de staat' veroordeeld en geëxecuteerd was. Het echtpaar kreeg twee kinderen; een zoon en een dochter. Zijn vrouw overleed op 20 oktober 2004. Zijn kleindochter Sofiko Sjevardnadze is journalist bij de Russische televisiezender RT.
Politieke loopbaan.
Binnen de Georgische Socialistische Sovjetrepubliek.
Na het doorlopen van zijn basisopleiding in Mamati trok Sjevardnadze naar Tbilisi om daar, op aandringen van zijn ouders, te gaan studeren aan de Medische Hogeschool. Na het behalen van zijn diploma koos hij er echter voor niet verder te studeren aan een medisch instituut, maar een baan als instructeur te accepteren bij het regionale comité van de Komsomol, de communistische jeugdbeweging. In 1948 werd hij lid van de Communistische Partij. Hij vervolgde zijn opleiding aan de historische faculteit van het Pedagogisch Instituut en steeg snel in de Komsomol-hiërarchie, om in 1956 gekozen te worden tot secretaris van het Centrale Comité van de Georgische Komsomol. In 1959 werd hij lid van de Georgische Opperste Sovjet en in 1965 promoveerde hij tot minister voor Openbare Orde. In de functie van minister van Binnenlandse Zaken, die hij van 1968 tot 1972 bekleedde, verwierf hij faam door zijn harde beleid ten opzichte van corruptie.
Toen de Eerste Secretaris van de Communistische Partij in 1972 moest aftreden in verband met een corruptieschandaal, werd Sjevardnadze aangesteld als zijn opvolger.
Binnen de Communistische Partij van de Sovjet-Unie.
In zijn nieuwe functie voerde hij een onverminderd daadkrachtig beleid gericht op het terugdringen van corruptie, en die doortastendheid werd door de Sovjet hiërarchie al spoedig beloond met een zetel in het Centraal Comité van de Communistische Partij van de Sovjet-Unie. Twee jaar later, in 1978, werd hij als kandidaat-lid toegelaten tot het Politbureau. In 1985 stelde Michail Gorbatsjov hem aan als minister van Buitenlandse Zaken van de Sovjet-Unie, als vervanger voor de kort daarvoor afgetreden Andrej Gromyko. In de jaren die volgden stond Sjevardnadze als rechterhand van Gorbatsjov aan de basis van de detente en het einde van de Koude Oorlog. Onder zijn leiding werd het buitenlands beleid van de Sovjet-Unie drastisch herzien. Hij onderhandelde voor de Sovjet-Unie over de hereniging van Duitsland en bepleitte een einde aan de oorlog in Afghanistan.
Tegen het einde van de jaren tachtig liepen al eerder ontstane tegenstellingen tussen Gorbatsjov en Sjevardnadze echter zo hoog op, dat die laatste in 1990 geen andere mogelijkheid zag dan af te treden. In zijn beroemde afscheidsrede maakte Sjevardnadze zijn bezorgdheid over sommige van Gorbatsjovs besluiten kenbaar, en waarschuwde hij voor dreigende dictatuur. Na een mislukte coup door conservatieven in de zomer van 1991 keerde hij eind dat jaar terug in zijn functie. Een maand later, met de formele ontbinding van de Sovjet-Unie, trad hij echter weer af.
Na de val van de Sovjet-Unie.
Sjevardnadze keerde in maart 1992 terug naar de nu onafhankelijke republiek Georgië, nadat in begin januari 1992 de toenmalige Georgische president Zviad Gamsachoerdia was afgezet in een bloedige coup. Het presidentschap werd in augustus 1992 tijdelijk afgeschaft ten gunste van een direct gekozen parlementsvoorzitter, een uitdrukkelijke conditie van Sjevardnadze. Hij won deze post met 96% van de stemmen tijdens de parlementsverkiezingen in oktober 1992, en werd vervolgens door het parlement tot staatshoofd benoemd. Toen het presidentschap in november 1995 in ere werd hersteld met de inwerkingtreding van een nieuwe grondwet in augustus 1995, werd Sjevardnadze met 74% van de stemmen gekozen en werd daarmee formeel de tweede Georgische president.
In de eerste jaren van zijn leiderschap bouwde hij veel steun op door zijn daadkrachtig handelen in de conflicten met de afvallige regio's Abchazië en Zuid-Ossetië en door de betrekkelijke stabiliteit die hij aanvankelijk wist te brengen. Door zijn op het Westen georiënteerde beleid en monetaire hervormingen wist hij buitenlandse financiële steun en investeringen naar zijn land te halen en een strategisch partnerschap met de NAVO te bewerkstelligen.
Hoewel hij er zelf van overtuigd was dat hij zijn geboorteland had gered, kon Sjevardnadze niet voorkomen dat het land verstrikt raakte in woekerende corruptie en het gebrek aan centraal gezag in grote delen van het land. Hij werd ervan beschuldigd oneigenlijke middelen te gebruiken om zijn positie te handhaven. Hij legde beperkingen op aan de media, ontsloeg politici en benoemde familieleden - onder wie zijn eigen kinderen - op hoge posten. Onopgeloste conflicten in de afgescheiden Georgische regio's Abchazië en Zuid-Ossetië, de aanhoudende economische tegenspoed, energiecrisis, hoge corruptie en georganiseerde misdaad zorgden voor afkalving van zijn populariteit rond de eeuwwisseling. Ook verloor hij de steun van zijn vroegere bondgenoten in het Kremlin, vooral omdat hij Rusland de toegang weigerde tot de Pankisivallei waar zich Tsjetsjeense rebellen zouden bevinden. Georgië was tegen die tijd tegen vrijwel een 'mislukte staat'. De Verenigde Staten bleven Sjevardnadze echter trouw.
Ondanks dit alles werd Sjevardnadze in 2000 herkozen. Die verkiezing werd echter bezoedeld door beschuldigingen van manipulatie van de uitslag. In 2002 presenteerde minister van Justitie Micheil Saakasjvili, de latere oppositieleider, een wetsontwerp om de corruptie onder politici aan te pakken. Sjevardnadze wees het voorstel van de hand en Saakasjvili stapte op, wat de opmaat werd naar de omwenteling in 2003.
De Rozenrevolutie.
In november 2003 kwam Sjevardnadze wederom in opspraak, nadat hij claimde de parlementsverkiezingen te hebben gewonnen. De oppositie meende dat er sprake was geweest van verkiezingsfraude, wat door internationale waarnemers van de OVSE werd bevestigd. Er volgden wekenlange demonstraties. Toen ook Tedo Dzjaparidze, het hoofd van de Nationale Veiligheidsraad van Georgië, verklaarde dat de parlementsverkiezingen ongeldig waren en moesten worden overgedaan, drong de oppositie aan op Sjevardnadzes vertrek.
Desondanks hield Sjevardnadze vast aan zijn besluit op 22 november 2003 de eerste zitting van het parlement te openen. Het parlementsgebouw werd omsingeld door tienduizenden betogers, en de politie greep niet in. Een woedende menigte, onder leiding van oppositieleider Micheil Saakasjvili, drong vervolgens het parlementsgebouw binnen, op het moment dat Sjevardnadze aan zijn toespraak was begonnen. Leden van de oppositie eisten luidkeels dat Sjevardnadze zijn koffers zou pakken en naar het buitenland zou vertrekken. Ten slotte verliet Sjevardnadze het parlementsgebouw. Later die dag riep hij de noodtoestand uit. De volgende dag nam hij, na overleg met Saakasjvili, alsnog ontslag als president. Parlementsvoorzitter Nino Boerdzjanadze werd waarnemend president. Daarmee was de “Rozenrevolutie”, zoals de politieke omwenteling werd genoemd, een feit. Deze revolutie bracht Sjevardnadzes indrukwekkende politieke carrière tot een vrij roemloos einde.
Na zijn aftreden werd Sjevardnadze officieel uitgenodigd in Duitsland te komen wonen, waar hij vanwege zijn rol in de hereniging van dat land nog steeds erg populair was. De ex-president liet echter weten dankbaar te zijn voor de uitnodiging, maar zeer veel van zijn land te houden en het niet te zullen verlaten.

</doc>
<doc id="27965" url="https://nl.wikipedia.org/wiki?curid=27965" title="IGC">
IGC



</doc>
<doc id="27966" url="https://nl.wikipedia.org/wiki?curid=27966" title="Intergouvernementele Conferentie">
Intergouvernementele Conferentie

De Intergouvernementele Conferentie (IGC) is een vergadering tussen soevereine staten, in het bijzonder een vergadering van de lidstaten van de Europese Unie.
De Europese Raad heeft als enig orgaan van de Europese Unie de bevoegdheid om EU-verdragen aan te passen. De Europese Raad krijgt dan een speciale vorm, namelijk die van Intergouvernementele Conferentie (IGC). Er zijn tot op heden een aantal IGC's geweest. De belangrijkste waren:

</doc>
<doc id="27967" url="https://nl.wikipedia.org/wiki?curid=27967" title="Eduard Sjeverdnadze">
Eduard Sjeverdnadze



</doc>
<doc id="27968" url="https://nl.wikipedia.org/wiki?curid=27968" title="Grevelingendam">
Grevelingendam

De Grevelingendam is een Nederlandse dam in de zeearm Grevelingen tussen Schouwen-Duiveland (Zeeland) en Goeree-Overflakkee (Zuid-Holland). De dam is het vierde bouwwerk van de Deltawerken. Het doel is het afsluiten van een zeegat.
Noodzaak van deze dam.
De Deltawet van 1958 bepaalde dat de zeegaten aan de zeezijde moesten worden afgesloten, dus de aanleg van de Grevelingendam was geen eis van de Deltawet. Echter om technische redenen was het noodzakelijk om eerst hier een compartimenteringsdam aan te leggen. Zonder deze dam zou de aanleg van de Brouwersdam heel moeilijk worden. Omdat de Grevelingendam is aangelegd op een plek waar de stroomsnelheden niet al te groot waren (het is in de omgeving van een wantij) is de aanleg van deze dam ook gebruikt om ervaring op te doen die nodig zou zijn voor meer gecompliceerde sluitingen, zoals die van het Haringvliet, het Brouwershavense Gat en de Oosterschelde. 
Uitvoering van de bouw.
De bouw van de zes kilometer lange dam begon in 1958 met als doel dat deze in 1964 opgeleverd zou worden. Men is begonnen met de aanleg van de schutsluis bij Bruinisse, en in 1960 met de aanleg van de eigenlijke dam. 
Voor het bepalen van het uitvoeringsschema was de ligging van de dam van grote invloed. Over grote lengte is deze aangelegd op een bij eb droogvallende zandbank, de Plaat van Oude Tonge. Tussen de zuidzijde van de plaat en de schutsluis, die aan de Duivelandse oever is gesitueerd, kruist de dam een vrij diepe geul (max. diepte ca. 25 m). In deze geul is een ruim 400 m breed en 5 m diep sluitgat gevormd. Tussen de noordzijde van de Plaat van Oude Tonge en de Flakkeese oever wordt een ruim 1000 m breed, doch minder diep geulenstelsel gekruist. De hydraulische onderzoekingen hadden uitgewezen dat het gewenst was de sluiting van de zuidelijke geul bij de Duivelandse kust te laten voorafgaan aan de sluiting van de noordelijke geul nabij Flakkee. Mede op grond van de wenselijkheid het oorspronkelijke stroombeeld eerst op een zo laat mogelijk tijdstip te wijzigen is toen het volgende uitvoeringsschema ontworpen: 
Door verschillende tegenslagen heeft de bouw van de dam ongeveer zeven jaar geduurd. Op 1 april 1965 werd de dam door minister van Verkeer en Waterstaat Jan van Aartsen geopend.
Het dwarsprofiel van de dam.
De hoogte van het westelijke gedeelte (de 'kruinlijn' ) over de PIaat van Oude Tonge is N.A.P. +5,50 m. Ter plaatse van de geul, waar als gevolg van zwaardere golfoploop een hogere kruinlijn noodzakelijk is, is aan de westzijde een tuimeldijk ontworpen, een dijk die bij een hoge waterstand overstroming toelaat. Op de kruin van de dam is ruimte gehouden voor de aanleg van een vierstrooks autosnelweg. Daarnaast is op de dam een parallelweg voor het langzame verkeer aangelegd. Het plan was om ten behoeve van de aanleg van de tweede hoofdrijbaan te zijner tijd de tuimeldijk af te graven. Door een beleidswijziging in de zeventiger jaren van de 20e eeuw is besloten het plan te schrappen om van de N59 een vierbaansweg op deze dam te maken.
De caissonsluiting.
Het zuidelijke sluitgat is eerder gesloten dan het noordelijke, dus bij de sluiting van dit sluitgat zou de stroming niet veel veranderen door het verkleinen van het sluitgat. Daarom was een oplossing met dichte caissons mogelijk (caissonsluiting), en hoefden er geen doorlaatcaissons gebouwd te worden. Men kon gebruik maken van enkele eenheidscaissons die gebruikt waren voor de noodsluitingen van direct na de stormramp van 1953. Verder is een caisson gebruikt dat bedoeld was voor de sluiting van de Brielse Maas. Ten slotte zijn er enkele caissons speciaal voor deze sluiting gemaakt. De caissons zijn drijvend aangevoerd naar het sluitgat; voor het transport werden de caissons samengesteld tot eenheden van vijf stuks. Vóór de sluiting werden aan weerszijden landhoofden geplaatst, zodat het sluitgat een verticale begrenzing verkreeg. De landhoofden waren aan de zuidzijde samengesteld uit twee, aan de noordzijde uit drie caissons die door middel van een kade van mijnsteen, voorzien van een kern van stortsteen, op de koppen van de damvakken werden aangesloten.
Bij een sluiting met behulp van caissons is het noodzakelijk dat deze in het sluitgat worden geplaatst tijdens nagenoeg stilstaand water (kentering). In normale gevallen treden zulke kenteringen op omtrent de tijdstippen van hoogwater en van laagwater. In de Grevelingen zijn echter meer dan twee kenteringen als gevolg van het feit dat de stromingen in het sluitgat zowel door het getij uit de Oosterschelde (via het Zijpe) als door het getij uit het Brouwershavensche Gat worden beïnvloed. De stroomsnelheden in het sluitgat zijn voor de verschillende fases in detail berekend met de toen net gereedgekomen analoge computer Deltar.
De beschikbare tijd tijdens de kentering maakte het niet mogelijk alle caissons afzonderlijk te laten zinken. Daarom werden twee of drie caissons aan elkaar verbonden en liet men deze tegelijk zinken. Tijdens de zinkmanoeuvre werd aan de caissons een geleiding gegeven langs een stevig verankerd kraanponton. Nadat zij tot zinken waren gebracht werden langs de voor- en achterzijde van de caissons bestortingen uitgevoerd met zware stortsteen. Aan de zeezijde werd hierbij gebruik gemaakt van de mechanische steenstorter, aan de rivierzijde van een drijvende kraan. Na de stortingen volgde het plaatsen van de opzetstukken met behulp van een drijvende bok, waarna caisson en opzetstukken tezamen met zand werden volgespoten. De eenheidscaissons hadden een hoogte van 6 m, de opzetstukken van 2 m. Aangezien de drempel in het sluitgat op N.A.P. - 5 m lag, reikte de betonnen versperring tot een niveau van N.A.P. + 3 m.
De kabelbaansluiting.
Het noordelijke sluitgat was vrij ondiep, zodat gekozen kon worden voor een geleidelijke, verticale sluiting (kabelbaansluiting).
Het voordeel van een geleidelijke (verticale) sluiting is dat de stroomsnelheden minder hoog worden, en er daardoor ook minder diepe erosiekuilen aan weerszijden ontstaan. Er werd niet gekozen voor een hulpbrug waarvan steen in het sluitgat gestort werd omdat er dan te veel brugpijlers nodig zouden zijn. Bij de kabelbaanoplossing was er maar een pyloon in het midden van het sluitgat nodig.
Het transport langs de kabels vond plaats met wagens die een eigen aandrijving hadden. Invoering van eenrichtingsverkeer maakt een hoge vervoerscapaciteit mogelijk. Door de toepassing van onafhankelijk van elkaar werkende eenheden was de gevoeligheid voor storingen van het totale systeem beperkt. De kabelbaan is door Rijkswaterstaat samen met het Franse bedrijf Neyrpic ontworpen. 
In de beide stroomgeulen Krammer en Bocht van St. Jacob is in 1962 een drempel gestort. Er is toen ook vanaf het eiland Flakkee een dijkvak gebouwd. Het overblijvende sluitgat had een lengte van ongeveer 1200 m. De ontworpen kabelbaan was van het type 'blondin automoteur continu'. De baan bestond uit twee draagkabels, waarop aan de beide einden vaste railgedeelten aansluiten. Deze laatste baanvakken eindigden in een draaischijf, waarlangs de wagens van de ene baan op de andere konden overgaan. De wagens hadden elk een eigen aandrijving, bestaande uit een verbrandingsmotor, waarmede tevens de hijsinrichting voor de lasten werd aangedreven. De wagens waren bemand.
De draagkabels waren aan de noordoostzijde aan een vast punt bevestigd; dit ankerpunt is bewaard gebleven als monument op de dam. Aan de andere kant waren zij bevestigd aan kantelbare tegengewichten. Hierdoor was een vrijwel constante spanning in de kabel verzekerd. De nuttige last werden in eerste instantie vervoerd in vier stalen onderlosbakken. Deze konden gezamenlijk worden opgehesen en neergelaten. Later werden ook stalen netten gebruikt. Hiermee kon 360 ton steen per uur gestort worden.
Grevelingenmeer.
Door de latere bouw van de Brouwersdam ontstond het Grevelingenmeer dat een populaire watersportplaats is geworden, onder meer voor sportduikers en (beginnende) zeekajakkers. Via de Grevelingensluis bij Bruinisse komt de scheepvaart op het Krammer. Voor de verversing van het water in het Gervelingenmeer is een hevelconstructie aangelegd in de Brouwersdam en later ook in de Grevelingendam (de Flakkeese spuisluis). Deze bleken meer capaciteit te moeten hebben dan oorspronkelijk was gedacht, omdat later besloten is om het Gevelingenmeer niet te verzoeten maar zout te laten. Nabij de verversingsinlaat is later ook de aansluiting met de Philipsdam gemaakt, die noodzakelijk was als gevolg van het besluit om de Oosterschelde niet af te sluiten. Hier is ook de mogelijkheid gemaakt om proeven te doen met getijdenenergie, maar dat project is gestaakt. 
Wegverkeer.
De N59 loopt over de Grevelingendam. Over de Grevelingsluis is voor het drukke verkeer over de N59 een tweede brug aangelegd. Hierdoor kan het verkeer blijven doorstromen, als een van de bruggen geopend is.
Dicht bij het Zuid-Hollandse uiteinde van de Grevelingendam sluit de Philipsdam aan op de Grevelingendam.
Recreatie.
Er is mogelijkheid tot mountainbiken of cyclo-crossen op de Grevelingendam. Voor mensen met paarden of honden zijn er open terreinen. Ook zijn er stranden voor kite- en windsurfers en is er een aanlegsteiger voor boten.

</doc>
<doc id="27969" url="https://nl.wikipedia.org/wiki?curid=27969" title="Turks fruit">
Turks fruit



</doc>
<doc id="27970" url="https://nl.wikipedia.org/wiki?curid=27970" title="Lijst van betaaldvoetbalclubs in Nederland">
Lijst van betaaldvoetbalclubs in Nederland

De volgende voetbalclubs hebben in het heden of het verleden deelgenomen aan het betaald voetbal in Nederland.

</doc>
<doc id="27971" url="https://nl.wikipedia.org/wiki?curid=27971" title="Lijst van voetbalclubs in de Belgische profliga">
Lijst van voetbalclubs in de Belgische profliga



</doc>
<doc id="27973" url="https://nl.wikipedia.org/wiki?curid=27973" title="Apoptose">
Apoptose

Apoptose is het proces van geprogrammeerde celdood dat plaatsvindt in meercellige organismen. Apoptose is een normale cellulaire respons die belangrijk is bij de embryonale ontwikkeling, in het immuunsysteem en voor de homeostase van lichaamsweefsels. Tijdens apoptose vinden er binnen de cel verschillende reactiecascades plaats die ervoor zorgen dat de cel zichzelf vernietigt en het DNA gefragmenteerd wordt. Gemiddeld genomen verliest een volwassen mens elke dag tussen de 50 en 70 miljard cellen door middel van apoptose.
Apoptose is een strikt gereguleerd proces dat sterk verschilt van andere vormen van celdood, zoals necrose. Kenmerkend voor apoptose is de fragmentatie van het DNA door endonucleasen, en het afgeven van membraan-omsloten cytoplasma-blaasjes. De restanten van de apoptotische cel worden uiteindelijk gefagocyteerd door macrofagen. Dit in tegenstelling tot een cel die sterft door necrose waarbij alle enzymsystemen, inclusief proteolytische enzymen, in de omgeving vrijkomen. Apoptose leidt dan ook niet tot schade aan omliggende cellen, terwijl bij necrose van enige omvang er altijd naburige weefselschade ontstaat.
Apoptose wordt op gang gebracht door de activatie van caspasen: gespecialiseerde enzymen die eiwitten afbreken. Door middel van een complexe signaaltransductieketen geven de caspasen aanleiding tot het systematisch desintegreren van de cel. De initiatie van apoptose wordt strikt gereguleerd; zodra het proces is begonnen, leidt dit noodzakelijkerwijs tot de dood van de cel.
Apoptose bij dieren.
Functie van apoptose.
Apoptose is belangrijk bij de embryonale ontwikkeling, in het immuunsysteem en in alle levende weefsels. In de embryonale ontwikkeling zorgt apoptose ervoor dat niet noodzakelijke of ongewenste weefsels verdwijnen. Een voorbeeld hiervan zijn de 'zwemvliezen' die bij mensen in aanleg aanwezig zijn, maar tijdens de ontwikkeling van het embryo verdwijnen. In het immuunsysteem worden T-cellen die lichaamseigen epitopen herkennen en dus ongewenst zijn, tot celdood aangezet door stimulatie van apoptose.
Verschil met necrose.
Een cel kan op twee manieren doodgaan. Apoptose, zoals hier besproken, of necrose; dit is het proces waarbij een cel op een abrupte manier doodgaat door ziekte, verwonding of vermindering van bloedtoevoer. Hierbij wordt de inhoud van de cel, het cytoplasma, in het omringende weefsel vrijgelaten. Dit heeft vaak een activerende werking op het immuunsysteem, waardoor er een ontstekingsreactie kan ontstaan.
Biochemisch mechanisme.
Een voor een cel georganiseerde manier van doodgaan is apoptose of 'geprogrammeerde celdood', omdat in elke cel de mechanismen aanwezig zijn die apoptose mogelijk maken. Als een cel signalen van zijn omgeving ontvangt die de cel tot apoptose dwingen, of als de cel zoveel schade heeft opgelopen dat verder bestaan niet mogelijk is, wordt een intracellulair mechanisme geactiveerd. Dit mechanisme leidt uiteindelijk tot de activatie van proteasen, de zogenaamde caspases (cysteïne-aspartylprotease). Deze eiwitten zetten de cel aan tot de afbraak van eiwitten en DNA. De substraten van de caspases bevinden zich in de celkern, het cytoplasma en het cytoskelet.
De basis van de geprogrammeerde celdood in zoogdieren is onderverdeeld in drie groepen van eiwitten, alle behorende tot de Bcl-2 superfamilie:
Dat er meerdere eiwitten onder een groep vallen resulteert in redundantie van het systeem, waarbij, bij het optreden van niet-functionerende eiwitten, andere eiwitten het systeem werkend kunnen houden.
De verhoogde concentratie van cytochroom c in het cytoplasma leidt vervolgens tot activering van het apoptosoom. Het apoptosoom is verantwoordelijk voor de activering van caspase-9, die op zijn beurt caspase-3 activeert. De omzetting van pro-caspase-3 naar caspase-3 markeert, definitief, de dood van de betreffende cel. Caspase-3 zorgt onder andere voor het klieven van eiwitten die de homeostase van de cel in stand houden, bevordert de degradatie van het cytoskelet en activeert endonucleases.
Kenmerken van apoptose.
Een cel die apoptose ondergaat is te herkennen aan een aantal kenmerken. Het duidelijkste morfologische kenmerk is het afsplitsen van kleine bolletjes cytoplasma met celinhoud (blebbing). Ook kunnen apoptotische cellen worden herkend aan DNA fragmentatie als gevolg van afbraak van het DNA. Cellen die apoptose ondergaan vertonen ook negatief geladen fosfolipiden op het celoppervlak. Deze negatief geladen fosfolipiden kunnen door fagocyten herkend worden. Na herkenning verwijdert de fagocyt de apoptotische cel.
Apoptose en kanker.
Bij sommige vormen van kanker kunnen verschillende systemen die de integriteit van de cel bewaken uitgeschakeld zijn. Deze cellen zullen dan niet tot apoptose kunnen overgaan, wat kan leiden tot een te grote hoeveelheid ervan, of het doorgroeien van cellen die eigenlijk te ernstig beschadigd zijn.
Modern farmacologisch onderzoek is erop gericht om nieuwe stoffen te ontwikkelen die het pad naar de apoptose weer kunnen inschakelen. Hieronder valt bijvoorbeeld navitoclax die de werking van Bcl-2 inhibeert (door te binden aan BH3-domein daarvan), die de rol van beschermer heeft in de geprogrammeerde celdood. Het blokkeren van de functie van de beschermer zorgt ervoor dat effectoren actief het mitochondriaal membraan permeabel kunnen maken, waardoor uiteindelijk caspase-3 weer geactiveerd kan worden.
Apoptose bij planten.
Apoptose bij planten is een natuurlijke reactie die veel voorkomt. Zo treedt apoptose op bij het verwelken van bloemen en het afrijpen van sommige soorten vruchten, zoals doosvruchten.
Ook treedt het op bij beschadiging van planten. Planten proberen namelijk een evenwicht te bewaren tussen de hoeveelheid bovengrondse en ondergrondse delen. Worden bovengrondse delen verwijderd door bijvoorbeeld vraat dan worden voedingsstoffen uit delen van het wortelgestel onttrokken, waarbij wortels afsterven. Bij verplanten zullen bovengrondse delen afsterven zodat door relocatie van voedingsstoffen sneller nieuwe wortels gevormd kunnen worden. Ook bij vochttekort zullen bovengrondse delen afsterven om het wortelstelsel uit te kunnen breiden op zoek naar water.
Bij aantasting door ziekteverwekkers treedt soms ook apoptose op bij en rondom de geïnfecteerde cellen, waardoor verdere infectie wordt voorkomen. Dit uit zich in resistentie tegen de ziekteverwekker.
Etymologie.
Het woord werd in 1972 als "apoptosis" geïntroduceerd in het internationale (Engelse) taalgebruik in de onderhavige betekenis. In het Nederlands komt het woord eerst in de tevens klassieke vorm ("apoptosis") voor en later in de vernederlandste vorm ("apoptose"). Het woord is afkomstig uit het Oudgrieks (ἀπόπτωσις "apoptōsis") en betekent "(eraf)vallen, wegvallen, verdwijnen". Eerder kwam het woord "apoptosis" al binnen de geneeskunde voor, maar dan in de betekenis van "het loslaten van korstjes".

</doc>
<doc id="27974" url="https://nl.wikipedia.org/wiki?curid=27974" title="NAC">
NAC



</doc>
<doc id="27975" url="https://nl.wikipedia.org/wiki?curid=27975" title="Bovenwindse Eilanden (Kleine Antillen)">
Bovenwindse Eilanden (Kleine Antillen)

De Bovenwindse Eilanden of eilanden boven de wind zijn een groep eilanden in de Caribische Zee, behorende tot de Kleine Antillen. De naam verwijst naar de ligging ten opzichte van de heersende noordoostelijke passaatwinden.
In deze eilandenband liggen onder meer de Nederlandse eilanden Saba, Sint Eustatius en Sint Maarten. In Nederland verwijst men met "Bovenwindse Eilanden" van oudsher naar deze drie eilanden, die soms ook SSS-eilanden worden genoemd.
Overzicht.
De Bovenwindse Eilanden bestaan vanaf Puerto Rico gezien achtereenvolgens uit de volgende eilanden en gebiedsdelen:
"Leeward Islands":
"Windward Islands":
Verwarring.
De onderverdeling in het Engels wijkt af van die in het Nederlands (en enkele andere talen, zoals het Frans, het Spaans en het Duits), omdat in het Engels de "Bovenwindse Eilanden" ("Windward Islands") slechts tot een kleinere subgroep van de Bovenwindse Eilanden beperkt worden. Enkel de eilanden ten zuidoosten van Dominica worden tot deze "Windward Islands" gerekend. In vergelijking met de Engelse "Windward Islands" liggen de SSS-eilanden beneden de (zuidoosten)wind en behoren ze dus tot de "Leeward Islands", maar in vergelijking met de ABC-eilanden liggen de SSS-eilanden boven de wind en worden de SSS-eilanden in Nederland dus de Bovenwindse Eilanden (van de Nederlandse Antillen) genoemd.
In het lokale Engels dat wordt gesproken op de SSS-eilanden, die volgens de Engelse indeling behoren tot de "Leeward Islands", worden de SSS-eilanden de "Windward Islands" genoemd (conform de Nederlandse benaming).

</doc>
<doc id="27977" url="https://nl.wikipedia.org/wiki?curid=27977" title="Carel ter Linden">
Carel ter Linden

Carel Anton (Carel) ter Linden (Amersfoort, 2 oktober 1933) is een Nederlands predikant. Bij het grote publiek is hij vooral bekend als informeel hofpredikant van de koninklijke familie.
Leven en werk.
Carel ter Linden, de oudere broer van Nico ter Linden, studeerde rechten in Utrecht. Daarna ging hij theologie studeren. Tijdens zijn studie pleitte hij voor de oecumenische gedachte.
Ter Linden was legerpredikant in Ossendrecht en voorganger in de gemeenten Hoogvliet en Oegstgeest. Van 1983 tot 1999 was hij voorganger van de Kloosterkerk in Den Haag. In deze tijd leerde hij de Nederlandse koninklijke familie kennen, die regelmatig op zondag in de Kloosterkerk ter kerke gaat. Tijdens zijn afscheid van de Kloosterkerk in 1999 werd Ter Linden benoemd tot Ridder in de orde van Oranje Nassau.
Relatie met de koninklijke familie.
Carel ter Linden werd nationaal bekend tijdens de inzegening van het huwelijk tussen prins Constantijn en Laurentien Brinkhorst in mei 2001. Een jaar later, op 2 februari 2002, was hij de voorganger die het huwelijk van kroonprins Willem-Alexander en prinses Máxima kerkelijk inzegende en in 2004 volgde het huwelijk van prins Friso van Oranje-Nassau van Amsberg met Mabel Wisse Smit. Eerder al gaf hij catechisatie aan de prinsen Willem-Alexander, Friso en Constantijn. Ook was Ter Linden voorganger tijdens de uitvaartdiensten van prins Claus (2002) en prins Bernhard van Lippe-Biesterfeld (2004) in Delft. Op 16 augustus 2013 leidde hij de uitvaart van prins Friso in Lage Vuursche. Tevens doopte hij prinses Catharina-Amalia, dochter van toen kroonprins Willem-Alexander en prinses Máxima en ook Eloïse en Claus-Casimir, twee van de drie kinderen van prins Constantijn en Laurentien Brinkhorst, in een dienst van de Protestantse Kerk in Nederland.
Religieuze opvatting.
Carel ter Linden heeft een vrijzinnige opvatting over het geloof. In een interview in "Trouw" in 1997 zei hij, dat hij hoopte God te zien. Tussen 2004 en 2008 begon Ter Linden daar anders over te denken; dat God beeldend spreekt in een geestelijke werkelijkheid. Zo heeft hij twijfels geuit over het leven na de dood en noemde hij het opstandingsverhaal van Jezus een legende. Later nuanceerde hij deze laatste opmerking. Volgens Ter Linden is Jezus' opstanding geen lichamelijke gebeurtenis, maar moet deze "op een geestelijke wijze" worden begrepen. In juni 2013 verscheen zijn boek "Wat doe ik hier in godsnaam?", waarin Ter Linden aangeeft niet meer in een persoonlijk "bovennatuurlijk opperwezen" en een leven na de dood te geloven. Een van de grootste obstakels daarvoor is volgens hem de wreedheid van de natuur. In oktober 2013 sprak hij over zijn opvatting in het televisieprogramma "Adieu God?" Ook in het tv-programma "De Verwondering (NCRV)" gaf hij nadere toelichting over zijn religieuze opvattingen. Volgens Ter Linden zijn de bijbelverhalen vooral te zien als levensverhalen, als metaforische vertellingen en Jezus wordt niet gezien als de biologische zoon van God. Over God spreekt hij als Geest die ons inspireert tot het doen van liefde, trouw en rechtvaardigheid: 'God kent zichzelf niet, zoals ook de liefde zichzelf niet kent. Het is de mens die het moet doen'. Ook over een leven na dit leven is hij duidelijk: dat is er niet.
Bibliografie.
Ter Linden schreef als theoloog een aantal boeken.

</doc>
<doc id="27978" url="https://nl.wikipedia.org/wiki?curid=27978" title="Aikido">
Aikido

Aikido (合気道 aikidō), letterlijk vertaald "de weg van het samenkomen met Ki" is een Japanse krijgsdiscipline (zie onder) met een sterk filosofische inslag, die in het begin van de 20e eeuw door Morihei Ueshiba ontwikkeld werd. Ueshiba, door aikidoka's O'Sensei (de grote meester) genoemd, liet zich hierbij inspireren door de technieken van de Japanse samoerai en krijgskunsten en/of vechtsporten als Daito ryu jiu jitsu, jiujitsu en kenjutsu. Ueshiba voegde ook een morele waarde toe aan de kunst van aikido, die ontleend werd aan de toen nieuwe Japanse religie Omoto-kyo.
Betekenis van het woord aikido.
Het Japanse woord aikido kan opgedeeld worden in drie aparte termen. 
Samen betekenen de drie woorden ai, ki en do "de weg van samenbrengen van levensenergie" of "de weg van de harmonieuze geest", wat weer uitgelegd kan worden als 'zonder geweld'. De betekenis hiervan verwijst zowel naar de filosofie die O'Sensei had met betrekking tot aikido als naar de uitvoering van technieken van aikido.
Het woord Ki is een fundamenteel Oosters concept, dat zijn oorsprong heeft in de Chinese cultuur, waar het Chi genoemd wordt, zoals in Tai Chi of Chi Gong. Doorgaans betekent Ki levensenergie die deel uitmaakt van alles wat bestaat. Ook wordt Ki vertaald als richting en dan bij aikido specifiek de richting die een aanvaller heeft ingezet. O'Sensei was niet de eerste beoefenaar van een krijgskunst die het concept Ki gebruikte in zijn discipline.
O'Sensei verbond religieuze opvattingen met de vechttechnieken die hij eerder had geleerd. De krijgskunst, die hij overigens pas in een later stadium van zijn leven 'aikido' noemde, moest volgens hem niet gericht zijn op het vernietigen van de tegenstander, maar juist op het zo min mogelijk schade toebrengen aan de tegenstander. Op een meer filosofisch en verheven niveau zag O'Sensei aikido als middel om in harmonie te komen met de wereld rond jezelf.
In de technieken vertaalt de filosofie van O'Sensei zich doordat de aikidoka (beoefenaar van aikido) een aanval niet stopt door het tegen te houden, maar de ingezette aanval ombuigt en tegen de aanvaller keert. De aikidoka komt als het ware in harmonie met de kracht en de techniek van de aanvaller.
Krijgskunst of vechtsport.
Beoefenaars van het aikido "ontkennen" dat het een vechtsport is. Kenmerkend is vooral dat er nimmer aangevallen wordt en dat alle technieken juist bedoeld zijn als "verdediging" en een afweer vormen op een aanval. Bovendien worden er in het (inmiddels) traditionele aikido "géén" wedstrijden gehouden, hoewel dit principe niet gehuldigd wordt door de variant tomiki-aikido. Een ander belangrijk kenmerk is het beginsel van het "ju no ri", zoals in het oorspronkelijke judo, voordat dit een wedstrijdsport werd: op door de tegenstander uitgeoefende kracht wordt niet gereageerd met tegenkracht ("schrap zetten"), maar met méégeven, waarop diens kracht zich tegen hem kan keren wanneer hij uit balans gebracht wordt.
Het grote verschil met vechtsporten als karate en judo is dat er in aikido (op de tomiki-stijl na), geen nadruk ligt op het competitie-element. Sterker nog, iedere vorm van competitie is afwezig in aikido. Aikido is defensief, echter niet in de absolute zin des woords. De beoefenaar neemt het initiatief om de situatie onder controle te krijgen.
Citaten van Morihei Ueshiba.
De beoefenaar (aikidoka) traint zijn of haar lichaam en lenigheid ter verbetering van zichzelf, om zichzelf te overwinnen. Iemand die een aikidoka aanvalt, wordt niet in de eerste plaats gezien als tegenstander, maar als iemand met wie men in harmonie tracht te komen. Deze harmonie kan bereikt worden, door de aanval op een gepaste wijze onschadelijk te maken.
Gesteld kan worden dat de aikidobeoefenaar leert wat op welk moment de juiste handeling is (om de situatie te overzien en te controleren). Deze staat kan echter pas na vele jaren bereikt worden, als de technieken intuïtie zijn geworden, waarbij deze uitgevoerd worden zonder er bij na te denken. Vaak wordt er dan gezegd: de hoogste vorm is als er geen vormen meer zijn.
Techniek.
Het uitgangspunt van de aikidotechniek is het verstoren van het evenwicht van de aanvaller, door diens stoot- of slagkracht het doel te laten missen en aldus door het zwaartepunt heen te trekken, dit geschiedt door soepele, cirkelvormige bewegingen. Alle draai- en schroefbewegingen lopen uit op een worp- of hefboomtechniek. Het aikido kent drie basishoudingen en bovendien het gebruik van beide vlakke handen als een soort zwaard, verscheidene worpen en hefboomtechnieken, zoals de armklem. Omdat het traditionele aikido niet als wedstrijdsport wordt beoefend verlopen de demonstraties en examenoefeningen volgens een vastgesteld schema, waarin de verscheidene technieken aan bod komen.
Aikido wordt zowel ongewapend als gewapend beoefend. Ook wordt er met meerdere aanvallers geoefend, hoewel dit pas op hoger niveau regelmatig gebeurt. Er wordt gebruikgemaakt van een houten zwaard (boken), stok (jo) en mes (tanto).
De ongewapende technieken leren de beoefenaar de basisprincipes onderkennen en verbeteren:
Het gebruik van wapens is vaak bedoeld als ondersteunend lesinstrument, om de beoefenaar de oorsprong van bepaalde bewegingen uit te leggen en de basisprincipes te leren verfijnen. De beoefenaar leert geleidelijk aan ook zwaard-, stok- en mesvechten.
Het merendeel van de ongewapende aikidotechnieken maakt gebruik van klemmen en/of worpen ter verdediging tegen een (gewapende of ongewapende) aanval. Klemtechnieken richten zich doorgaans op het pols-, elleboog- of schoudergewricht van de tegenstander om hem zodoende onder controle te kunnen houden. Een belangrijk element bij zowel klem- als werptechnieken is de balansverstoring van de aanvaller, in veel gevallen door gebruik te maken van diens eigen aanvalskracht en -beweging. Slechts bij een minderheid van de aikidoworpen is er echt sprake van het optillen van de tegenstander, aangezien de meeste worpen relatief "laag" blijven.
Afhankelijk van de sensei kan het accent meer liggen op soepelheid en ruime bewegingen, of daarentegen juist op een snelle, scherpe uitvoering van de techniek. Voorts leggen sommige richtingen een grotere nadruk op wapentechnieken, terwijl andere zich vooral toespitsen op de ongewapende technieken. Nog andere zullen zich minder met het zuiver martiale aspect inlaten, om meer aandacht te kunnen besteden aan de onderliggende filosofische principes.
Een meer traditionele benadering van het aikido vraagt van de beoefenaar een diepgaandere studie van de technieken, deze overstijgend, naar de werkelijke inhoud. De techniek is daarbij dus slechts een middel en niet het doel op zich.
Organisaties.
De "Aikikai Foundation" (Japans: 財団法人合気会, Zaidan Hōjin Aikikai) is de oorspronkelijke aikido-organisatie in Japan, officieel erkend door de Japanse overheid in 1940. Vaak wordt ze "Aikikai Hombu" genoemd, of kortweg "Aikikai". Het hoofdkwartier, de "Aikikai Hombu Dojo", is gevestigd in Tokio, Japan.
Na de dood van Morihei Ueshiba is zijn school overgenomen door zijn zoon Kisshomaru Ueshiba en sinds 1999 is zijn kleinzoon, Moriteru Ueshiba, verantwoordelijk voor het voortzetten van de lijn van Morihei Ueshiba. Kisshomaru Ueshiba wordt vaak aangeduid als de eerste Dōshu, Moriteru Ueshiba als de tweede Dōshu. Dōshu is een erfelijke titel die binnen aikido gebruikt wordt voor het hoofd van de organisatie.
De organisatie die Morihei Ueshiba opzette en ontwikkelde wordt inmiddels voortgezet door voornoemde Hombu Dojo en wereldwijd vertegenwoordigd door de International Aikikai Federation (IAF). De stijl die zij beoefenen wordt doorgaans Aikikai Aikido genoemd.
Naast deze organisatie, bestaan er diverse andere organisaties die een andere stijl vertegenwoordigen. Naast het Aikikai Aikido wordt Ki Aikido het meest beoefend.
Stijlen.
Er zijn breed genomen drie verschillende stijlen:
Vrijwel alle stijlen zijn ontwikkeld door directe leerlingen van Morihei Ueshiba. Zo zijn er het Klassiek Aikido (door Rinjiro Shirata), het Aikido Tendo Ryu (door Kenji Shimizu), Ki-Aikido (door Koichi Tohei), Yoseikan Aikido (door Minoru Mochizuki), Aikibudo (door Alain Floquet), Yoshinkan-aikido (door Gozo Shioda) en Tomiki-aikido (door Kenji Tomiki).
Graden.
Net als bij judo en karate, kent aikido kyu-graden en dan-graden. Doorgaans zijn er zes kyu-graden waarvoor men examen kan doen en vervolgens tien dan-graden. Het is gebruikelijk dat bij alle kyu-graden een witte band wordt gedragen (hoewel sommige scholen vanaf de 3e kyu een bruine band gebruiken). Vanaf de 1e dan wordt een zwarte band gedragen.
Vanaf een vastgesteld niveau, dat per organisatie verschilt, mag de aikidoka een hakama dragen. Dit is een traditionele wijde broekrok, die meestal in het zwart of donkerblauw is uitgevoerd. De hakama is een traditioneel kledingstuk, dat over de eigenlijke witte broek van het pak wordt gedragen. Het heeft zeven plooien, 5 vooraan en 2 achteraan waarbij elke plooi naar een van de zeven samoeraideugden verwijst. De meeste scholen gebruiken het als aanduiding dat de drager een bepaald niveau heeft bereikt. In Japan draagt men hem meestal vanaf de 1e dan. Binnen de JBN is het dragen vanaf de 2e kyu, te vergelijken met de blauwe band bij judo, algemeen aanvaard. In andere scholen mag men de hakama dragen wanneer de leerling zich daar goed bij voelt en de studie van aikido serieus neemt. Het dragen van de hakama was voor de Tweede Wereldoorlog verplicht. Pas na de oorlog toen Japan zich in een economische crisis bevond werd het toegestaan de les bij te wonen zonder de hakama. Westerlingen die deze ontwikkeling zagen dachten dat alleen de gevorderden de hakama mochten dragen en beginners niet.
In traditionele aikido (volgens EPA ISTA) krijgt een leerling de zwarte band wanneer hij/zij een eigen dojo start. Shodan betekent zoveel als 'eerste stap'. Het starten van een eigen dojo wordt beschouwd als eerste stap naar zelfstandigheid/autonomie. Tegenwoordig is de hoogste graad die toegekend wordt de 8e dan, postuum kan nog occasioneel een 9e dan toegekend worden. 10e dan is zeer zeldzaam toegekend, blijkbaar voor het eerst aan Koichi Tohei, door Morihei Ueshiba zelf. Personen lager dan 1ste dan worden "mudansha" genoemd en personen met een dan-graad "yudansha". Een soortgelijke benaming is er ook voor personen met en zonder kyu-graad.
Titels.
Aikido kent de volgende (ere)titels die kunnen worden toegekend.
Voor Mitsuteru Ueshiba was eerst Kisshomaru Ueshiba en daarna Moriteru Ueshiba waka sensei. Deze aanspreektitel wordt niet meer gebruikt als ze doshu worden. Morihei Ueshiba was de eerste doshu, maar werd nooit zo aangesproken, wel met o-sensei of kaiso. Kisshomaru Ueshiba en Moriteru Ueshiba worden met respectievelijk 2e en 3e doshu genoemd. Het praktisch gebruik van het woord sensei binnen en/of buiten trainingen is sterk afhankelijk van het land, de taal, de cultuur en de onderlinge verhoudingen.

</doc>
<doc id="27979" url="https://nl.wikipedia.org/wiki?curid=27979" title="Prinses Beatrix">
Prinses Beatrix



</doc>
<doc id="27981" url="https://nl.wikipedia.org/wiki?curid=27981" title="Zijderups">
Zijderups



</doc>
<doc id="27983" url="https://nl.wikipedia.org/wiki?curid=27983" title="Tatra (automerk)">
Tatra (automerk)

Tatra is een Tsjechisch auto- en vrachtwagenmerk, onder deze naam actief sinds 1919. De geschiedenis van de firma gaat verder terug, zo maakte ze haar eerste auto en vrachtauto (bijna tegelijkertijd) in 1897. In 1998 staakte het bedrijf de productie van personenwagens om zich volledig op vrachtwagens te concentreren. In 2013 ging Tatra failliet. Na een doorstart bouwt het voornamelijk gespecialiseerde ‘off-road’ vrachtwagens.
Geschiedenis.
In het jaar 1850 werd door Ignaz Schustala in de Moravische stad Nesseldorf (thans Kopřivnice in Tsjechië, maar destijds een deel van het Oostenrijkse keizerrijk) een wagenfabriekje opgericht. Om de zaak uit te breiden vormde hij drie jaar later een compagnonschap met de rijke zakenman Adolf Raschka.
Ignaz Schustala &amp; Co produceerde een groot aantal wagens en carrosserieën en deed het twintig jaar lang goed, tot de dood van Raschka in 1877. De zaken gingen daarna snel bergafwaarts, maar dat veranderde plotseling als gevolg van het verzoek van de Stauding-Strambergerspoorweg om spoorwagons. Schustala besloot onmiddellijk om zijn productie om te schakelen naar spoorwagons.
In 1890 nam hij de ingenieur Hugo von Rosslerstamm als technisch directeur aan, die tot dan toe bij een andere spoorweg in dienst was geweest. Het jaar daarop overleed Schustala en de onderneming werd een vennootschap, de "Nesseldorfer Wagenbau Fabriks Gesellschaft", onder de directie van Von Rosslerstamm.
Personenauto's.
Nesseldorfer spoorwegmaterieel bouwde al auto's sinds 1897, met een tweecilinder boxermotor achterin. In 1897 kwam de Oostenrijkse auto-ontwerper Hans Ledwinka bij Nesseldorfer in dienst. Hij verbeterde de overbrenging van het eerste model auto, en ontwierp een racewagen en drie andere modellen. In 1917 ging hij na een meningsverschil met de directie bij Steyr werken, maar in 1921 keerde hij terug bij het bedrijf dat inmiddels in de nieuwe republiek Tsjecho-Slowakije was komen te liggen, en nu "Tatra" heette (naar het Tatragebergte). Tot 1945 was Ledwinka de hoofdconstructeur van Tatra. Hij gebruikte veel technieken en ontwerpdetails die nu tot de Oostenrijkse school van auto-ontwerpers worden gerekend.
Als eerste bij zijn terugkeer van Steyr in 1921, ontwierp Ledwinka een voor die tijd zeer moderne viercilinder lijnmotor met hemisferische verbrandingskamers en bovenliggende nokkenas voor het Type S. Daarna in 1923 de Tatra 11, met typische ruggengraatchassis en luchtgekoelde motor dat tot eind van de personenautobouw door Tatra behouden bleef.
Later werd Tatra bekend door zijn stroomlijnauto's. Rond 1934 werd de T77 uitgebracht. Samen met de Chrysler Airflow en de Rumpler-Tropfenwagen behoort deze tot de eerste stroomlijnauto's. In 1936 kwamen naast het vervolgmodel T77a, de T87 en de T97 (met viercilinder boxermotor) uit. De Duitse KdF-Wagen (Kraft durch Freude), het prototype van de Volkswagen Kever, toont gelijkenis met de T97 en maakte inbreuk op octrooien van Tatra voor luchtgekoelde motoren. Tatra spande een proces aan tegen Ferdinand Porsche, dat na de Tweede Wereldoorlog door Volkswagen zou worden geschikt.
Vrachtwagens.
Ook op het gebied van vrachtwagens was het bedrijf actief. In 1926 verscheen de Tatra 24, een drieasser met open laadbak.
Na de oorlog.
Na de Tweede Wereldoorlog werd Tatra in 1946 genationaliseerd. In 1947 begon de productie weer. Het eerste model was de T600 Tatraplan met een vier cilinder luchtgekoelde motor van 1952 cc. Aan dit model werkte Hans Ledwinka nog mee vanuit de gevangenis, waar hij vastzat wegens collaboratie. In 1951 besloot de staat dat Tatra zich op de bouw van vrachtwagens moest concentreren. Als gevolg hiervan werd de Tatraplan in het vervolg bij Škoda in Mladá Boleslav gebouwd. Later werd de productiestop voor personenauto's opgeheven, en in 1956 werd de T603 getoond aan het publiek. Hoofdconstructeur voor de T603 was Julius Mackerle. Het gaat hier wederom om een Tatra met de typische kenmerken die Hans Ledwinka introduceerde: pendelassen, ruggegraatchassis, luchtgekoelde heckmotor en een stroomlijn. Eveneens vroege Ledwinka-vondsten waren de halfronde verbrandingskamers, vierwielremmen en tandreepbesturing. Opvallend waren de drie koplampen. In 1961 verscheen de T603 op de weg met een V8 motor met een cilinderinhoud van 2455 cc die slechts 93 pk leverde. In 1963 kwam een aangepaste versie uit onder de aanduiding T2-603. De typische drie koplampen waren nu vervangen door vier stuks.
De in 1968 door Vignale ontworpen T613 kwam pas in 1974 in volle productie. De Tatrakenmerken bleven nog grotendeels behouden, de motor was boven de achteras geplaatst, maar de stroomlijnvorm maakte plaats voor een moderne rechtere, scherper gelijnde carrosserie. Alle modellen vanaf de T603 werden veelal gebouwd voor partijfunctionarissen.
In het vrachtwagensegment produceerde Tatra in 1973 de zware "813", op welk onderstel onder andere een 8x8 kipper verkrijgbaar was.
Na 1989.
Tegen het einde van de jaren tachtig produceerde het bedrijf meer dan 16.000 vrachtwagens per jaar en telde het ruim 16.000 werknemers. Ruim de helft van de voertuigen werden afgezet in het buitenland, met name in de Oostbloklanden. Tatra was alleen verantwoordelijk voor de productie en het behalen van de productieplannen. De verkoop in het buitenland was in handen van de staatsverkooporganisatie Motokov.
Na het uiteenvallen van de Sovjet-Unie in 1989 raakte het bedrijf in de problemen. Tatra moest zelf de verkoop ter hand nemen. Dit viel tegen en verder kreeg Tatra veel concurrentie van West-Europese vrachtwagenproducenten in de traditionele afzetmarkten. De verkopen daalden van 15.500 vrachtwagens in 1989, naar 8.200 stuks in 1995, 6.500 in 2000 en nog slechts 3.300 in 2005. Het bedrijf leed zware verliezen en de schulden liepen op. Tatra leed in 1994 een verlies van 78 miljoen gulden. In 1995 verdwenen 1200 van de 8200 banen en werden diverse dochterbedrijven verkocht. Het bedrijf was geprivatiseerd maar in 1999 greep de overheid in. Ze hielp het bedrijf financieel om een faillissement te voorkomen en kreeg een meerderheid van de aandelen in handen.
In 1996 werd nog een poging gedaan om met een in basis verbeterde T613, de T700, een aantrekkelijke en verkopende auto in de markt te zetten. In 1997 vierde de onderneming het honderdjarige bestaan van de automobielfabriek. In 1998 werd de zwaar verlieslatende productie van personenwagens na ongeveer zeventig stuks T700 gestaakt, hoewel het laatste jaar slechts zes exemplaren verkocht werden.
Focus op vrachtwagens.
Tatra ging door met de productie van vrachtwagens. In 2003 nam het Amerikaanse bedrijf Terex een groot belang in het bedrijf. Dit was van korte duur en in 2006 gingen 91% van de aandelen over naar Tatra Holding (ex Blue River-fonds), een internationale groep investeerders. In 2011 kocht DAF een aandelenbelang van 19%, maar dat was niet de eerste stap in een volledige overname van Tatra. Het bedrijf had het financieel moeilijk en ging in 2013 failliet mede door een corruptieschandaal in India. Na een doorstart door twee Tsjechische investeerders bleef DAF Trucks het belang van 19% houden.
In 2014 sloten Tatra Trucks en DAF Trucks een nieuwe samenwerkingsovereenkomst waarbij DAF motoren en cabines ging leveren aan Tatra. Enkele DAF-dealers zijn ook geautoriseerd Tatra-dealer. Jaarlijks worden er nog maar zo'n 900 wagens gemaakt door ongeveer evenveel werknemers. Tatra maakt voornamelijk gespecialiseerde ‘off-road’ vrachtwagens waarvan het merendeel wordt geëxporteerd. Het leger is een belangrijke afnemer al ziet het bedrijf meer groeimogelijkheden in de civiele markt.

</doc>
<doc id="27985" url="https://nl.wikipedia.org/wiki?curid=27985" title="Nuuk">
Nuuk

Nuuk (Deens: "Godthåb") is de hoofdstad van Groenland en veruit de grootste stad van het land. Op 1 januari 2009 is de gemeente Nuuk opgeheven en opgegaan in de gemeente Sermersooq. Op 1 januari 2020 had de stad 18.326 inwoners.
"Nuuk" betekent "landtong" in het Groenlands. "Godthåb", de Deense naam voor de stad, betekent "Goede hoop". Nuuk ligt aan het Nuup Kangerlua fjord, aan de zuidwestkust van Groenland.
Geschiedenis van Nuuk.
De hedendaagse nederzetting stamt uit 1721 toen de Noorse zendeling Hans Egede de eerste permanente Europese kolonie en handelspost stichtte op het nabije "Hoop-Eiland". De bedoeling van Egede was het bekeren van de Noorse kolonisten, maar hij ontdekte dat die waren uitgestorven. Bovendien bleek het een ongeschikte plaats te zijn voor een nederzetting en op 29 augustus 1728 werd Godthåb gesticht.
In 1874 werd Godthåb een onderwijscentrum met de opening van de Groenlandse kweekschool (pedagogische academie). De universiteit, Ilisimatusarfik, is hier ook gevestigd.
In 1908 werd een nieuwe bestuurlijke regeling van kracht die voorzag in de oprichting van twee regionale (parlementaire) vergaderingen. Deze werden na de Tweede Wereldoorlog verenigd en in Godthåb gevestigd. Het was daarom logisch dat na de "status aparte" van Groenland in 1979 het Groenlandse parlement, het Landsting, ook in Godthåb werd gevestigd. Tevens werd de naam toen veranderd in het Groenlandse Nuuk.
Op 14 maart 1970 kostte een explosie in het flatgebouw 'blok 5' aan 11 mensen het leven.
Vanaf 2005 is de stad begonnen met het ontwikkelen van de uitbreidingswijk Qinngorput die op enige afstand van de stad is gelegen. De wijk moet uiteindelijk circa 1.200 huizen gaan tellen. Ondanks dat Nuuk de hoofdstad is van een zeer dunbevolkt land kampt de stad zelf met enig ruimtegebrek. In het beleidsplan van de stad (Kommuneplan 2028) wordt gesproken over stadsuitbreidingen richting de eilanden ten zuiden van Nuuk door deze met bruggen te verbinden met de stad.
Toerisme.
De plaats is een startpunt voor allerlei outdooractiviteiten. Zo zijn er twee skiliften tegenover de luchthaven, naar verluidt 's werelds moeilijkste golfbaan, diverse tracks voor hikers en in de buurt zijn er visstekjes. Ook klimmers kunnen er terecht. Daarnaast zijn er onder andere een zwembad, "Malik" genaamd, een cultureel centrum en bioscoop genaamd Katuaq en diverse musea.
Vervoer.
De stad heeft een internationale luchthaven op ongeveer 3 km van het centrum (Bycenter) vandaan. Air Greenland voert 6 dagen per week vluchten uit met de De Havilland Canada DHC-7 naar o.a. Sisimiut, Narsarsuaq, Kangerlussuaq, Ilulissat en Kulusuk. Icelandair vliegt in de zomermaanden een verbinding naar Reykjavik met een De Havilland Canada DHC-8.
De Groenlandse steden worden niet met elkaar verbonden door wegen. Royal Arctic Line voert wekelijks vaarten uit naar de kleinere plaatsen in de omgeving. Daarnaast vaart Arctic Umiaq Line met een boot langs de Groenlandse westkust.
In Nuuk rijdt Nuup Bussii van 's ochtends vroeg tot 's avonds laat op diverse routes tussen het stadscentrum (Bycenter), de buitenwijken Nuussuaq en Qinngorput, het vliegveld en de Atlantische haven.
Energie.
Nuuk wordt van energie voorzien door de waterkrachtcentrale Buksefjord, circa 48 kilometer van de stad. De centrale en de stad worden met elkaar verbonden door een hoogspanningsleiding, waarbij de Ameralikfjord wordt gepasseerd met een overspanning van ruim 5.300 meter.
Sport.
Nuuk heeft 3 grote omnisportclubs:
B-67 won de Groenlandse voetbalcompetitie dertien keer, gevolgd door Nagdlunguaq-48. De Coca Cola GM wordt elk jaar in twee weken afgewerkt.
Gezondheid.
In Nuuk ligt het Koningin Ingridziekenhuis.

</doc>
<doc id="27986" url="https://nl.wikipedia.org/wiki?curid=27986" title="Rysy">
Rysy

De Rysy is een berg in de Hoge Tatra. De hoogste van de drie toppen (2503 m) ligt op Slowaaks grondgebied. De noordwestelijke top (2499 m) is het hoogste punt van Polen.
Aan de voet van de berg ligt aan de Poolse kant in een keteldal het grootste gletsjermeer van de Hoge Tatra, Morskie Oko. Van de naam van dit meer, die zeeoog betekent, is ook de traditionele Duitse naam van de Rysy afgeleid: "Meeraugspitze".
De eerste beklimming van de Rysy vond in 1840 plaats en staat op naam van Ede Blásy.

</doc>
<doc id="27987" url="https://nl.wikipedia.org/wiki?curid=27987" title="Nationale Vervoerbewijzen">
Nationale Vervoerbewijzen



</doc>
<doc id="27988" url="https://nl.wikipedia.org/wiki?curid=27988" title="NVB">
NVB

NVB kan betrekking hebben op:

</doc>
<doc id="27989" url="https://nl.wikipedia.org/wiki?curid=27989" title="Nationaal Tarief Systeem">
Nationaal Tarief Systeem



</doc>
<doc id="27990" url="https://nl.wikipedia.org/wiki?curid=27990" title="NTS">
NTS



</doc>
<doc id="27991" url="https://nl.wikipedia.org/wiki?curid=27991" title="Nationaal tariefsysteem">
Nationaal tariefsysteem



</doc>
<doc id="27992" url="https://nl.wikipedia.org/wiki?curid=27992" title="Onderdendam">
Onderdendam

Onderdendam (Gronings: "Onderndaam") is een dorp in de gemeente Het Hogeland. Het ligt ongeveer vier kilometer ten noorden van Bedum in de provincie Groningen in Nederland. In telde de plaats inwoners. Onderdendam is een beschermd dorpsgezicht.
Ligging.
Onderdendam ligt op een kruispunt van wegen en kanalen en fungeerde daarom lange tijd als centrumplaats. Het Warffumermaar gaat er naar het noorden (Warffum, Baflo), het Boterdiep naar het oosten (Middelstum, Stedum, Uithuizen) en naar het zuiden (Bedum, Groningen), het Kardingermaar naar het zuidoosten (Thesinge) en het Winsumerdiep naar het westen (Winsum, Leens, Ulrum).
Naam.
De oudste vermelding is "Uldernadomme" (1252). Dit betekent waarschijnlijk 'een in het onland (= moeras) aangelegde dam'. Deze naam heeft een parallel in de naam van de nabijgelegen wierde van Onderwierum, "Uldernawerum" (1376) of "Undernawerum" (1386), die kennelijk genoemd is naar hetzelfde onland. De latere naamvorm "Onderndamme" komt voor het eerst in 1323 voor.
Een andere (populaire maar onwaarschijnlijkere) verklaring werd gegeven in 1828: een dam "onder" de waterspiegel, een soort kunstmatige voorde of oversteekplaats waar het water overheen kan stromen.
Geschiedenis.
Het dorp heeft vroeger een rechtbank (kantongerecht) en de bijbehorende gevangenis gehad. Het had een notaris en ook het waterschap Hunsingo was in deze plaats in het midden van het Hogeland gevestigd. Het was een tijdlang de "hoofdplaats" van Hunsingo, en later ook van de gemeente Bedum, maar vreemd genoeg had het tot in het begin van de negentiende eeuw geen eigen kerk. Kerkelijk viel het onder het kerspel Menkeweer. Pas in 1840 werd de Hervormde kerk gebouwd, in 1933 gevolgd door de Gereformeerde kerk. De plaats was dus van enig belang in de regio en had daarom als bijnaam: "Lutje n Hoag" (Klein den Haag). Nu is alles vertrokken, het waterschap (Noorderzijlvest) verliet in juni 2001 als laatste het dorp.
Steeds meer keert de horeca terug in dit dorp. Zo is er sinds 1993 ook elk jaar het "Scheepsjoag'n", een dorpsfeest met als onderdeel het scheepsjoagen, zoals het vroeger ook daadwerkelijk gebeurde door dit dorp.
Onderdendam ligt in het gebied dat te lijden heeft van aardschokken en bodemdaling als gevolg van gaswinning. Een rijksmonument, de herenboerderij "De Haver" uit 1894 van het Oldambtster type aan de rand van het beschermde dorpsgezicht, werd door schade onbewoonbaar verklaard en om die reden opgekocht door de Nederlandse Aardolie Maatschappij en een instantie van de Rijksoverheid gezamenlijk.
Gevelsteen.
Aan de Warffumerweg is een huis met een dubbele gevelsteen, met daarop het volgende epigram:
De tekst vertelt, dat de uil de muis heeft gevangen die de kat wou, waarop de kat hem meedeelt dat een uil voor hem ook een prooi is.
Dit soort gevelstenen komt vaker voor. Op een inmiddels verdwenen gevelstenen in het Duitse Hinte stond vroeger te lezen:
Een steen met een vergelijkbare tekst is te vinden in Ommen.
Het rijmpje kwam in Noord-Duitsland vaker voor. De oudste variant was te lezen op een huis uit 1559 in Emden:
Molens.
Even ten noorden van Onderdendam staat de poldermolen "De Zilvermeeuw". In het dorp staat de geheel gerestaureerde korenmolen "Hunsingo".Ten noorden van het Zijldiep stond de houtzaagmolen 'De Vriendschap', gebouwd omstreeks 1793; deze molen werd na een brand in 1899 vernieuwd en in 1931 gesloopt.

</doc>
<doc id="27993" url="https://nl.wikipedia.org/wiki?curid=27993" title="Status aparte (Koninkrijk der Nederlanden)">
Status aparte (Koninkrijk der Nederlanden)



</doc>
<doc id="27994" url="https://nl.wikipedia.org/wiki?curid=27994" title="Tatra (gebergte)">
Tatra (gebergte)

De Tatra (Slowaaks en Pools: "Tatry") is een gebergte op de grens van Polen en Slowakije. Het vormt een deel van de Karpaten.
Het gebergte bestaat uit vier delen:
Nationale parken.
Een groot deel van de bovenstaande gebieden behoren tot het 795 km² grote Nationaal Park Tatra (Slowaaks: "Tatranský národný park"). Ook het Poolse deel van de Tatra is bekend onder de naam Nationaal Park Tatra (Pools: "Tatrzański park narodowy"). Een ander nationaal park in de Tatra is het Nationaal Park Lage Tatra.

</doc>
<doc id="27995" url="https://nl.wikipedia.org/wiki?curid=27995" title="Tatra">
Tatra



</doc>
<doc id="27999" url="https://nl.wikipedia.org/wiki?curid=27999" title="Brno">
Brno

Brno (Duits: "Brünn") is de grootste stad van Moravië en de tweede stad van Tsjechië en heeft 390.000 inwoners. Het grootstedelijk gebied Brno heeft ongeveer 720.000 inwoners. De stad ligt aan de samenvloeiing van de rivieren Svitava en Svratka en kenmerkt zich door een groot aandeel van studenten. Men spreekt in Brno het dialect Hantec.
Brno is de hoofdstad van Moravië en het politieke en culturele centrum van de Zuid-Moravische regio. Het is het centrum van de Tsjechische rechterlijke macht, met de zetels van het constitutioneel hof, het hooggerechtshof, het Openbaar Ministerie, en een aantal overheidsinstanties. Brno is ook een belangrijk centrum voor hoger onderwijs in Centraal-Europa, met 33 faculteiten die behoren tot 13 instellingen voor hoger onderwijs en ongeveer 70.000 studenten.
Het expositiecentrum van Brno is een van de grootste expositiecentra in Europa. Het complex werd geopend in 1928 en huisvest tentoonstellingen en handelsbeurzen. In Brno worden motor- en andere races gehouden op het Masaryk Circuit, waarvan de MotoGP een van de meest prestigieuze races is. Een ander groot jaarlijks evenement is een internationale vuurwerkwedstrijd, "Ignis Brunensis", dat tienduizenden bezoekers trekt.
De meest bezochte bezienswaardigheden van de stad zijn de burcht Spielberg en de Kathedraal van de Heiligen Petrus en Paulus op de Petrov heuvel, twee middeleeuwse gebouwen die het stadsbeeld domineren en vaak worden afgebeeld als de traditionele symbolen van de stad. Het andere grote bewaard gebleven kasteel in de buurt van de stad is het Veveří Kasteel bij het Brno Reservoir. Een ander architectonisch monument van Brno is de functionalistische Villa Tugendhat, die in 2001 werd toegevoegd aan de UNESCO-lijst van werelderfgoed. De stad is lid van het UNESCO Creative Cities Network en werd in 2017 aangewezen als "Muziekstad".
Geschiedenis.
Al in de vroege middeleeuwen was Eburodunum, vermoedelijk het oudste Brno, een marktplaats die zich in het Groot-Moravische Rijk, dat toen ook het westen van Slowakije omvatte, ontwikkelde tot bestuurscentrum. Moravië werd rond 900 schatplichtig aan Hongarije, daarna aan Polen en kwam pas na het midden van de 12de eeuw tot verdere ontwikkeling. In 1190 wordt Brno voor het eerst genoemd en in 1243 werd het koningsstad onder gezag van de Boheemse koningen. Ter bevestiging werd een nieuwe burcht op een hoge rots aan de rand van de stad gebouwd: Spielberg/Špilberk. De stadsburgers kwamen uit het zuiden van Duitsland, Oostenrijk en de zuidelijke Nederlanden. In 1349 werd Brünn, toen uitgegroeid tot 10.000 inwoners, de residentie van de markgraaf van Moravië. Epidemieën en belegeringen door de Hussieten brachten de stad in de volgende eeuw in een neergang. In 1464 werd de Joodse gemeenschap uitgewezen.
In 1471 kwam Moravië onder het koningschap van Hongarije en in 1526 onder Habsburgs gezag. In de reformatieperiode werd Brünn een centrum van Doopsgezinde sekten. De Moravische adel bood hun een schuilplaats, met name aan vervolgde Tirolers die samen met hun geloofsgenoten uit overig Oostenrijk, Zwitserland en zuidelijk Duitsland Hutterer genoemd werden. Na 1620 werden zij verdreven in het gewelddadige programma van de contrareformatie. Zij vluchtten naar Transsylvanië, vervolgens een eeuw later naar de Oekraïne en vandaar weer een eeuw later naar Amerika.
In 1641 werd Brünn hoofdstad en bestuurlijk centrum van de wat nu heette: het Habsburgse kroonland Moravië. De oude hoofdstad Olmütz, nu Olomouc, bleef kerkelijk centrum, als residentie van de bisschop.
In 1805 werd niet ver van de stad het Oostenrijkse leger bij Austerlitz verslagen door Napoleon.
De nieuwe tijd deed zijn intrede met de aansluiting op de spoorwegverbinding Wenen - Breslau, die moderne industrialisatie mogelijk maakte.
De bewoners van Brünn waren volgens de volkstelling aan het einde van de Oostenrijks-Habsburgse tijd in meerderheid, dat wil zeggen voor twee derde, Duitstalig. De stad telde zowel Duitse als Tsjechische hogeronderwijsinstellingen. De concurrentie tussen Duitsers en Tsjechen bepaalde het klimaat in toenemende mate. In 1918 werd het nieuwe Tsjecho-Slowakije gesticht en namen Tsjechen de wacht over in wat nu voortaan Brno heette. Duitstaligen, die nog wel de hogere middenklasse bleven domineren, zakten in aantal tot een derde: ruim 50.000, waarvan één op de vijf Joden. Zij bleven. Na de Duitse bezetting van Tsjecho-Slowakije in 1940 werd de stad opnieuw Brünn en als zodanig de hoofdstad van het landsdeel Moravië in het zogenaamde Protectoraat Bohemen en Moravië. Ruim 9.000 Joodse burgers werden afgevoerd naar concentratiekampen waaruit minder dan één op de tien terugkeerde. Na collectieve onteigening en staatsburgerlijke ontrechting volgens de Beneš-decreten, werden eind mei 1945 27.000 nog niet gevluchte Duitstalige inwoners, uit hun huizen gehaald en in de richting van Oostenrijk in een dodenmars afgevoerd waarbij één op de tien het leven liet (Verdrijving van Duitsers na de Tweede Wereldoorlog).
Na de oorlog groeide de stad in snel tempo uit tot een industrieel centrum. De bevolking verdubbelde zich maar stagneert sinds de val van het IJzeren Gordijn. In bevolkingsomvang is de stad de tweede van Tsjechië.
Geografie.
Brno ligt centraal in het zuidoostelijk deel van Tsjechië, in de historische regio Moravië. De zuidelijke grens ligt op ongeveer 55 kilometer afstand van de stad, de oostelijke en noordelijke beide op circa 90 kilometer.
Brno ligt in de vlakte rond de rivier de Svratka en Svitava, hemelsbreed 50 kilometer voordat deze rivier uitmondt in de Thaya, die niet veel later op haar beurt uitmondt in de Donau. In de stad monden de Ponávka, Leskava en de Veverka potok uit in de Svratka.
Het hoogteverschil in de stad is groot: in het zuiden ligt de stad op 190 meter boven de zeespiegel, terwijl dat in het noordwesten al 479 meter is.
Cultuur.
Brno heeft een goed geconserveerd historisch centrum en is vermaard om zijn modernistische architectuur, met name vanwege de villa Tugendhat (1930) van Mies van der Rohe.
Elk jaar in juni wordt de "Ignis Brunensis" gehouden. Dit is een internationale vuurwerkwedstrijd waar jaarlijks 200.000 toeschouwers op afkomen.
Onderwijs.
Brno heeft een uitgebreid onderwijsaanbod en sterke onderzoekscentra. In de stad zijn de Technische Universiteit Brno en de Masaryk-universiteit gevestigd als twee grootste universiteiten, naast kleinere instellingen als de Universiteit voor Diergeneeskunde en Farmacie, de militaire Universiteit voor Verdediging en de Janáček-muziekacademie.
Sport.
Ten noordwesten van de stad vindt men het beroemde Automotodrom Brno, de bakermat van de eerste Tsjecho-Slowaakse Grand Prix in 1930 en vandaag de dag nog steeds in gebruik voor belangrijke wedstrijden voor auto's en motorfietsen, zoals de Grand Prix-wegrace van Tsjechië.
Een van de populairste sporten in Tsjechië is ijshockey. Het ijshockeyteam van Brno staat bekend als HC Kometa Brno en is de op een na succesvolste club in Tsjechië met 11 kampioenentitels.
De plaatselijke voetbalclub heet FC Zbrojovka Brno (vroeger Boby Brno) en speelt in de Fortuna národní liga.
In 2007 werd in Brno van 1 tot en met 10 november het wereldkampioenschap korfbal gehouden.
In 2014 werd in Brno een deel van de "Europa Cup honkbal" gespeeld in het Městský Stadion van de club Draci Brno.
In 2007 drong langebaanschaatser Martina Sáblíková bij toenmalig premier Mirek Topolánek aan op een deugdelijke ijsbaan in Brno en in 2015 ging de regionale politiek unaniem akkoord met het voorstel voor een subsidie van een kleine anderhalf miljoen euro voor de bouw van de eerste ijshal.
Bezienswaardigheden in Brno.
In de directe omgeving:
Zustersteden.
Een overzicht van de zustersteden staat op de officiële website van de stad.

</doc>
<doc id="28000" url="https://nl.wikipedia.org/wiki?curid=28000" title="Loki">
Loki

Loki (ook "Looki", "Loke", "Lopt" of "Loptr") is de god van chaos en leugens uit de Noordse mythologie.
Hij is een onruststoker en een gedaanteverwisselaar. Hij helpt andere goden, maar werkt hen ook vaak tegen. Nadat hij een hand had in de dood van de god Balder besloten de andere goden hem op te sluiten. Hij werd in een grot vastgebonden met de ingewanden van zijn eigen zoon en er werd een slang boven zijn hoofd gehangen waarvan het gif op zijn gezicht droop. Hier zou hij blijven tot Ragnarok, het einde van de wereld. In de daaropvolgende oorlog zou hij strijden tegen de andere goden en zouden Heimdall en hijzelf elkaars einde betekenen.
Genealogie.
Loki was een van de zonen van Farbauti en Laufey en bloedbroeder van Odin.
Loki trouwde tweemaal, eerst met de reuzin Angrboda die hem drie monsterlijke wezens schonk: Fenrir, de Midgaardslang (of: Jǫrmungandr) en Hel (koningin van de onderwereld). Eigenlijk heet Loki's dochter Leikinn of Leikn en is zij de godin van de ziekte, en Niflhel (ofwel: 'Niet Hel') is niemand anders dan de schikgodin Urd. Daarna trouwde hij met Sigyn, die hem twee zonen schonk: Vali en Narvi. Deze zonen speelden een rol bij zijn gevangenneming. In feite hebben deze zonen nooit bestaan, want Narvi (Nidhadr, Mimir) is niemand minder dan Mimir, en Vali is de zoon van Odin en Rindr. Het waren Mimirs ketens die gebruikt werden om Loki te binden, waarmee wordt verwezen naar Vali's ketens die hem ervan weerhielden om Hodr te doden, oftewel de baarmoeder van zijn eigen moeder Rindr.
Loki is ook de moeder van Sleipnir, omdat hij toen de gedaante had aangenomen van een (grijze) merrie en toen bevrucht werd door de hengst Svadilfari, het paard van de vorstreus.
Zijn exploten.
Loki geeft bij de schepping van de werelden kleuren aan de brug Bifröst, die Heimdall gemaakt heeft, en maakt die tot een regenboog. De wereld is dan klaar en de mens kan er verschijnen (vers 17-18 van de Voluspá).
Zijn boosaardige inslag kwam misschien voort uit het feit dat zijn ouders vorstreuzen waren. Hij kon het niet laten gewaagde grappen uit te halen en de goden in gevaar te brengen, al redde hij hen vaak ook weer dankzij zijn gewiekstheid. Zo bewerkstelligde hij eens de ontvoering van Iduna, waardoor de goden snel verouderden. Soms bracht hij zijn kameraad Thor in gevaar, ook al hielp hij hem ook zijn hamer terug te krijgen zoals verhaald in de Þrýmskviða.
Bij de aanleg van Asgaard fopte hij de vorstreus Hrimthur die er rondom een muur moest aanleggen, en alleen zijn loon van de Asen kreeg als hij de klus op tijd klaarde. Loki veranderde zichzelf in een merrie en lokte zo Svadilfari,het paard van de vorstreus weg, met als gevolg dat de vorstreus er zelf achteraan ging hollen om zijn paard terug te krijgen. Uit het samenzijn met die hengst kwam Sleipnir voort, het achtbenige paard dat voor Odin bestemd was.
In de Reginsmál, 'het lied van Regin', vertelt Regin aan Siegfried over Odin, Hoenir en Loki. Ze waren naar de waterval van de dwerg Waakzaam gekomen, die er als snoek leefde. Otter, de broer van Regin en Fafnir, verorberde er een zalm, toen Loki hem met een steen dood wierp. Ze stroopten hem z'n vel af. Aan het hof van Hreidmar, de vader van Regin, Fafnir en Otter, werden de goden gevangengenomen. Ze moesten het ottervel van binnen en van buiten met goud bekleden. Loki moest voor het goud gaan zorgen. Loki ving de snoek Waakzaam en nam hem al zijn goud af. Daarmee werd het ottervel bedekt en de goden werden in vrijheid gesteld. Fafnir doodde zijn vader en eigende zich al het goud toe, waarna Regin Siegfried ertoe aanzette de draak Fafnir te doden en zich zijn schatten toe te eigenen.
Na de dood van Balder en Hödur richt de zeereus Aegir een feestmaal aan in zijn grot. Op dat feest gaat Loki zoals beschreven in de Lokasenna te ver in zijn belediging van de andere goden, daarom besluiten ze hem gevangen te zetten. Loki weet dat het zo ver is, en gaat op een kale berg zitten om ze aan te zien komen. Wanneer de goden komen verandert hij zichzelf in een zalm. De goden maken een net om hem te vangen, maar hij ontwijkt het eerst. Op zee wachten hem echter de zeemonsters en vissen onder aanvoering van Njord en Aegir. Loki vlucht terug over het net heen, maar Thor is sneller en grijpt hem.
Om een eind te maken aan zijn boosaardigheid wordt hij vastgebonden onder de druipende bek van een gifslang (een van zijn kinderen). Loki verveelde zich daar vreselijk. Hij wachtte op Ragnarok, waarin hij de machten van het kwaad zou aanvoeren tegen de goden. Zelf sneuvelt hij ten slotte door toedoen van Heimdall.
Karakter en betekenis.
Loki is een dubbelzinnig en geheimzinnig figuur:
Volgens de Gylfaginning is hij een Ase en hij vecht vaak met hen tegen de reuzen. Door dwergen laat hij magische voorwerpen smeden zoals de hamer Mjölnir voor Thor en de ring Draupnir voor Odin. Maar hij is tegelijk fier op zijn moord op Balder en is de vader van helse wezens.
Vaak wordt hij ook als cultuurheld erkend, verwant aan de Griekse Prometheus. Het vuur dat deze aan de mensen schenkt is een dubbelzinnige gift: enerzijds cultuurbevorderend (warmte, licht, kookkunst, metaalbewerking...), anderzijds cultuurdodend als blijkt dat de mens het in feite niet kan beheersen (vuurwapens, techniek).
Maar, alhoewel hij volgens sommige gangbare theorieën als vuurgeest wordt gezien, met al het potentieel voor goed en kwaad dat met vuur samengaat, zou het kunnen dat deze visie is terug te voeren tot een taalkundige contaminatie met "logi" 'vuur', want er is daarvoor slechts weinig aanwijzing in de mythe, waar Loki's rol vooral geassocieerd wordt met Odin, hetzij als diens gewillige evenknie, hetzij als zijn antagonist.
Ström identificeert zelfs de twee goden in die mate dat hij Loki een 'hypostasis van Odin' noemt. En Rübekeil suggereert dat de twee goden aanvankelijk identiek waren, afgeleid van de Keltische Lugus of Lugh (wiens naam in "Loki" zou vervat liggen). In ieder geval was de figuur van Loki waarschijnlijk geen late uitvinding van de Noordse skalden, maar stamt zij eerder af van een gemeenschappelijk Indo-Europees prototype.
Dr. Jan de Vries zag in Loki een mythisch figuur verwant aan de Noord-Amerikaanse trickster, een ambivalent wezen, ook in zijn houding tegenover de mensen.
Voor Georges Dumézil is Loki een archetypisch figuur van altijd aanwezig bedrog en kwaadaardigheid, en zijn aanwezigheid onder de vijanden van de goden tijdens het eschatologisch gevecht maken hem tot homoloog van Duryodhana uit het Indiase Mahabharata epos. Daar is Duryodhana de verpersoonlijking van de tijdgeest van het tijdperk van verval en ondergang (Kali Yuga), die in de Noordse mythologie overeenkomt met het begrip Fimbulvetr.
Dat het getal 13 doorgaat als ongeluksgetal, is mogelijk afgeleid van een sage rondom Loki waarin hij als 13e, niet uitgenodigde gast op een feest verschijnt en vervolgens de wereld in rouw dompelt.
Loki had geen tempels noch cultus.

</doc>
<doc id="28001" url="https://nl.wikipedia.org/wiki?curid=28001" title="Thor">
Thor

Thor (runen: þonar ᚦᛟᚾᚨᚱ), in het Oudhoogduits en Fries Tonger, in de Continentale Germaanse mythologie Donar of Thonar, in het Oudnoords Þórr, in het Oudsaksisch Thunaer of Thunar is de dondergod in de Noordse en Germaanse mythologie. Hij is een zoon van Wodan en de aardgodin Fjorgyn. In de apocriefe Friese geschiedschrijving stelde men hem gelijk aan de (fictieve) god Stavo, die in Stavoren vereerd zou zijn.. 
Als kind was hij al sterk en daarnaast moeilijk opvoedbaar. Daarom werd hij opgevoed door twee bliksemgeesten, Vingnir en Hlora. Hij groeide uit tot een enorme man, bijna een reus, met dezelfde kracht, en zijn hamer Mjölnir maakte hem nog sterker.
Thor was bevriend met Loki en zijn favoriete bezigheid was het doodslaan van reuzen. Hij staat voor ordeschepper tegenover de chaos.
Verhalen.
Deze twee eigenschappen komen beide terug in Þrýmskviða, waarin de reus Þrymr Thors hamer steelt. Þrymr wil hem enkel teruggeven als hij Freya, de vruchtbaarheidsgodin, tot vrouw krijgt. Dit is natuurlijk onmogelijk, zonder Freya zou nooit de zomer intreden (de Germanen kenden slechts zomer en winter), en daarom smeedde Loki een plan. 
Hij leende de verenjurk van Freya en liet Thor die aantrekken. Verkleed als vrouw ging Thor, samen met Loki, naar Útgard, in het land der Jötun, waar zij hartelijk ontvangen werden door Þrymr. Deze laatste dacht namelijk dat Thor Freya was; dat deel van het plan slaagde dus. Maar Thor at en dronk zoveel, dat het de reuzen opviel. Loki legde echter uit dat Freya zo verheugd was te mogen trouwen met de beroemde Þrymr, dat zij zeven dagen en zeven nachten niet had gegeten. Kort daarna, toen de reuzen dronken genoeg waren, vroeg hij de hamer te geven en daarop sloeg Thor alle aanwezige reuzen dood.
Tyr vertelt Thor over de ketel van Hymir en ze ontmoeten de grootmoeder van Tyr met negenhonderd hoofden. Beide worden eerst verborgen door de vrouw als Hymir thuiskomt en er volgt een feestmaal. Thor eet twee stieren. Hij moet echter de volgende dag voor voedsel zorgen en vangt met de kop van een os een draak (of slang), de Midgaardslang Jormungandr. Dan moet Thor een beker breken, maar dit lukt niet. Na advies van de vrouw gooit hij de beker tegen het hoofd van de reus, waarna het voorwerp breekt. Thor neemt samen met Tyr de ketel mee naar huis.
Ook in de Hymiskviða, een ander Edda-lied, staan enkele sterke verhalen over Thor. Ook daar laat hij zich kennen als een buitenmatige eter. Misschien heeft hij deze eigenschap om aan te tonen dat hij in feite zelf niet moet onderdoen voor de reuzen, die Jötnar (eters) en Thursten (drinkers) zijn van al wat beschikbaar is. In Thor en Loki in Jotunheim krijgt Thor samen met Loki onmogelijke opdrachten.
In Alvíssmál verlooft een dwerg (Alvis, ook wel Alwis) zich met Þrúðr (de dochter van Thor). Als Thor na acht maanden thuiskomt vindt hij dit geen geschikte partner voor haar. Hij besluit de dwerg vragen te stellen en de dwerg beantwoordt deze. Dan komt de zon op en de dwerg versteent.
Wodan (als de veerman Haarbaard of Grijsbaard) ontmoet Thor als die de rivier wil oversteken. Haarbaard mag alleen eerlijke zielen overzetten op de boot van Strijdwolf. Thor beweert de zoon van Wodan te zijn, de reus Berggevaarte gedood te hebben en nog vele andere gevechten gewonnen te hebben. Wodan vertelt over zijn avonturen met vrouwen. Na een lange discussie vol spot, blijft hij weigeren Thor de rivier over te zetten.
Attributen.
In de Edda wordt hij beschreven als de sterkste onder de goden en als beschermheer van zowel goden als mensen (Asgard en Midgard). Hij rijdt door de lucht op een wagen getrokken door twee bokken (Tandgniostr en Tandgrisnir)
Hij heeft nog enkele attributen die hem nog sterker, nog gevaarlijker maken voor zijn vijanden. In de eerste plaats is er de machtige Mjölnir, een magische hamer, door dwergen gesmeed. Wanneer Thor zijn hamer werpt ontstaan er bliksemschichten. Mjölnir keert na iedere worp naar Thor terug. De hamer is het symbool voor het brengen van orde en maakt Thor tot ordeschepper.
Verder heeft hij een gordel (Megingjörð), die zijn van nature reeds overweldigende kracht nog eens verdubbelt, en ijzeren handschoenen (Járngreipr) voor een stevige greep op zijn hamer. Hij wordt voorgesteld als een zeer forse man met bliksemende ogen en een rode baard. Zijn stem klinkt als de donder en zijn eet- en drinklust is enorm. Hij wordt geholpen door zijn snelvoetige knecht Thialfi.
Band met Loki.
Thor heeft een speciale band met Loki. Er bestaan vele verhalen over de avonturen die ze samen beleefden toen ze eropuit trokken.
De vriendschap met Loki eindigde op het zeebanket van de zeegod Ægir, waarbij Loki de goden te schande maakte, zoals beschreven in de Lokasenna. Thor kwam binnenlopen, hoorde Loki’s scheldpartij aan en snoerde hem de mond.
Vrouwen.
Thor is getrouwd met Sif. Loki schoor de haren van Sif af, waarna Thor eiste dat hij voor nieuwe haren zou zorgen.
Jarnsaxa is de minnares en tweede vrouw van Thor volgens de Proza-Edda en werd door hem moeder van Magni en Modi.
Aartsvijanden.
Thors aartsvijanden zijn de vorstreuzen en demonen, die de kosmische orde willen vernietigen, de Thursen en Joten. Hij verbrijzelt ze dan ook steevast door middel van zijn hamer, bij voorkeur door ze de schedel in te slaan.
Ragnarök.
Bij de eindstrijd (Ragnarok) tussen goden en vorstreuzen zal Thor de wereldslang, ook Midgaardslang (of Jǫrmungandr) genoemd, met zijn hamer vermorzelen, maar zal hij zelf door het gif van het monster sterven.
Cultus.
Evenals Odin is ook Thor het onderwerp van de meest fantastische avonturen, maar ondanks zijn woeste uiterlijk en zijn bloedige vechtpartijen was hij zeer populair bij de mensen. Dit was omdat hij ook werd beschreven als eerlijk en dapper, die bij hem geborgenheid en bescherming van het gezin en van het huiselijk leven vonden. Thors hamer Mjöllnir staat dan ook symbool voor bescherming voor het huis en de familie.
In tegenstelling tot Odin vraagt Thor geen mensenoffers. Een van zijn cultuscentra was een groot centrum in Uppsala waar hij centraal stond, met aan zijn rechterzijde Odin.
De tempel op Helgafell wordt in verband gebracht met Thor.
Thor in de Proloog van de Proza-Edda.
In de Proloog van de Proza-Edda wordt Tror (Thor) genoemd als de zoon van Munon (Mennon) en Troan, de dochter van Priamus, de koning van Troje. Tror werd opgevoed in het pleeggezin van graaf Loricus en zijn vrouw Lora (Glora) in Thracië. Tror doodde zijn pleegouders in zijn jeugd en werd de heerser over Thracië, in de mythologie bekend als Trudheim. Tror reisde rond en ontmoette in het noorden zijn vrouw, de profetes Sibyl (Sif). Loridi was hun zoon en zestien generaties later werd van Friallaf (Fridleid) Voden (Odin) geboren, die van Turkije met de Aesir ('het volk uit Asia') naar het noorden reisde en in Saxland, Reidgotaland, Zweden en Noorwegen zijn zonen op de troon zette.
Donderdag.
Thor wordt door de Romeinen (interpretatio romana) gelijkgesteld met Hercules.
In de Middeleeuwen stelde men Thor (Donar) gelijk met de Romeinse god Jupiter. Daarom werd de "dies Jovi" (Latijn voor "dag van Jupiter") in het Nederlands naar Donar "donderdag".
Oudsaksische doopgelofte.
Donar is een van de goden die in het Nederland van de 8e eeuw door middel van de Oudsaksische doopgelofte moest worden afgezworen.
Thor in media en vernoemingen.
Thor duikt net als andere goden regelmatig op in hedendaagse media:

</doc>
<doc id="28002" url="https://nl.wikipedia.org/wiki?curid=28002" title="Odin (god)">
Odin (god)

Odin (Oudnoords: Óðinn, Zweeds en Deens: Oden) wordt gezien als de oppergod of alvader in de Noordse mythologie. Deze vormen zijn afgeleid van Proto-Germaans *"Wōdanaz", waaruit tevens Oudsaksisch Wōdan, Angelsaksisch Wōden, Oudnederlands Wuodan of *Wuotan, Oudfries *Wēda, Oudhoogduits Wōtan of Wōdan en Lombardisch Guodan.
Odin is de god van kennis, wijsheid, strijd, oorlog, het hiernamaals, magie, geneeskunst en het runenschrift.
De beschrijving van Odin stamt vooral uit de "Gylfaginning", een vertelling van de IJslander Snorri Sturluson uit de 13e eeuw, waarin het christelijke perspectief overheerst. Oudere bronnen zoals de "Poëtische Edda" geven een minder eenduidig beeld.
Volgens Snorri woont hij in Gladsheimr maar verblijft ook regelmatig in Valaskjálf (Asgard) waar zijn zetel Hlidskjalf ruim uitzicht over de werelden biedt. Hij heeft daar nog een speciale hal Walhalla, met vele poorten en bedekt met schilden, waar hij alle eervol gesneuvelde en uitverkoren strijders ontvangt.
Behalve bij Frigg, zijn echtgenote, verwekte Odin ook kinderen bij andere vrouwen. Tot zijn zonen behoorden Donar, Baldr, de blinde Hodr (ook wel Hod of Hodur) en Sigi, de voorvader van het Völsung geslacht, waartoe ook Sigmund en diens zoon Siegfried behoorden. In de Proloog van de Proza-Edda worden nog Veggdegg, Saeming en Yngvi (Freyr) als zijn zonen genoemd. Met Fjorgyn (Aarde) heeft hij een zoon Thor en met een reuzin een zoon Vidar (God van de wraak), die hem in de eindstrijd zal wreken. Met Rindr (winterse bevroren aarde) heeft hij de zoon Vali.
Recente studies, met name van de Engelse taalkundige Richard North, doen vermoeden dat de cultus van Odin / Wodan pas geruime tijd na de Volksverhuizingen is ontstaan. De god Odin zou dan de eigenschappen van eerdere goden, met name van de vruchtbaarheidsgod Ynvgi, maar ook van de christelijke God, hebben overgenomen. Later zou hij door christelijke auteurs met terugwerkende kracht als een negatief of heidens spiegelbeeld van de christelijke god worden afgeschilderd. Met name Odins ophanging aan de levensboom spiegelt zowel de dood van Christus aan het kruis als de dood van de verrader Judas, die net als Odin hangend aan een boom werd afgebeeld.
De naam Odin.
De naam "Wodan" voor een vroegmiddeleeuwse oppergod was algemeen in Noordwest-Europa: hij werd in Noord-Europa als Odin weergeven. Wodan wordt doorgaans gelijkgesteld met de god Mercurius, zoals beschreven door Tacitus in zijn weergave van de inheemse goden. Vermoedelijk was de godheid Wodan in de Romeinse tijd echter nog niet bekend.
De naam is afgeleid van Protogermaans "*wōdaz", in de betekenis van 'woede', 'boosheid' of 'extase'. De naam Odin is nauw verwant met die van een andere Noorse god, Óðr. Het Oudnoorse woord "óðr" duidt op 'woede' of 'razernij', maar ook op 'extase', 'dichtkunst' of zelfs 'universele wijsheid', verwant aan Oudengels "wōð" 'lied, gedicht' "." Ten grondslag hieraan ligt vermoedelijk een Indoeuropees woord "*wāth-" dat verwijst naar 'emotionele opwinding', 'extase' en 'dichterlijke inspiratie'. Daarvan afgeleid zijn woorden als Latijn "uātēs" 'profeet, dichter', Oudiers "fáith" (idem) en "fáth" 'voorspelling', Welsh "gwawd" 'gedicht', maar ook 'wrok'. Odin wordt zodoende zowel met wijsheid (kennis, wijsheid, profetie, poëzie en literatuur) als met kracht (energie, strijd en oorlog) in verband gebracht.
In het Nederlands leeft de naam van de god voort in naam van de weekdag "woensdag," Fries "woansdei", Engels "Wednesday" (van Oudengels "wōdnesdæġ)," Skandinavisch "onsdag" (van Oudnoors "óðinsdagr")"." Het Oudhoogduitse"*wotanstag werd" later onder invloed van kerkelijke zuiveringsbewegingen omgedoopt tot "Mittwoch" (Midweek).
Opperste kennis en wijsheid.
Odin was de meest begaafde onder hen en van hem leerden ze alle –althans de meeste- kunsten, want hij beheerste ze als eerste allemaal. En als men verklaren moet waarom Odin zozeer geëerd werd, dan was dat om de volgende redenen: als hij bij zijn vrienden zat, was hij zo mooi en indrukwekkend om te zien, dat het een ieder warm om het hart werd ("Proza-Edda", "Gylfaginning", 7).Odin is in de Edda het levend symbool van opperste macht en wijsheid. Hij is in die hoedanigheid zelf tot stand gekomen via de reus Ymir die aspecten van een levende plant kreeg waaruit allerlei wezens groeien zoals de reuzen Búri of Borr en Bestla die zelf Odin, Vili en Vé voortbrengen.
Odin heeft veel gezichten en evenveel namen (in Grimnismal alleen al vijftig). Zo wordt hij ook Alvader genoemd, omdat hij een van de scheppers van de wereld is.
Hij wordt eveneens 'de wandelaar' genoemd, omdat hij altijd onderweg is en tussen de mensen aanwezig, om nieuwe kennis op te doen.
Hij kan van gedaante veranderen, en beleeft aldus vele avonturen. Hij heeft niet altijd even makkelijke karaktertrekjes, want behalve wijs is hij ook tegelijk sluw.
Hij heeft een oog afgestaan aan de reus Mímir om van de bron van wijsheid te mogen drinken en dat ligt nu helemaal op de bodem van de bron:
b: Zijn kennis van de toekomst bedrukte Odin. Hij zat ook met de vraag waar hij alleen het antwoord op wist, de Odinsvraag. En de Germaanse mythologische cyclus was begonnen met een bloedbad toen Odin en zijn broers Vili en Vé, de mensenwereld uit het lijk van de vorstreus Ymir schiepen, en zou eindigen met het bloedbad Ragnarok, waar het bloed van de reuzen zelf zou vloeien. De proloog tot Ragnarok was de dood van Odins zoon Baldr, die de goden deed beseffen dat Loki’s listigheid een verduivelde macht was geworden. Odin kan de catastrofe niet voorkomen. Zijn enige troost ligt in de wetenschap dat Baldr als oppergod vereerd zal worden in een nieuw land dat uit de Oeroceaan zal oprijzen. Baldr komt over als een soort veredelde heruitgave van Odin: zonder zijn kleine kantjes.
In de "Völsunga-saga" wordt verteld dat Odin zijn zwaard in de barnstok plantte, de eik in het hof van koning Völsung. Het zwaard was voor diegene die hem er uit kon trekken. Alleen Sigmund was daartoe in staat. Als Sigmund om jonkvrouw Hjördis (Siegfrieds moeder) strijdt met Lyngvi, een zoon van koning Hondenzoon, slaat Odin Sigmunds zwaard met een hellebaard in stukken, zodat Sigmund het onderspit delft. De stukken van Odins zwaard worden later door de dwerg Regin voor Siegfried aaneengesmeed en met dit zwaard, Gram, kan Sigmunds zoon Siegfried de draak Fafnir verslaan.
Odins offer.
Aldus vertelt Odin/Wodan hoe hij de runen der wijsheid verwierf:Negen nachten hing ik aan de boom, gewond door de speer, die aan Odin gewijd is. Mijzelf geofferd aan mijzelf.
Hangend aan die boom, weet niemand waar de wortels zijn.
Niemand gaf mij brood, niemand gaf mij water. In de afgrond tuurde ik om de runen te grijpen, met een luide kreet... en ik verloor het bewustzijn.
Welbevinden was mijn beloning en ook wijsheid. Ik groeide en ik had vreugde van mijn groei van woord naar woord werd ik geleid naar woord, van een daad naar de andere.Net als Wodan is van Odin ook bekend, hoe hij een oog offerde en juist daardoor alziend en alwetend werd.
God van strijd en oorlog.
Odin is op vele manieren een strijder. Vooral met woorden. De woordkunst werd hoog aangeschreven in de noordse beschaving. Er was een doorgedreven debatcultuur, (waarbij de verliezer letterlijk het hoofd kwijt kon raken... ). Wodan is feitelijk en in principe geen godheid van de oorlog; onze voorouders riepen hem aan in hun verdedigingsstrijd tegen de Romeinse agressors: Wodan was, is en blijft de God van de Liefde. Nooit zette hij de mensen tot oorlog aan; dat heeft de mens altijd zelf gedaan (en meestal Wodan/God de schuld gegeven).Als hij echter ten strijde trok, leek hij afschrikwekkend in de ogen van zijn vijanden. Dat kwam doordat hij de kunst verstond om op velerlei wijze van uiterlijk en gedaante te veranderen, al naar hem zinde. Ook kon hij zo vlot en goed praten dat een ieder die ernaar luisterde, dacht dat alleen dat de waarheid was. Hij zei alles in versvorm, zoals dat heden nog in de dichtkunst gebeurt. Hij en zijn priesters heten ‘versmakers’, want zij zijn in de noordse landen met die kunst begonnen ("Proza Edda, Gylfaginning, 8)".Odin is verwant aan andere Indo-Europese goden zoals Indra en Zeus. Maar bij de oude Noordse volkeren was er geen echte priesterstand, zodat de stand of kaste van edelen (en krijgers) de hoogste was. Daarom zou hun oppergod ook als god van de oorlog dienen en was die rol niet voor een ondergeschikte zoals Mars bij de Romeinen weggelegd. Volgens Georges Dumézil heeft oorlog alles gekleurd en ingepalmd in ideologie en praktijken van de Germanen.
Odin stond vooral bij de Vikingen in hoog aanzien en zijn verering bereikte een hoogtepunt in de 8e en 9e eeuw. De ruige zeelieden en plunderaars voelden zich aangetrokken tot 'de vader der gesneuvelden', die in het Walhalla de Einherjar ('roemrijke doden') huisvestte.
In deze periode kwam de eenogige Odin vermoedelijk als oppergod in de plaats van Týr, volgens de Romeinen de hemelgod van de Noord-Europese volkeren. Ook Tyr was een oorlogsgod, maar Odin bezielde de fanatiekste krijgers. Hij kon mannen in een staat van razernij brengen, zodat ze nergens bang voor waren en geen pijn meer voelden.Odin kon bewerken dat zijn vijanden in de slag blind, doof, of van angst vervuld werden, en dat hun wapens net zo scherp werden als bezems. Zijn mannen vochten zonder harnas en gedroegen zich als dolle honden of wolven, beten in hun schilden, waren sterk als beren of stieren. Ze doodden mensen, en vuur noch ijzer konden hen schaden. Zoiets wordt berserkerwoede genoemd ("Proza Edda, Gylfaginning", 9).
Deze angstaanjagende 'berserkers' stortten zich naakt en met luid kabaal in de strijd, het lichaam geheel zwart geverfd. Ze waren een schrikbeeld voor de Romeinen. Odins naam betekent zoveel als 'razernij' of 'waanzin', en suggereert eenzelfde bezetenheid als die van de Ierse held Cú Chulainn. Uit het feit dat Odin oppergod werd, blijkt hoe belangrijk oorlogvoering voor de Germanen was geworden. Odin belichaamde overigens niet de strijdlust: hij blies die slechts bij anderen in.
Odin zaait altijd conflicten en beval Freyja eens twee vorsten elkaar naar de strot te laten vliegen, zodat hun vazallen op het slagveld door plassen bloed moesten waden.
Het bijeenbrengen van gesneuvelde krijgers in het Walhalla is de enige strategie die hij kan volgen met het oog op de godenschemering. Hij heeft de Einherjar, strijders in woord en daad, hard nodig voor de definitieve slag tegen de vorstreuzen op de Vigrid-vlakte, die bijna niemand zal overleven.
Tijdens de godenschemering wordt zelfs Odin gedood door de allesverscheurende wolf Fenrir, een van de kinderen van Loki. De scheppingsgod gaat mee ten onder met zijn schepping.
God van magie en geneeskunde.
Odin is tegelijk de god van wijsheid en tovenarij (kennis en kunde). Hij heeft bijna alles over voor wijsheid. Zozeer zelfs dat hij zijn ene oog in de bron van Mimir had geworpen in ruil voor wijsheid. Hij kreeg initiële diepe wijsheid door zich negen dagen op te hangen aan de wereldboom Yggdrasil. Door deze vrijwillige dood en de daarop volgende herrijzing (zijn zelf opgelegde initiatie tot eerste sjamaan) verkreeg hij grotere wijsheid dan wie ook. De "Gylfaginning" vertelt het volgende over hem:
Odin laat zich verder op de hoogte houden van de ontwikkelende kennis en gebeurtenissen in de negen werelden, door zijn twee trouwe raven er op uit te sturen en hem verslag te laten komen uitbrengen.
Runen.
Zoals eerder vermeld, hing Odin zichzelf aan de levensboom om zijn wijsheid te voeden. Een van die dingen was het verkrijgen van de magische runen (het "runen ritsen"). Deze tekens bestaan uit krachtige lijnen. Dit met doel ze gemakkelijk te tekenen op rotsen, metalen of hout. De runen zouden toegang geven tot de machtige natuurkrachten.
Attributen.
Ook beschikte hij over een achtbenig paard, Sleipnir genaamd. Sleipnir was uiteraard het snelste paard van de godenwereld. Het had al de 24 Runen op de tanden. Ook de naam Yggdrasil betekent letterlijk 'felle hengst' en verwijst naar de fervente 'woede' van Odin.
Odins bekendste attributen:
Odin wordt ook geassocieerd met het concept van de Wilde Jacht, een lawaaierige, bulderend loeiende horde, die zich doorheen de ruimte beweegt aan het hoofd van de verslagenen (direct vergelijkbaar met de Vedische Rudra en de Maruts).
Odin deelt het Joelfeest (21 december) met de god Ull.
Odin in de Proloog van de Proza-Edda.
Volgens de Proloog van de Proza-Edda stamde Voden (Odin) na zeventien generaties (Loridi, Einridi, Vingethor, Vingenir, Moda, Magi, Seskef, Bedvig, Athra-Annar, Itrmann, Heremod, Skjaldun-Skjold, Biaf-Bjar, Jat, Gudolf, Finn, Friallaf-Fridleif) af van Tror (Thor). Thor zou de zoon zijn van Munon (Mennon) en Troan, de dochter van Priamus van Troje. Thor groeide op in Thracië (Trudheim) bij graaf Loricus en zijn vrouw Lora (Glora). Odin besloot Turkije in Asia (het Verre- en Midden-Oosten werden als delen van Asia beschouwd) te verlaten en reisde noordwaarts naar Saxland, Reidgotaland en Zweden, waar hij koning Gylfi ontmoette. Odins zoon Veggdegg regeerde over Oost-Saxland, zijn tweede zoon Beldegg (Baldr) over Westphalia en de nakomelingen van zijn derde zoon Siggi (Sigi), de Völsungen, zouden over Frankrijk gaan regeren. Een andere zoon van Odin, Skjold, werd koning van Reigotaland en van de Skjoldungen kwam de familie van de Deense koningen. In Zweden stichtte Odin Sigtun (bij Stockholm). In Noorwegen werd Odins zoon Saeming koning, stamvader van de Noorse koningen. Yngvi volgde zijn vader Odin op als een koning van Zweden. Hij was de stamvader van de Ynglingen.
Religieuze gebruiken.
Men vereerde de Noordse goden op verschillende manieren. Grote beelden van Thor, Odin en Freyr stonden in de indrukwekkende tempel in Uppsala in Zweden, waar onder andere ook mensenoffers werden gebracht. In de kleinere tempels brachten de priesters dienstoffers, vooral aan Thor en Freyr.
Men betoonde zijn eer ook op minder dramatische wijze: men bracht offers aan heilige bossen, rotsen of stenen die men als verblijfplaats van beschermgoden of godinnen zag. Dit soort offers bestond meestal uit voedsel.
Tevens bouwde men eenvoudige altaren van opgestapelde stenen in de open lucht. De tempels waren vaak erg eenvoudig.
Men koos ook wel natuurlijke heilige plaatsen, zoals Helgafell (Heilige Berg) op IJsland. Thorolf Mostur-Beard, een devoot volgeling van Thor, zei dat deze berg zo heilig was, dat niemand er ongewassen naar kon kijken en geen levend wezen daar kwaad zou worden aangedaan. Dezelfde Thorolf volgde ook een wijdverbreide gewoonte door de houten stijlen van zijn hoge stoel overboord te gooien toen zijn schip Ierland naderde. Zo kon Thor hem naar de plek leiden die zijn thuis zou zijn.
Thorolf beschouwde deze door Thor aangewezen plek als heilig en niemand mocht hem met bloed ontwijden. Maar ook is bekend dat er in Duitsland een dorp ligt genaamd Wolfangel vernoemd naar een beschermende rune, en in België nabij Dinant de tuinen van Freyr vernoemd naar de Noordse god.

</doc>
<doc id="28005" url="https://nl.wikipedia.org/wiki?curid=28005" title="Ischias">
Ischias

Ischias, voluit ischiasneuralgie, is een vorm van zenuwpijn, van neuralgie, in het been vanuit de rug. De pijn wordt veroorzaakt door druk op wortels van de nervus ischiadicus, waar deze uit de wervelkolom naar buiten komen. Ischias wordt vaak door een rughernia veroorzaakt. De verouderde naam heupjicht is aan het verdwijnen aangezien ischias niets met jicht heeft te maken.
Symptomen.
Het meest kenmerkende symptoom van ischias is een pijn aan de achterkant van het been die loopt van de bil tot de voet. De pijn doet zich meestal maar aan één kant voor, maar kan zo hevig zijn dat lopen niet mogelijk is. Het gaat meestal met lumbago of lage rugpijn gepaard en straalt naar beneden in de benen uit.
Alarmsignalen zijn:
Behandeling.
Behandeling is in eerste instantie conservatief.
Bij aanwijzingen voor specifieke oorzaken is onderzoek daarnaar en eventueel behandeling aangewezen. Het is aan te bevelen om zeker bij een eerste episode van ischias een arts te raadplegen.

</doc>
<doc id="28008" url="https://nl.wikipedia.org/wiki?curid=28008" title="Hoevelaken">
Hoevelaken

Hoevelaken is een plaats in de Gelderse Vallei met circa inwoners. Hoevelaken valt onder de gemeente Nijkerk, in de Nederlandse provincie Gelderland. Het was tot het jaar 2000 een zelfstandige gemeente. De grens tussen de voormalige gemeenten Hoevelaken en Hoogland werd bij wet van 18 december 1824 vastgesteld.
Geschiedenis.
Hoevelaken was binnen het Kwartier van de Veluwe een zelfstandig ambt, dat geen deel uitmaakte van het Landdrostambt van de Veluwe. In de Franse tijd kwam het onder de provincie Utrecht te vallen. Op 1 januari 1812 werd het gebied uitgebreid met Stoutenburg. Op 19 september 1814 ontstond de merkwaardige situatie dat het dorp Hoevelaken onder Gelderland ging vallen, terwijl Stoutenburg bij Utrecht bleef. Hierdoor lag de gemeente in twee provincies. Aan deze situatie kwam een eind op 1 januari 1818 toen Stoutenburg weer een zelfstandige gemeente werd. Op 1 januari 2000 werd Hoevelaken bij de gemeente Nijkerk gevoegd.
In 1132 werd een moerasgebied ontgonnen en daar kwam Hoevelaken te liggen. In 1800 gaf Napoleon Bonaparte opdracht om de Dorpsstraat te verharden. Later raakte die in onbruik door een nieuwe autosnelweg die later de A1 werd. In de tweede helft van de 20e eeuw is Hoevelaken snel gegroeid. Dit komt mede door de tv- en radiostudio's in Hilversum. Na 1950 maakte Hoevelaken een explosieve groei door. In deze periode werden het gemeentehuis (1954), het Groene Kruis-gebouw (1954) en het winkelcentrum "De Wiekslag" (1967) gebouwd.
De geschiedenis van het dorp is uitgebreid beschreven door mr. Aart Veldhuizen.
Locaties en voorzieningen.
Ten westen van Hoevelaken ligt Amersfoort, waar Hoevelaken qua voorzieningen zeer op gericht is.
Hoevelaken heeft een dorpscentrum dat in 2003 door de gemeente is opgeknapt. Door het centrum loopt de Westerdorpsstraat met aan de noordzijde het dorpsplein De Brink en aan de zuidzijde de Wiekslag. Op De Brink staat Dorpshuis De Stuw, met daarin zalen, Grand Café "De Haen", het gemeenteloket, Jongerencentrum Blits en Fitness Centrum Hoevelaken. Het oude gemeentehuis is veranderd in een appartementencomplex. Hoevelaken heeft een aantal basisscholen en een middelbare school; verder heeft Hoevelaken drie kerken. Iets ten noorden van Hoevelaken is de voormalige kunsthoeve Hoeve "Sparrendam" gevestigd. Sparrendam is in gebruik als locatie voor mensen die iets te vieren hebben.
Hoevelaken heeft vier industrieterreinen: De Hogebrink, Overhorst, Horstbeek en De Wel.
Op sportgebied bezit Hoevelaken een voetbalvereniging (SC Hoevelaken), een volleybalvereniging (V.V. Surf), een badmintonvereniging (BCHoevelaken), dart organisatie (HDO) en een tennis-, hockey- en korfbalveld (KV Telstar), en twee sporthallen.
Verkeer en vervoer.
Hoevelaken ligt vlak bij het gelijknamige knooppunt, dat een kruising is tussen de A28 en de A1, en heeft op de A1 ook een afrit. Door Hoevelaken loopt de buslijn 102 (Amersfoort, Hoevelaken, Zwartebroek, Terschuur, Voorthuizen, Apeldoorn) en langs Hoevelaken loopt de spoorlijn Amersfoort - Apeldoorn.
Sinds 8 december 2012 heeft Hoevelaken een station waar regelmatig treinen naar Barneveld, Lunteren, Ede-Wageningen en Amersfoort stoppen.
Landgoed Hoevelaken.
Aan de westzijde van Hoevelaken ligt Landgoed Hoevelaken, een bos met daarin het kasteel Huize Hoevelaken. Het kasteel is sinds 1963 eigendom geweest van Bouwfonds, een voormalige semi-overheidsorganisatie die in het leven was geroepen om mensen met een kleine beurs een koophuis te kunnen laten kopen, de organisatie is later omgevormd tot vastgoedontwikkelaar BPD en financier. Het grootste gedeelte van het bos is aangekocht door het Geldersch Landschap. Huize Hoevelaken stamt uit 1928 en is gebouwd door C.J.K. van Aalst die directeur was van de Nederlandsche Handel-Maatschappij, later opgegaan in het ABN AMRO-concern.
De familie van Aalst heeft een nieuw landhuis op het landgoed gebouwd, omdat het oude uit de zeventiende eeuw was verouderd en te weinig ruimte bood voor de aanzienlijke kunstcollectie van Van Aalst.
Daarnaast stond er tot 1936 nog een tweede landhuis te Hoevelaken genaamd Weldam; bekend als villapark Weldam. Huize Weldam is gesloopt in 1936.
Sinds 2021 is na vertrek van BPD uit Hoevelaken op de plek van het hoofdkantoor van Bouwfonds een nieuwe woonwijk gecreëerd : Woonpark Hoevelaken.
Trivia.
De naamsbekendheid van Hoevelaken heeft een flinke impuls gekregen door de carnavalskraker "Polonaise Hollandaise" (een grote hit in 1982) van zanger Arie Ribbens. Daarin komt de inmiddels gevleugelde kreet "Bij Hoevelaken linksaf" voor. Ook in het nummer "E35" van Roek Williams wordt het knooppunt Hoevelaken genoemd.

</doc>
<doc id="28009" url="https://nl.wikipedia.org/wiki?curid=28009" title="OCSE">
OCSE



</doc>
<doc id="28010" url="https://nl.wikipedia.org/wiki?curid=28010" title="Orkneyeilanden">
Orkneyeilanden

De Orkneyeilanden, of Orkaden, (Schots-Gaelisch: "Àrcaibh", Engels en Schots: "Orkney" of "Orkney Islands") vormen een groep van ongeveer 200 kleine eilanden in Noord-Schotland. De eilanden liggen ongeveer 16 km uit de kust, ten noorden van Caithness. De Orkneyeilanden vormen een van de raadsgebieden (council areas) en lieutenancy areas van Schotland. Het grootste eiland staat bekend als Mainland. In totaal zijn ongeveer 20 van de eilanden bewoond. Mainland (Stromness) is bereikbaar met een veerboot van NorthLink Ferries vanaf Scrabster in Schotland. De hoofdplaats is Kirkwall en het raadsgebied heeft inwoners ().
Eilanden.
De belangrijkste eilanden zijn:
Plaatsen.
Orkneys bestuurlijke hoofdstad Kirkwall ligt op Mainland en is een klein havenstadje met ongeveer 7000 inwoners. Ook staat hier de Saint Magnus Cathedral. De enige andere grote plaats is Stromness in het westen van Mainland, met een inwonertal van ongeveer 2000. De derde grote plaats is St Margaret's Hope, op South Ronaldsay.
De bewoners benadrukken graag hun betrekkelijke zelfstandigheid door niet te spreken van de Orkneyeilanden, maar van Orkney.
Geschiedenis.
Prehistorie.
De eerste mensen vestigden zich op Orkney in het vierde millennium voor Christus. Het Neolithische Hart van Orkney, bestaande uit Skara Brae, de Stones of Stenness, de Ring of Brodgar en de Ness of Brodgar en de tombe Maes Howe, is een werelderfgoed dat een goed overzicht geeft van de steentijd. Tevens zijn er op de Orkneyeilanden vele archeologische vondsten gedaan die betrekking hebben op de bronstijd en de ijzertijd, zoals de brochs en Earth Houses. Voorbeelden hiervan zijn de Broch of Gurness, gelegen op het noordelijk deel van Mainland, en het Grain Earth House in Kirkwall. Bewoners uit een latere periode zijn de Picten, die voor het eerst worden genoemd door de Romeinen in de 3e eeuw.
Eerste vermelding.
De eerste schriftelijke vermelding van Orkney als "Orkas" stamt van de Griek Pytheas, die in 325 v. Chr. rond Groot-Brittannië zeilde. Zijn werk "Ta peri tu Ōkeanu" is verloren gegaan, maar hij wordt geciteerd in overgeleverde werken zoals van Timaeus, de "Geographika" door Strabo, "Naturalis historia" door Plinius de Oudere en "Bibliotheca historica" door Diodoros van Sicilië.
De middeleeuwen.
Aanvallen van de Picten vonden plaats rond 580, 680 en 709. Orkney werd stukje bij beetje geïntegreerd in het Pictische Rijk en ten slotte ook gekerstend.
In de 8ste en 9de eeuw werden de eilanden gekoloniseerd door Vikingen. Zo werd Orkney door de kolonisatie het centrum van de Vikingbeschaving van Groot-Brittannië. De geschiedenis van Orkney staat opgetekend in de Orkneyinga Saga. De invloed van de Vikingen gaat zo ver dat tot in de 19de eeuw hier Norn werd gesproken in plaats van Gaelisch. Ook stammen vele plaatsnamen uit het Norn.
Schotten aan de macht.
Aan het einde van de middeleeuwen werd Orkney als bruidsschat aan Schotland gegeven. Deze periode wordt gekenmerkt door wanorde. In de 18de eeuw was er een bloeiperiode dankzij de productie van potas door verbranding van zeewier. Potas werd gebruikt als bestanddeel in de glasindustrie. Veel landhuizen dateren uit deze tijd.
Huidige tijd.
Op de eilanden is landbouw nu de belangrijkste inkomstenbron, en dan specifiek rundveehouderij en zuivelproductie. Daarnaast wordt er gedestilleerd (Highland Park-whisky) en is er toerisme. Er wordt ook olie ontgonnen in de Noordzee. Deze wordt via de Orkaden naar Europa gebracht. Van toenemend economisch belang is de productie en export van waterstof. Middels windmolens wordt op de altijd winderige eilanden op grote schaal elektriciteit opgewekt; de overcapaciteit wordt gebruikt voor de productie van waterstof.
Scapa Flow.
De Orkneyeilanden speelden een belangrijke rol in beide wereldoorlogen, omdat ze een natuurlijke haven en beschutte baai vormden voor de Britse vloot met de naam Scapa Flow. In 1939 is een Duitse U-boot Scapa Flow binnengedrongen en deze heeft het oude slagschip HMS Royal Oak tot zinken gebracht, waarbij 833 opvarenden omkwamen.
Media.
Orkney heeft twee lokale kranten, Orkney Today en The Orcadian, die beide elke donderdag verschijnen. Daarnaast heeft het lokale radiostation Radio Orkney, beheerd door BBC Radio Scotland, twee dagelijkse uitzendingen. In september 2005 werd de eerste commerciële radiolicentie van de eilanden toegekend aan The Superstation Orkney.

</doc>
<doc id="28012" url="https://nl.wikipedia.org/wiki?curid=28012" title="Paus Julius I">
Paus Julius I

Julius I (Rome, geboortedatum onbekend – aldaar, 12 april 352) was de 35ste paus van de Rooms-Katholieke Kerk, van Romeinse komaf.
Tijdens zijn pontificaat werd de Romeinse synode gehouden (340 - 341). Men kent Julius I vooral van de twisten tussen het arianisme en de 'gewone' Kerk. Hij organiseerde het Concilie van Sardica, waar een schisma tussen de oostelijke en de westelijke Kerk ontstond. De 76 deelnemende oostelijke bisschoppen verklaarden hem en enkele anderen, waaronder de patriarch van Constantinopel afgezet. Ook heeft hij duidelijke pogingen gedaan zijn machtspositie als paus te verbeteren. Hij bepaalde de viering van Jezus' geboorte op 25 december.
Julius I wordt als heilige vereerd. Zijn feestdag is 12 april.

</doc>
<doc id="28013" url="https://nl.wikipedia.org/wiki?curid=28013" title="Kirkwall">
Kirkwall

Kirkwall is de grootste plaats (10.020 inwoners) en de hoofdplaats van de Orkney-eilanden in Noord-Schotland. De plaats werd voor het eerst genoemd in de Orkneyinga Saga uit 1046. Het was de nederzetting van Ragnald II, Graaf van Orkney, die werd vermoord door zijn opvolger, Thorfinn. Het stadje kreeg zijn naam doordat vroeger boten aanlegden tegen de muur van de kerk. Die kerk staat er niet meer.
De plaats ligt aan de noordkust van Mainland en heeft een veerdienst naar de meeste van de andere eilanden in de groep. Midden in de stad staat de Saint-Magnuskathedraal die al van ver te zien is. Deze werd opgericht ter ere van Sint Magnus, graaf van Orkney tussen 1108 en 1117. Naast de kathedraal zijn ruïnes te zien van het paleis van de bisschop en het paleis van de graaf.
In het Tankerness House Museum zijn exposities over de Orkneys in het neolithicum, de tijd van de Picten, het Vikingen-tijdperk en de Middeleeuwen.
In Kirkwall staat het UHI Archaeology Institute (archeologisch instituut van de universiteit van de Schotse hooglanden en eilanden) een universitaire afdeling van "University of the Highlands and Islands" in Schotland. Dit instituut is nauw betrokken bij het archeologisch onderzoek in het Heart of Neolithic Orkney zoals aan de opgravingen van de Ness of Brodgar. Verder is er in de stad een bezienswaardigheid uit de ijzertijd, het Grain Earth House.
In Kirkwall wordt de whisky Highland Park Single Malt bereid.

</doc>
<doc id="28014" url="https://nl.wikipedia.org/wiki?curid=28014" title="Vlieg">
Vlieg



</doc>
<doc id="28015" url="https://nl.wikipedia.org/wiki?curid=28015" title="Paus Julius II">
Paus Julius II

Paus Julius II, geboren als Giuliano della Rovere (Albisola Superiore (bij Savona), 5 december 1443 – Rome, 21 februari 1513), was paus van de Katholieke Kerk van 1 november 1503 tot zijn dood in 1513. Hij kreeg de bijnaam "il terribile" (Italiaans: 'de verschrikkelijke') en is een van de bekendste renaissancepausen.
Hij had zijn kerkelijke carrière te danken aan zijn oom, paus Sixtus IV. Toen zijn oom in 1471 gekozen was tot paus, benoemde hij Giuliano tot bisschop en korte tijd later al tot kardinaal. Giuliano wilde tot elke prijs het voorbeeld van zijn oom volgen en ook paus worden. Om dat doel te bereiken, trachtte hij de andere kardinalen te overtuigen hem te kiezen tijdens de vier conclaven volgend op de dood van Sixtus IV in 1484. Zijn grootste tegenstander was de Spaanse kardinaal Rodrigo de Borja y Borja, beter bekend als Rodrigo Borgia, die in 1492 tot paus Alexander VI gekozen werd.
Door simonie werd Giuliano uiteindelijk eind oktober 1503 tot paus gekozen, als opvolger van Pius III, de opvolger van Alexander, die na slechts vier weken in het ambt was gestorven. Julius' pontificaat duurde ruim negen jaar. Hij stelde zich ten doel het onder paus Alexander grotendeels verloren gebied van de Kerkelijke Staat terug te winnen. Ook de heropbouw van de stad Rome kreeg zijn volle aandacht. Hij trok daarvoor vele kunstenaars aan, van wie sommigen nog in onze tijd grote bekendheid genieten.
Op religieus-politiek gebied probeerde hij een schisma in de Kerk te voorkomen door het bijeenroepen van het Vijfde Lateraans Concilie (1512-1517).
Biografie.
"(In de beschrijving van zijn leven vóór het pausschap wordt zijn geboorte- en familienaam “Giuliano della Rovere" gebruikt)"
1443-1503.
Persoonlijk leven.
Giuliano werd geboren op 5 december 1443 als oudste zoon van Raffaelo della Rovere en Theodora Manerola, een vrouw van Griekse afkomst. Zijn vader, een visser maar later ook genoemd als senator van Rome, was de jongere en enige broer van Francesco della Rovere, de in 1471 gekozen paus Sixtus IV. De familie Della Rovere behoorde tot de verarmde adel, woonachtig in het Noord-Italiaanse Ligurië; een andere tak van de familie was woonachtig in Piëmont. Het aanzien en de rijkdom van de familie zouden door het nepotisme van Francesco in zijn hoedanigheid als paus snel toenemen, iets wat Giuliano tijdens zijn pausschap – zij het in mindere mate – zou voortzetten.
Hoewel Giuliano aanvankelijk werd opgeleid voor een commerciële loopbaan, trad hij in 1468 in navolging van zijn oom toe tot de orde der franciscanen. Francesco nam de begeleiding van zijn neef bij zijn studie in Perugia op zich. Aangenomen wordt dat Giuliano in Perugia de studies burgerlijk en kerkelijk recht volgde. Later stuurde Giuliano's oom hem naar een klooster in Perugia, waar hij een aanvullende scholing ontving. Na zijn studies zou hij de orde als novice verlaten en seculier geestelijke worden, waardoor hij zich niet hoefde te onderwerpen aan de strenge kloosterregels, waaronder de gelofte van armoede en het naleven van het celibaat.
Het niet naleven van het celibaat, waaraan een groot aantal kerkelijke hoogwaardigheidsbekleders zich schuldig maakte, speelde tijdens het kardinaalschap van Giuliano ook een rol. Naast Vannozza dei Cattanei, lange tijd de favoriete maîtresse van paus Alexander VI, en de voormalige courtisane Masina werd Lucrezia Normanni het bekendst. Uit de relatie met haar werd Felice della Rovere geboren, die tijdens de pontificaten van haar vader en zijn opvolgers Leo X en Clemens VII een opmerkelijke rol zou spelen.
Door toedoen van Giuliano trouwde Lucrezia Normanni met Bernardino de Cupis, kamerheer van de familie Della Rovere in het Vaticaan. Uit dit huwelijk werd een zoon geboren, Giovanni Domenico (1493-1553), die al op 11-jarige leeftijd aan het pauselijk hof aangesteld werd als secretaris. Zijn benoeming tot kardinaal, op verzoek van zijn halfzus Felice, werd door Giuliano (toen paus Julius II) op zijn sterfbed geweigerd, maar vond in 1517 onder Julius' opvolger Leo X alsnog plaats.
Felice della Rovere trad op verzoek van haar vader in het huwelijk met Giovanni Giordano Orsini, lid van de invloedrijke Romeinse familie.
Uit andere hoek kwamen later berichten, met name tijdens zijn pontificaat, dat Giuliano er homoseksuele relaties op na zou houden. In zijn dagboek schreef de Venetiaan Girolamo Priuli (1486-1547) dat er zich in het gevolg van de paus verschillende knappe jongemannen bevonden, waarmee hij seksuele gemeenschap had. Ook de Venetiaanse historicus Marino Sanuto de Jongere wees op dergelijke relaties in een in 1506 geschreven sonnet:
Voor de opkomende protestantse beweging waren deze beschrijvingen van sodomie het zoveelste bewijs tegen het pausschap, zoals de Fransman Philippe du Plessis-Mornay dat zou beschrijven in zijn werk "Le Mystère d'iniquité, c'est à dire, l'histoire de la papauté".
Concreet bewijs voor deze veronderstelling van homoseksuele relaties ontbreekt. Dit geldt ook voor de beschuldiging dat Giuliano geleden zou hebben aan de seksueel overdraagbare ziekte syfilis, zoals gesuggereerd in een 16e-eeuwse spotprent en in Gerard Noels boek, waarin hij Julius omschrijft als een roekeloze pederast "met door syfilis aangetaste voeten die dan ook niet gekust mochten worden".
Kerkelijke carrière.
Op 16 oktober 1471, twee maanden na de verkiezing van zijn oom tot paus Sixtus IV, volgde Giuliano’s eerste benoeming binnen de kerk: bisschop van het Franse bisdom Carpentras. Op 16 december 1471 maakte Sixtus in zijn eerste publieke consistorie de namen bekend van twee nieuwe kardinalen. Beiden betroffen neven van de paus, Giuliano en Pietro Riario; Pietro werd kardinaal-priester met de titelkerk San Sisto Vecchio te Rome en aan Giuliano werd de titelkerk Sint-Petrus Banden toegewezen. Als residentie koos Giuliano voor het naast de kerk gelegen paleis, dat hij liet opknappen en decoreren door Giuliano da Sangallo.
Volgend op zijn wijding tot bisschop van Carpentras, een bisdom dat hij "in commendam" zou aanhouden, volgden die van Lausanne, Catania en Avignon. Vanaf 20 november 1475 werd de bisschopszetel van laatstgenoemde stad verheven tot aartsbisdom, waardoor Giuliano de eerste aartsbisschop van dit aartsdiocees werd. In 1476 richtte hij hier een school op voor arme studenten. Nog in 1476 werd hij pauselijke legaat van Avignon.
In 1477 werd hij aartspriester van de basiliek van Sint-Jan van Lateranen, gevolgd door zijn aanstelling als kardinaal-bisschop van het suburbicair bisdom Sabina in 1479. Tot aan zijn uiteindelijke verkiezing tot paus behield Giuliano de titelkerk Sint-Petrus Banden "in commendam". Opmerkelijk was de toewijzing van het suburbicair bisdom Ostia en Velletri aan Giuliano. Zoals bepaald door paus Eugenius III in 1150 viel het bisdom toe aan de deken van het College van Kardinalen. Deze functie werd in de periode 1483-1492 echter bekleed door Rodrigo de Borja y Borja, die op dat moment kardinaal-bisschop van het bisdom Porto-Santa Rufina was. Na Rodrigo’s keuze in 1492 tot paus Alexander VI werd de kardinaal Oliviero Carafa de nieuwe Deken.
Eind 1483 volgde Giuliano’s aanstelling tot bisschop van Bologna. Zijn onvrijwillige aftreden begin 1502 kwam voort uit een conflict met de zittende paus Alexander VI.
Ook binnen het College van Kardinalen zelf vervulde Giuliano een belangrijke rol. In zijn hoedanigheid als kardinaal-grootpenitentiarius (sinds oktober 1476) werd hij eindverantwoordelijk voor de verlening van aflaten en het schenken van gunsten bij gewetenskwesties. Deze functie zou hij tot aan zijn pausschap bekleden. Daarnaast was hij in de periode januari 1479 – januari 1480 en van 29 augustus 1484 tot 15 september 1484 Camerlengo, adviseur en schatbewaarder van de paus.
Beneficiën.
Beneficiën waren oorspronkelijk bedoeld als geldelijk inkomen aan geestelijken voor het uitvoeren van kerkelijke verplichtingen (opdragen van missen, toedienen van sacramenten). Met name in de Renaissance werd op grote schaal misbruik gemaakt van deze vorm van inkomsten, doordat de beneficiant zijn kerkelijke taak uitbesteedde aan een lagere geestelijke tegen slechts een klein deel van de inkomsten; de rest kwam in handen van de beneficiant.
Dankzij de opbrengsten uit beneficiën en bisdommen en de inkomsten uit kloosters, abdijen en andere kerkelijk administratieve functies (zie: "in commendam") beschikte Giuliano over een aanzienlijk vermogen dat hij al in een vroeg stadium aanwendde voor bouwkundige projecten.
Onder Sixtus IV: 1471-1484.
Pietro Riario gold als de favoriete neef van paus Sixtus IV, maar na Pietro’s dood begin 1474 deed de paus een sterk beroep op Giuliano, die financieel profiteerde van de dood van zijn neef; de meeste van de bezittingen, die een jaarlijks inkomen vertegenwoordigden van circa 100.000 dukaten kwamen aan Giuliano toe.
Giuliano’s eerste militaire missie betrof het herstel van de orde in Umbrië, waar diverse steden de macht van de paus trachtten te weerstaan. In juni 1474 slaagde hij erin de opstand in Todi neer te slaan, waarna hij optrok naar Spoleto, de stad die gesteund werd door de Romeinse familie Orsini. Deze stad werd echter snel ingenomen, wat gepaard ging met vele plunderingen, wat tegen de zin was van Giuliano.
Città di Castello, de stad die op dat moment bestuurd werd door Niccolo Vitelli, wees elk verzoek tot overgave aan de paus resoluut af en bood fel weerstand. Hierin werd de stad gesterkt door de toegezegde steun van het hertogdom Milaan en Florence, die de groeiende invloedssfeer aan de grenzen van hun gebieden vreesden. Doordat Giuliano er niet in slaagde het verzet te breken werd de hulp ingeroepen van Federico da Montefeltro, wiens vertrouwen in de Kerkelijke Staat hersteld was door het huwelijk van zijn dochter Giovanna met de neef van de paus Giovanni, een broer van Giuliano. Uiteindelijk werd de stad heroverd en Niccolo Vitelli gevangengenomen en keerde Giuliano op 9 september 1474 terug in Rome.
Een andere missie werd de verbetering van de relatie met Frankrijk. Hierbij was Giuliano in zijn rol als aartsbisschop van Avignon de uitgelezen persoon om de paus te vertegenwoordigen. In 1476 werd Giuliano verzocht te voorkomen, dat de Franse koning Lodewijk XI een algemeen concilie bijeen zou roepen in Lyon. Vier jaar later, in 1480, bemiddelde Giuliano bij een conflict tussen Lodewijk XI en de hertog van Bourgondië, de latere keizer Maximiliaan I, inzake een erfeniskwestie. Ook werd hem gevraagd de Fransen over te halen om een nieuwe oorlog tegen de Turken te ondersteunen, waarvoor Giuliano in Frankrijk aangesteld werd als de belangrijkste administrateur.
Een andere delicate zaak was het verzoek om vrijlating van kardinaal Jean Balue. Die zat sinds 1469 in Franse gevangenschap op beschuldiging van hoogverraad tegen de Franse koning. Balue had aanvankelijk in hoog aanzien gestaan van Lodewijk XI, maar compromitterende brieven die gericht waren aan Karel de Stoute waren de aanleiding geweest voor zijn arrestatie. Wat Johannes Bessarion niet was gelukt, lukte Giuliano wel, onder voorwaarde dat Balue Frankrijk direct zou verlaten. Samen met Balue keerde Giuliano op 3 februari 1482 terug in Rome, waar hij zou verblijven bij zijn oom in het Vaticaan.
De goede relatie met de Franse koningen werd voor Giuliano tijdens zijn kardinaalschap van groot belang. De verheffing van Karel I van Bourbon tot kardinaal op verzoek van Lodewijk XI en door Giuliano voorgelegd aan zijn oom, versterkte de band met de Fransen. Voor zijn beoogde benoeming tot paus in 1492 vormde deze verbintenis voor Giuliano echter een obstakel, doordat de Franse inmenging in de Italiaanse gebieden door de Italiaanse facties resoluut werd afgewezen. Na zijn benoeming tot paus zou Giuliano echter stelling nemen tegen zijn vroegere bondgenoot.
Op 25 augustus 1483 werd de verjaardag van de kroning van Sixtus IV gevierd tijdens een mis die werd voorgegaan door Giuliano en die voor het eerst plaatsvond in de Sixtijnse Kapel. De daaropvolgende periode verbleef Giuliano voornamelijk in Rome, om in de buurt te blijven van zijn steeds zieker wordende oom. Sixtus IV overleed op 12 augustus 1484. Aan Antonio del Pollaiolo gaf Giuliano de opdracht ter nagedachtenis van zijn oom een grafmonument te vervaardigen.
Onder Innocentius VIII: 1484-1492.
Op 25 augustus 1484 kwam het kiescollege voor het conclaaf voor de eerste stemming bijeen. De 25 verzamelde kardinalen – 21 Italianen, 2 Spanjaarden, 1 Portugees en 1 Fransman – leken aanvankelijk te gaan voor Marco Barbo, een kardinaal-nepoot van de voormalige paus Paulus II. Deze eventuele keuze was tegen de zin van Giuliano della Rovere. Dat Giuliano (nog) niet behoorde tot de eventuele kandidaten, kwam voort uit de aversie van de kardinalen tegen opnieuw een paus uit de familie Della Rovere; Sixtus IV had immers de macht van het College van Kardinalen danig ingeperkt. Maar de publieke opinie tegen Giuliano en de familie Della Rovere bleek doorslaggevend.
Giuliano, bewust van de afkeer tegen zijn persoon, schoof daarop een andere kandidaat naar voren: Giovanni Battista Cibo. Deze ziekelijke kardinaal werd uiteindelijk gekozen voornamelijk door de omkooppraktijken van Della Rovere, waardoor de nieuwe paus zich in een afhankelijke positie ten opzichte van de “weldoener” manoeuvreerde waarvan Giuliano tijdens Cibo’s pontificaat (als paus Innocentius VIII) dankbaar gebruik maakte.
In november 1485 ontstond een crisis, ditmaal met het koninkrijk Napels. Toen de troepen van Alfons van Calabrië Rome naderden was het Giuliano die uit naam van de paus de verdediging van de stad op zich nam en de vestingwerken liet verstevigen. Hij verwierf hierbij de steun van de afgevaardigden van de Romeinse families Colonna en Savelli. Tijdens de oorlog in 1486 tegen Napels was Giuliano opnieuw de aanvoerder van de pauselijke legers. Vanuit Ostia, waar Giuliano zich vanaf maart 1486 bevond en waar hij onder meer het kasteel liet versterken, vertrok hij naar Genua onder het mom een vloot samen te stellen tegen de Turken, maar eigenlijk bedoeld voor de strijd tegen Napels.
Dat Innocentius VIII niet zelf optrad als aanvoerder was het gevolg van zijn ziektes, maar was vooral het gevolg van het ontbreken van een vertrouwenspersoon aan wie de paus de taken kon delegeren. In tegenstelling tot zijn voorganger kon Innocentius niet terugvallen op kardinaal-nepoten, wat een resultaat was van het conclaaf in 1484. Hierbij was namelijk bepaald, dat de benoeming van nieuwe kardinalen onderhevig was aan de goedkeuring van het kardinalencollege. Pas in 1489 verhief Innocentius tijdens zijn eerste en enige consistorie een direct familielid tot kardinaal: Lorenzo Cibo de’ Mari.
Toch waren Giuliano’s militair-strategische inzichten geen garantie voor succes. Zijn missie om de opstandige stad Osimo weer onder controle van de paus te brengen mislukte. De stad was in april 1486 veroverd door de condottiere Boccolino Guzzoni, die onderhandelingen aanging met de Turken om hen op Italiaans grondgebied toe te laten. Pas na bemiddeling van de Medici was Boccolino bereid tot enige concessies.
Giuliano’s laatste missie tijdens het pontificaat van Innocentius VIII was het begeleiden van de Heilige Lans van Longinus. Deze werd door de sultan Bayezid II aan de paus aangeboden als dank voor het gevangen houden van de broer van de sultan, prins Cem. Op 31 mei 1491 arriveerde de lans in Rome, waar hij aan de paus werd aangeboden.
Op 25 juli 1492 overleed paus Innocentius VIII. Giuliano maakte zich op voor het komende conclaaf, waarin hij zichzelf een grote kans toedichtte. Hij werd hierin gesterkt door de financiële steun die hij ontving uit Frankrijk en Genua.
Onder Alexander VI: 1492-1503.
Het conclaaf van 1492 liep voor Giuliano echter uit op een totale mislukking. De geldelijke steun van de republiek Genua en het koninkrijk Frankrijk liep uit op niets. Tijdens de verschillende stemrondes van het conclaaf zou Giuliano geen enkele stem weten te bemachtigen. De kardinalen waren niet onder de indruk van Giuliano, die zijn stempel zo stevig gedrukt had op het pontificaat van de pas overleden paus Innocentius VIII. Ook zijn sympathie ten aanzien van Frankrijk, het land dat aangegeven had zijn claim op het koninkrijk Napels te willen verwezenlijken, speelde daarbij een rol. Ook waren met name de kardinalen van de Italiaanse adel het optreden van Giuliano’s oom, Sixtus IV, tijdens de Pazzi-samenzwering nog niet vergeten.
Bepalend voor de keuze van de nieuwe pontifex werden echter de omkopingspraktijken van kardinaal Rodrigo de Borja y Borja. De Spaanse kardinaal kon beschikken over een enorm vermogen. Hierdoor werd de nederlaag voor Giuliano des te zuurder, omdat zijn grootste rivaal en vijand Rodrigo de Borja y Borja gekozen werd tot de nieuwe paus.
Het is onbekend wat de oorzaak van de vijandschap tussen Giuliano della Rovere en de pas gekozen paus Alexander VI was. Duidelijk is wel, dat deze wederzijds was. Na de verkiezing van Alexander VI besloot Giuliano daarom zich onder voorwendsel van een ziekte terug te trekken in zijn fort in Ostia. Ondanks een verzoeningspoging op 24 juli 1493 tussen beide mannen besloot Giuliano in 1494 alsnog Italië te verlaten uit angst voor een vermeende moordaanslag. Hierbij zocht hij de steun bij de Franse koning Karel VIII en spoorde hem aan om een expeditie te organiseren tegen het koninkrijk Napels en terloops Alexander VI af te zetten. De koning ging hier aanvankelijk op in, maar werd uiteindelijk door paus Alexander op andere gedachten gebracht; de paus was er namelijk in geslaagd Guillaume de Briçonnet – raadgever en minister van de Franse koning – voor zich te winnen door hem te verheffen tot kardinaal. In de vredesonderhandelingen tussen beide vorsten kwam de Franse koning op voor de belangen van Giuliano, die ondanks vijandigheid ten opzichte van de paus zijn vele bezittingen en ambten mocht behouden.
Een hernieuwde verzoeningspoging in juni 1497 resulteerde erin, dat paus Alexander VI Giuliano verzocht regelingen te treffen met betrekking tot het voorgenomen huwelijk tussen Alexanders buitenechtelijke zoon Cesare Borgia en de dochter van de koning van Napels, Frederik IV. Toch bleef het wantrouwen ten opzichte van Alexander bestaan en bleef Giuliano verbonden met het Franse kamp. Na de dood van Karel VIII van Frankrijk in 1498 wist Giuliano het vertrouwen van zijn opvolger Lodewijk XII te verkrijgen door onder meer aan te sturen op een overeenkomst tussen Frankrijk en Venetië in 1499. Samen met Lodewijk XII reisde Giuliano vervolgens af naar Milaan. Als dank verkreeg Giuliano door de arrestatie van kardinaal Ascanio Maria Sforza, wiens broer door de Fransen was gearresteerd vanwege zijn optreden tegen de Fransen, vele beneficiën toebedeeld die van deze kardinaal waren afgenomen.
In 1502 ontstond opnieuw een conflict met de paus, voortkomend uit het bevel van de paus om gebieden die behoorden tot het aartsbisdom Bologna af te staan aan de hertog van Ferrara. Deze gebieden waren bedoeld als bruidsschat voor het voorgenomen huwelijk tussen de hertog en Lucrezia de Borja, dochter van de paus. Giuliano’s verzet leidde ertoe dat hij door de paus gedwongen werd afstand te doen van het aartsbisdom en gedwongen werd zich als banneling terug te trekken binnen het Franse kamp. Pas na de dood van Alexander VI op 18 augustus 1503 keerde Giuliano op 3 september 1503 terug in Rome om daar deel te nemen aan het conclaaf.
Pontificaat.
Volgend op de dood van paus Alexander VI op 18 augustus 1503 braken er in Rome ongeregeldheden uit, hoewel er daarnaast grote vreugde heerste over de dood van de pontifex. De kardinalen vreesden voor een oneerlijk verloop van het komende conclaaf, een vrees die nog versterkt werd door de grote verdeeldheid binnen het kiescollege dat door het grote aantal kardinaalsbenoemingen gedomineerd werd door drie nationale facties: een Italiaanse, een Spaanse en een pro-Franse.
Op 16 september 1503 begonnen de eerste stemrondes. Pas op 22 september werd Francesco Todeschini-Piccolomini, neef van paus Pius II, gekozen. Bij zijn verkiezing was hij reeds zwaar ziek en werd meer gezien als een overgangspaus. Hij nam de naam Pius III aan.
Giuliano was opnieuw gepasseerd en hem restte slechts de wijding van de nieuwe paus tot bisschop op 1 oktober 1503. Dertig dagen later, volgend op de dood van Pius III – zie ook: “Lijst van kortste pontificaten” – op 18 oktober 1503, vond opnieuw een conclaaf plaats, nu slechts voor enkele uren. Bij deze verkiezing, het kortstdurende conclaaf binnen de geschiedenis van de kerk als gevolg van grootschalige omkoping, werd Giuliano dan uiteindelijk tot paus gekozen. Hierbij nam hij de naam Julius II aan. Of hij daarbij met de gedachte speelde om daarmee te verwijzen naar Julius Caesar is slechts een veronderstelling, waaraan kardinaal Angelo Sodano in 2003 memoreerde in zijn preek ter herdenking van de 500e verjaardag van Julius’ troonsbestijging. In "Passing the Keys" gaat de schrijver ervan uit, dat de naamkeuze gebaseerd is op de voorganger paus Julius I, terwijl Noel in zijn eerder genoemde boek "The Renaissance Popes" onderstreept hoe verguld Giuliano della Rovere met zichzelf was, door bij zijn pauskeuze de Latijnse variant van zijn voornaam te gebruiken.
Op 26 november 1503 vond de kroning door kardinaal Giovanni Colonna plaats op de trappen van de Sint-Pietersbasiliek.
De oorlogspaus.
De Italiaanse gebieden waren in de 15e eeuw sterk verdeeld. Niet alleen was er sprake van conflicten tussen de gebieden onderling, ook op lokaal niveau bevochten rivaliserende families elkaar om de macht. Zo kende Rome een felle strijd tussen de families Colonna en Orsini.
Een bijkomende factor was de inmenging van buitenlandse mogendheden, die hun aanspraken op veroverde gebieden lieten gelden (Frankrijk in Noord-Italië, Spanje in het koninkrijk Napels).
Bij zijn aantreden op 31 oktober 1503 had Julius II te maken met een Kerkelijke Staat die sterk in verval was geraakt. Voor herstel had hij in zijn ogen te maken met drie ongewenste invloeden: De familie Borgia, de republiek Venetië en het koninkrijk Frankrijk.
Door toedoen van Cesare Borgia, zoon van paus Alexander VI, waren vele voormalige gebieden van de Kerkelijke Staat onder zijn bestuur gekomen, waaronder steden als Imola, Forlì, Rimini en Faenza. In 1501 was Cesare zelfs door de paus benoemd tot hertog van Romagna. Door verraad werden in 1502 ook Urbino en Camerino ingenomen.
Na de dood van paus Alexander VI ontstond er binnen de gebieden grote onrust, waarbij voormalige leiders hun kans schoon zagen hun gezag weer te herstellen. Cesare Borgia vertrouwde erop, dat het College van Kardinalen (onder wie twaalf Spaanse) een nieuwe paus zouden kiezen die gunstig zou staan ten aanzien van de familie Borgia. De verkiezing van Pius III leek daar aan tegemoet te komen, maar Pius overleed al na 26 dagen.
Giuliano della Rovere, die voor zijn eventuele verkiezing ook afhankelijk was van de steun van de Spaanse kardinalen, ging voorafgaand aan het nieuwe conclaaf besprekingen aan met Cesare, waarbij hij hem (loze) beloften deed. Toen Giuliano uiteindelijk gekozen was tot Julius II, veranderde de toon richting Cesare. Hij werd gedwongen voormalige kerkelijke gebieden terug te geven en Cesare werd gevraagd om te voorkomen, dat de republiek Venetië bezit zou nemen van gebieden in Noord-Italië. Deze laatste tactiek mislukte waarop Cesare op bevel van de paus gevangen werd genomen en later verbannen naar Spanje. Hiermee was een einde gekomen aan de macht van de familie Borgia in Italië.
Hoewel Venetië aanvankelijk was ingegaan op het verzoek van Julius om kerkelijke gebieden terug te geven, weigerde de republiek de teruggave van steden als Faenza en Rimini. De paus zag zich hierdoor genoodzaakt een strijdplan op te stellen.
Omdat het de Kerkelijke Staat ontbrak aan de noodzakelijke financiële middelen voor de samenstelling van een groot leger, werd aan de dominicanen in Duitsland de opdracht gegeven aflaten te verkopen. Een deel van de verkoop zou ook worden gebruikt voor de bouw van de nieuwe Sint-Pietersbasiliek. Voor de verdediging van het Vaticaan deed Julius II een beroep op de Zwitserse kantons. In september 1505 vertrok een groep van 150 Zwitserse huurlingen onder leiding van Kaspar von Silenen, die op 22 januari 1506 in Rome aankwam waar ze persoonlijk door de paus werden verwelkomd en gezegend. Dit huurlingenleger wordt beschouwd als de voorloper van de pauselijke Zwitserse Garde, waarvan op de regimentsvlag nog steeds het wapenschild van Della Rovere terug te vinden is. Ook op de morion, een ceremoniële helm van de Garde, wordt dit symbool teruggevonden.
Uiteindelijk besloot Julius II in 1506 op te trekken naar de Romagna, waarbij de stad Perugia de eerste bestemming werd. Op dat moment werd de stad bestuurd door Giampaolo Baglioni, lid van de gelijknamige familie die bekendstond om haar vaak bloedige optredens. Op 26 augustus 1506 verliet Julius II met zijn leger de stad Rome en bereikte na twee weken de stad Perugia. Giampaolo gaf zich op 13 september echter zonder weerstand over om zo onnodig bloedvergieten te voorkomen.
Op 20 september 1506 verliet de pauselijke stoet Perugia in de richting van Bologna. De familie Bentivoglio had in het verleden al verschillende malen de macht van de paus over Bologna getart en ook Giovanni II Bentivoglio (1443-1508) leek niet bereid toe te geven aan Julius II. Om zijn macht te breken werd Giovanni II op 7 oktober 1506 door de paus geëxcommuniceerd en de stad Bologna werd onder interdict geplaatst. Bentivoglio ontvluchtte de stad en op 10 november kon Julius de stad triomfantelijk binnengaan. Ter herinnering aan deze overwinning gaf Julius aan Michelangelo Buonarroti de opdracht een bronzen beeld van hem – Julius II – te vervaardigen, dat bestemd was voor de Sint-Petroniusbasiliek. Julius zou tot 27 maart 1507 in de stad blijven om daarna terug te keren naar Rome.
Vanuit Rome probeerde Julius de republiek Venetië via diplomatieke weg op andere gedachten te brengen. Aan een pauselijke delegatie werd door de republiek duidelijk gemaakt, dat een teruggave van de steden Faenza en Rimini voor Venetië onbespreekbaar was. Toen bleek dat Venetië ook asiel verleend had aan de gevluchte familie Bentivoglio, was voor Julius een confrontatie met de Noord-Italiaanse republiek onvermijdelijk.
Steun kwam er van Maximiliaan I, die besloot de republiek aan te vallen. De aanstaande keizer, die op weg was naar Rome voor zijn kroning, trok in februari 1508 op naar Vicenza waar zijn legers echter door Venetië werden verslagen. Een tweede aanval mislukte ook en ging zelfs ten koste van de stad Triëst, waardoor Maximiliaan I gedwongen werd een bestand te sluiten met Venetië.
Hierop besloot Julius II alle christelijke landen op te roepen om Venetië te onderwerpen. Op 10 december 1508 werd de Liga van Kamerijk opgericht, waaraan Frankrijk, het Heilige Roomse Rijk en Ferdinand van Aragon samen met de Kerkelijke Staat deelnamen. Bepaald werd dat, na een overwinning van de liga, de gebieden verdeeld zouden worden onder de deelnemers. Voor Julius betekende dit de teruggave van onder andere de steden Rimini en Ravenna.
In 1509 plaatste Julius II de stad Venetië onder interdict, gevolgd door een oorlogsverklaring aan de republiek. Een verzoeningspoging richting de paus waarbij de steden Faenza en Rimini zouden worden teruggeven kwam te laat, doordat Lodewijk XII al met 40.000 man was opgetrokken tegen Venetië. Bij het Italiaanse Agnadello werden de Venetianen op 14 mei 1509 definitief verslagen, wat in Rome uitbundig gevierd werd.
Toch meende de republiek dat haar rol niet geheel uitgespeeld was. Terwijl vredesonderhandelingen met het Vaticaan plaatsvonden, werd tegelijkertijd de Ottomaanse sultan benaderd om hen te steunen. Na een aanvankelijk succesvolle campagne waarbij de Venetianen de steden Padua en Mantua opnieuw innamen, trokken zij op naar Ferrara. De hertog Alfonso I d'Este, strijdend aan de zijde van de paus, bracht een beslissende nederlaag toe aan de Venetiaanse vloot.
Op 24 februari 1510 volgde een vrede tussen de Kerkelijke Staat en Venetië, zij het onder strenge voorwaarden: het pauselijk gezag over de steden in de Romagna moest worden erkend en de Venetianen verloren het exclusieve recht op het bevaren van de Adriatische Zee. Op kerkelijk gebied was het niet langer toegestaan om vacante kerkelijke functies zelf in te vullen en hoefden geestelijken niet langer belastingen te betalen. Hoewel de Venetiaanse senaat akkoord was gegaan, werd in Venetië zelf bepaald, dat de vrede onder dwang tot stand was gekomen en dat ze overtreden mocht worden, wanneer de gelegenheid zich daartoe voordeed.
Voor de Fransen ging dit niet ver genoeg, omdat zij een totale vernietiging van de republiek nastreefden, waardoor hun invloedssfeer in Noord-Italië uitgebreid kon worden. Dit was echter tegen de wil in van Julius II, die weliswaar geen Venetiaanse inmenging duldde in de Kerkelijke gebieden, maar ook een verdrijving van alle buitenlandse mogendheden uit de Italiaanse gebieden nastreefde. Om dit te realiseren zocht Julius in 1510 de steun van diverse Europese mogendheden, die er echter op dat moment niets voor voelden een oorlog te voeren tegen Frankrijk. Steun kwam van de Zwitserse federatie en Venetië, waarop Julius II een strijdplan opstelde gericht tegen alle Franse gebieden: Genua, Verona, Milaan en Ferrara.
Had het hertogdom Ferrara kort daarvoor nog aan de zijde van de paus gevochten, na het afsluiten van de vrede met Venetië waren de aanvallen op Venetië met steun van de Fransen doorgegaan. In juli 1510 startte Julius de campagne tegen Ferrara. De pauselijke troepen, onder leiding van Francesco Maria della Rovere, hertog van Urbino, boekten al snel successen, waardoor Alfonso I d’Este de paus benaderde om tot een compromis te komen en zo de val van Ferrara te voorkomen. Julius II wees dit plan resoluut af en excommuniceerde de hertog op 9 augustus 1510. Tevens besloot de paus in eigen persoon af te reizen naar Ferrara, vergezeld van de meeste van zijn kardinalen.
Bij aankomst in Bologna werd de paus ziek. Ook bereikte hem het nieuws, dat de Zwitsers zich hadden teruggetrokken en de Fransen op het punt stonden op te trekken tegen Bologna. Ondanks zijn ziekte bleef Julius strijdlustig en beval hij zijn neef Francesco op te trekken tegen onder meer het door de Fransen bezette Mirandola. Omdat resultaat uitbleef besloot Julius begin januari 1511 zelf weer het commando te voeren, waarna op 17 januari het beleg van de stad begon. Na drie dagen werd de stad overwonnen.
In mei 1511 kwam een grote terugslag: Franse legers veroverden de stad Bologna en de macht van de familie Bentivoglio werd weer hersteld. Op zoek naar een schuldige voor dit debacle sommeerde Julius II zijn legeraanvoerder Francesco della Rovere en de pauselijke legaat voor Bologna, kardinaal Francesco Alidosi, zich voor hem te verantwoorden; dit vond echter geen doorgang omdat Francesco daags voor de ontmoeting met de paus de kardinaal doodstak. Als gevolg van deze ontwikkelingen besloot Julius II terug te keren naar Rome.
Op zijn terugreis werd de paus geïnformeerd over het voorgenomen plan van Lodewijk XII van Frankrijk en Maximiliaan I om een algemeen concilie bijeen te roepen. Een groep van voornamelijk Franse kardinalen was in augustus 1510 niet met de paus afgereisd voor de oorlog met Ferrara maar had besloten af te reizen naar Milaan. Hiermee bewezen zij hun trouw aan de Franse koning, die tijdens een synode in Orléans (en later in Tours) in 1510 duidelijk had gemaakt, dat hij zijn rechten over de Italiaanse gebieden zou laten doen gelden, zelfs als dat zou leiden tot een oorlog met de Kerkelijke Staat. Het was niet een Franse kardinaal, maar de Spaanse kardinaal Bernardino López de Carvajal, die het initiatief nam om de paus ter verantwoording te roepen. Samen met de kardinalen Federico Sanseverino, René de Prie, Francisco de Borja en Guillaume de Briçonnet tekende hij op 16 mei 1511 een document, waarin opgeroepen werd tot een concilie in Pisa, waarvoor de paus gesommeerd werd zich te verantwoorden voor zijn vijandig optreden. De datum voor de eerste bijeenkomst van dit concilie werd vastgesteld op 1 september 1511, maar zou worden uitgesteld tot 5 november van dat jaar.
Het verlies van Bologna en de opstand van de kardinalen, gesteund door wereldlijke leiders, eisten hun tol. In de periode 23 tot 27 augustus 1511 werd Julius II zo ziek, dat voor zijn leven gevreesd werd. De paus genas echter en maakte al snel daarna weer plannen om de Fransen en de kardinalen in Noord-Italië aan te pakken. Nadat hij in juli al had opgeroepen tot een kerkelijk concilie te Rome, richtte hij op 4 oktober 1511 samen met Venetië en Spanje de Heilige Liga op die gericht was tegen Frankrijk. Engeland zou zich op 17 november van dat jaar ook aansluiten. Op 24 oktober volgde de excommunicatie van de rebellerende kardinalen die tevens al hun beneficiën verloren.
Ondanks deze pauselijke maatregelen werd het concilie in Pisa doorgezet. Op 5 november vond de opening plaats, maar de president, Bernardino López de Carvajal werd al snel gedwongen de vergadering te verplaatsen doordat de inwoners van Pisa in opstand kwamen. Zij vreesden een pauselijk interdict. Hierop werd besloten de vergadering in Milaan voort te zetten. Daar liet López de Carvajal zich op 7 november 1511 uitroepen tot de nieuwe paus, waarbij hij de naam Martinus VI aannam.
In de winter van 1511 werd het offensief tegen Frankrijk ingezet. Vanuit Napels trokken Spaanse troepen naar het noorden, legers uit de Zwitserse kantons trokken zuidwaarts over de Alpen en de Engelse koning Hendrik VIII – overgehaald door Julius II met Parmezaanse kaas en Griekse wijn – organiseerde een inval in Noord-Frankrijk. Opnieuw stelde de Zwitserse inbreng teleur, omdat zij op het laatste moment besloten zich terug te trekken als resultaat van Franse omkooppraktijken. In januari 1512 werd echter het eerste succes geboekt, toen Venetiaanse troepen de stad Brescia veroverden en het Spaanse leger de stad Bologna belegerde.
In de maanden februari en maart keerde het tij, mede door de strategische inzichten van de jeugdige Franse legeraanvoerder Gaston van Foix-Nemours. De door Frankrijk in de winter verloren gebieden werden grotendeels heroverd en het beleg van Bologna werd geslecht. De Fransen trokken met de steun van het leger van Ferrara op naar Ravenna, een belangrijke plaats voor de Heilige Liga, omdat zich in die stad de arsenalen van de liga bevonden. Op 11 april 1512 vond bij de stad een grote slag plaats, waarbij naar schatting 12.000 soldaten het leven verloren, onder wie Foix-Nemours.
Het definitieve einde van de oorlog tegen Frankrijk begon vorm te krijgen in juni van 1512. Na de dood van hun legerleider hadden de Franse troepen hun opmars tijdelijk gestaakt. De terugtrekking van de troepen van Maximiliaan I die aan Franse zijde gevochten hadden, resulteerde in een halvering van de voor Frankrijk beschikbare mankrachten. Aanvullende troepen kon Lodewijk XII op dat moment niet sturen, omdat Frankrijk zelf van twee kanten belaagd werd: Hendrik VIII was met troepen in Noord-Frankrijk geland en Spaanse troepen stonden op het punt de Pyreneeën over te trekken. Er restte de Franse koning niets anders dan zich terug te trekken uit Italië.
Ondanks de feestvreugde in Rome was er voor Julius nog geen einde gekomen aan zijn oorlogen. In augustus werd aan Spaanse troepen de opdracht gegeven Florence te straffen voor hun vijandigheid ten opzichte van de Kerkelijke Staat, in het bijzonder inzake het toestaan van een quasiconcilie op hun grondgebied. Ook deze veldtocht verliep succesvol, niet zozeer door de militaire acties maar wel door het afschrikkingselement dat de Spaanse troepen uitoefenden. Een opstand van Medicisympathisanten leidde ertoe, dat Piero Soderini uit de stad vluchtte waardoor de macht van de Medici in Florence weer hersteld werd.
De gedwongen aftocht van de Franse legers uit Milaan dwong de deelnemers aan het schismatische concilie om opnieuw een andere locatie te kiezen. Na eerst in Asti te hebben vergaderd vond de laatste vergadering plaats in het Franse Lyon. Een beoogde hervorming van de kerk bleef uit en resulteerde uiteindelijk in een absolute afwijzing door de deelnemers aan het Vijfde Lateraanse Concilie.
Wat Julius II voor ogen had gestaan was aan het einde van de zomer 1512 bereikt: de Kerkelijke Staat was hersteld en Frankrijk was verdreven uit de Italiaanse gebieden. De verdrijving van buitenlandse invloeden binnen alle Italiaanse gebieden was echter mislukt. Het zuidelijk deel was immers in handen van de Spanjaarden. In zijn laatste uren sprak Julius met kardinaal Grimani over de Spanjaarden in Napels, waarbij hij gezegd zou hebben dat, als God hem langer had laten leven, hij de Napolitanen ook zou bevrijden van de Spanjaarden.
Julius II als mecenas.
Al voor zijn pontificaat had Julius II diverse bouwkundige projecten op zich genomen. Als voorbeelden hiervan golden de versterking van het klooster van Santa Maria di Grottaferrata en de verbetering van de vestingwerken in Ostia en Rome. Vanaf zijn aantreden als paus nam hij de opbouw van de stad Rome op zich, waarbij hij onder meer de Via Giulia liet aanleggen, een verkeersader waarlangs de verschillende kantoren van het bestuursapparaat opgetrokken zouden moeten worden, een plan dat niet gerealiseerd zou worden.
Julius wordt beschouwd als de oprichter van het Vaticaans museum. Aanleiding hiertoe was onder meer de vondst van het Oudgriekse beeldhouwwerk de “Laocoöngroep” op 14 januari 1506 in een wijngaard in Rome. Nadat Michelangelo en Giuliano da Sangallo de authenticiteit en importantie van het kunstwerk hadden bevestigd, besloot Julius het beeldhouwwerk te kopen en een maand later voor het publiek ten toon te stellen.
Voor de restauratie en decoratie van de verschillende kerken en paleizen werden opdrachten verleend aan tal van kunstenaars, zoals (Pollaiolo, Perugino, Pinturicchio en Il Sodoma), maar waarvan er drie grote naam zouden maken: Bramante, Michelangelo en Rafaël.
Voor al deze projecten steunde Julius II op Agostino Chigi, een bevriende bankier uit Siena, die door de paus aangesteld werd als zijn financiële adviseur. Om de macht van de Florentijnse bankiers te breken richtte Chigi op verzoek van Julius in Rome diverse financiële instellingen op aan de Via dei Banchi Nuovi. Als dank voor zijn trouw aan de paus stond laatstgenoemde de familie Chigi toe om in hun familiewapen het wapensymbool van de familie Della Rovere te voeren: de (winter)eik.
Donato Bramante.
Het plan om de oude Sint-Pietersbasiliek te restaureren was al ontstaan bij de terugkeer van de pausen uit hun Babylonische ballingschap in Avignon. Het gebouw was op diverse plaatsen aan het verzakken en voldeed niet meer aan de eisen van die tijd. Hoewel Julius II aanvankelijk een grootschalige restauratie van de basiliek voor ogen stond, besloot hij in 1503 alsnog tot de volledige nieuwbouw van een basiliek op het graf van de eerste paus Petrus. De financiering van dit megaproject kwam weliswaar deels tot stand door de verkoop van aflaten, maar een grote bron van inkomsten werd toch vooral gevonden in de opbrengsten van de aluinmijnen die zich in de kerkelijke staten bevonden en die er in 1461 ontdekt werden.
Als architect werd Donato Bramante benaderd, die voor Julius tijdens zijn kardinaalschap al het ontwerp van de Tempietto had gemaakt, een voorbeeld van de bouwstijl van de Hoog-Renaissance. Opmerkelijk was dat Julius hierbij Giuliano da Sangallo passeerde, die in het verleden verschillende opdrachten voor Julius had gerealiseerd. Na de dood van Bramante zou hij alsnog, zij het voor slechts negen maanden, meewerken aan het project.
De bouw van de nieuwe Sint-Pieter stuitte op grote weerstand onder de bevolking – Bramante kreeg hierdoor de bijnaam “ruinante” – doordat in hun ogen bij de afbraak vele graven van onder andere heiligen geruimd zouden moeten worden. Bovendien gold de Sint-Pieter als centraal middelpunt van het aanzien van de kerk, iets wat de stad door de nieuwbouw lange tijd zou moeten ontberen. Toch achtte Julius nieuwbouw noodzakelijk om zo de grandeur van Rome te onderstrepen, maar ook om zo zijn eigen naam aan de opbouw van Rome te verbinden; immers zijn voorgenomen plan voor een groot grafmonument ter ere van zichzelf had in die tijd vorm gekregen, zij het dat het vanaf 1506 sterk naar de achtergrond werd geschoven. Na diverse ontwerpen van Bramante, waarbij hij als basis uitging van een Grieks kruis, werd op 18 april 1506 in aanwezigheid van de paus en enkele kardinalen de eerste steen gelegd voor de nieuwe basiliek.
Bramante wijdde vanaf dat moment de rest van zijn leven aan de bouw van de Sint-Pieter. Na zijn dood in 1514 zouden verschillende architecten, onder wie Rafaël Santi en Michelangelo, zijn werk voortzetten. Over Bramante gaat het verhaal, dat hij Julius zou hebben aangezet om de beschildering van het plafond van de Sixtijnse Kapel te gunnen aan Michelangelo; dit advies zou niet zozeer zijn voortgekomen uit de bewondering die Bramante had voor Michelangelo, maar meer door zijn afkeer van de beeldhouwer, die hij hiermee een hak hoopte te zetten, omdat Michelangelo met het medium frescoschilderen vrij onbekend was.
Michelangelo Buonarroti.
Julius kwam in aanraking met het werk van Michelangelo onder meer door zijn in opdracht van kardinaal Jean Bilhères de Lagraulas vervaardigde "Pièta", die zich bevond in de voormalige kapel "Santa Petronila" van de oude Sint-Pietersbasiliek. Maar ook zijn "David", in 1504 gereedgekomen in Florence, had bijgedragen aan de faam van de kunstenaar.
Voor de vervaardiging van zijn grafmonument meende Julius, dat Michelangelo de meest geschikte kandidaat was, waarop de kunstenaar in 1505 benaderd werd. Door de omvang van het project raakte Michelangelo uiteindelijk geïnteresseerd en was zelf naar Carrara vertrokken om daar het beste marmer te halen. Bij terugkeer in Rome werd duidelijk dat Julius II grotere prioriteit gaf aan de nieuwe basiliek. Hierdoor werd het grafmonument naar de achtergrond verdreven, wat Michelangelo deed besluiten uit Rome te vertrekken.
Ondanks herhaalde verzoeken van de paus tot terugkeer was het pas in 1507, na de overwinning van Julius’ legers op Bologna, dat de kunstenaar bereid was weer in contact te komen met de paus, die gelijk een andere opdracht had: de vervaardiging van een bronzen standbeeld van de paus voor de San Petronio in Bologna. Hoewel de kunstenaar niet bekend was met de kunst van bronsgieten, slaagde hij erin om in 1508 het beeld op te leveren.
Na dit succes kende Julius II op advies van Bramante aan Michelangelo een andere opdracht toe, namelijk de beschildering van het plafond van de Sixtijnse Kapel. Het maken van fresco’s was opnieuw een techniek die Michelangelo niet beheerste maar na een bedenkperiode besloot hij toch de opdracht aan te nemen.
Het resultaat zou uiteindelijk gerekend worden tot de hoogtepunten van de frescokunst tijdens de Renaissance, hoewel conservatieve tijdgenoten – onder wie de latere paus Adrianus VI – tegen de uitgebeelde naakten protesteerden.
De tombe voor Julius II, door Michelangelo aangeduid als “de tragedie van de tombe”, zou pas in februari 1545 opgeleverd worden. Hierdoor werd het oorspronkelijke bouwplan niet gerealiseerd; een vrijstaand mausoleum in de Sint-Pieter met Julius II zelf centraal afgebeeld als heerser. Van de veertig voor het monument bedoelde beelden geldt het beeld "Mozes" als een van de hoogtepunten van Michelangelo’s beeldhouwkunst; dit bevindt zich momenteel op het kleinere grafmonument voor Julius II in de San Pietro in de Vincolibasiliek te Rome.
Uiteindelijk zou de tanende macht van de familie Della Rovere onder invloed van de Medici er de oorzaak van zijn dat de interesse voor de vervolmaking van het monument na Julius’ dood snel afnam.
Rafaël Santi.
De decoratie van de nieuwe privévertrekken van Julius werd ook een aandachtspunt. Julius had namelijk besloten, dat hij niet langer gebruik wenste te maken van de vertrekken die bewoond waren geweest door paus Alexander VI. “Zijne Heiligheid kon daar niet langer wonen in de aanwezigheid van de herinnering aan die verdorven en misdadige man”..
Op voordracht van Bramante werd een groep van vooraanstaande schilders onder wie Pinturicchio, bij de paus aanbevolen om de decoratie op zich te nemen. Het was echter de jonge schilder uit Urbino, Rafaël Santi, die de aandacht trok van de paus. Door de uitvoering van zijn eerste fresco "de School van Athene" vestigde Rafaël zijn naam aan het pauselijk hof, waardoor Julius II op 4 oktober 1509 besloot hem tot "scriptor brevium" te benoemen, goed voor een vast jaargeld en een aanstelling tot pauselijk hoveling. Tevens werd Rafaël (en zijn atelier) verantwoordelijk voor de decoratie van alle kamers.
Met de decoratie van de privévertrekken van Julius II, die bekend werden als de Stanze di Raffaello, verbeeldde de schilder de macht van de kerk en de rol die de paus daarin speelde. Door allegorieën of symboliek werden ook aspecten met betrekking tot Julius’ pontificaat verwerkt. Zo is het decor van "de School van Athene" een kerk in aanbouw, wat zou verwijzen naar de nieuwbouw van de Sint-Pieter.
Julius II als onderwerp in de kunst.
Als mecenas van de kunsten werd Julius zelf verscheidene malen afgebeeld, waarbij het portret van Rafaël Santi geldt als het bekendste. Van dit portret zijn drie versies in omloop die zich bevinden in de National Gallery te Londen – algemeen beschouwd als het origineel -, het Uffizi-museum te Florence – een kopie van leerlingen van Rafaël – en in het Palazzo Pitti, in Florence – toegeschreven aan Titiaan. Volgens Giorgio Vasari (1511-1574), schilder en biograaf, was het portret zo levensecht, dat het mensen die het portret zagen deed sidderen omdat ze dachten oog in oog met de paus zelf te staan.
Opvallend aan het schilderij is, dat de paus afgebeeld wordt met een baard, die hij als rouwbeklag had laten staan in de aanloop van de val van Bologna in 1511. Het dragen van een baard door geestelijken was binnen de Rooms-Katholieke Kerk ongebruikelijk. Gladgeschoren gezichten en de tonsuur waren symbolen waarmee de geestelijkheid zich onderscheidde van de leken en die daardoor bijdroeg aan de status van de geestelijkheid. De heilige Sint-Petrus zou hierbij het voorbeeld gesteld hebben.
Julius’ beslissing om zijn baard te laten groeien na het verlies van Bologna kende een precedent. Julius Caesar besloot, na een nederlaag in 54 v.Chr. waarbij circa 9000 Romeinse soldaten werden vermoord door de Eburonen, dat hij zijn baard en haren zou laten groeien totdat hij zich had gewroken.
In zijn "Juliande" heeft Erasmus een meer satirische verklaring voor Julius’ baard:
Nadat de Fransen verdreven waren, werd de baard door Julius II weer afgeschoren.
Julius' afbeelding wordt ook teruggevonden op drie van de vier fresco’s van de Stanza di Eliodoro. Op het fresco "De verdrijving van Heliodorus uit de tempel" is hij afgebeeld als een toeschouwer, zittend op een draagstoel. Het fresco "Mis in Bolsena" toont de paus in aanbidding voor de eucharistie. Op dit fresco zijn ook andere leden van de familie Della Rovere afgebeeld: Felice (als kind) en de kardinalen Leonardo en Rafael Riario. Op de "Justitiawand" van de Stanza della Segnatura wordt Julius II afgebeeld als wetgever. Achter de troon van de paus staan de kardinalen Giovanni de Medici en Alessandro Farnese, respectievelijk de latere pausen Leo X en Paulus III.
Latere werken waarop Julius II wordt afgebeeld zijn van de hand van Sebastiano Ricci, waarop de ontvangst van kardinaal Farnese – de latere paus Paulus III – bij de paus wordt weergegeven en het werk van Emile Vernet, waarop afgebeeld wordt hoe Julius II aan de kunstenaars Michelangelo, Bramante en Rafaël de opdracht geeft om het Vaticaan en de Sint-Pieter te herbouwen. In de bibliotheek van Rotterdam bevindt zich een houtsnede, gemaakt door Hans Burgkmair, met het portret van paus Julius II.
Op een werk van Albrecht Dürer (Nationaal Museum te Praag) zien we Julius II in aanbidding van de Maagd Maria met het kind.
Een beeldhouwwerk van Julius II, liggend aan de voeten van de Maagd Maria, vinden we terug op het door Michelangelo vervaardigde grafmonument. Een ander standbeeld bevindt zich in de Italiaanse stad Ascoli Piceno, dat werd gemaakt ter ere van Julius II in 1510 als “dank voor de verdrijving van de tirannie en de terugkeer van de vrijheid”.
Daarnaast kan de beeltenis van Julius teruggevonden worden op de diverse munten en herinneringsmedailles die uitgegeven werden tijdens zijn pontificaat.
Religieus-kerkelijke zaken.
Ondanks zijn grote betrokkenheid bij de diverse oorlogen en het patronaat van de kunsten waren er verschillende religieuze zaken die de aandacht kregen van Julius II. Volgens de Catholic Encyclopedia was Julius “… vrij van nepotisme, woonde dagelijks de mis bij, die hij zelf vaak opdroeg …” en zou hij begaan zijn met het lot van de armen. Religieuze vraagstukken die Julius in behandeling nam, kwamen vooral van de kant van de wereldlijke leiders, dienden tot de verbetering van de positie van de kerk of waren specifiek gericht tegen de roep om hervorming.
In 1503 werd Julius II door Ferdinand II van Aragón benaderd om een dispensatie te verlenen voor het huwelijk van zijn dochter Catharina van Aragón met de toekomstige koning van Engeland, Hendrik VIII. Catharina was aanvankelijk getrouwd geweest met Hendriks broer Arthur, die echter enkele maanden na het huwelijk door ziekte was overleden. Hoewel volgens Catharina het huwelijk nooit geconsummeerd was, achtten haar ouders het toch verstandig een pauselijke dispensatie aan te vragen. Op 26 december 1503 werd deze door Julius verleend. Later zou deze dispensatie een discussiepunt worden bij het verkrijgen van een pauselijke goedkeuring voor de ontbinding van Hendriks huwelijk.
Met zijn bul "Illius fulciti" uit 1504 gaf Julius II de aanzet tot de oprichting van de eerste kerkelijke provincie op Hispaniola. Centrum werd het aartsbisdom Hyaguata waaraan twee suffragane bisdommen verbonden waren, Magua en Bayuana. Intentie van de bul, zoals verwoord door de paus, was om “het woord van God te verspreiden en de ongelovigen en barbaren te bekeren tot het ware geloof.” De bul stuitte echter op grote weerstand van koning Ferdinand II van Aragón, omdat hierdoor de kerk tevens een claim legde op de inkomsten verkregen uit de goud- en zilverwinning.
Pas zeven jaar later, op 8 augustus 1511, volgde de bul "Pontifex Romanus", waarin de bul uit 1504 betreffende de oprichting van de bisdommen werd vernietigd en waarbij nieuwe bisdommen werden opgericht: twee op Hispaniola (Santo Domingo en Concepción de la Vega) en een op het eiland San Juan, het huidige Puerto Rico. Alle drie de bisdommen waren suffragane bisdommen van het aartsbisdom van Sevilla.
Om tegemoet te komen aan de kritiek betreffende de wijze waarop de afgelopen jaren een pauskeuze tot stand gekomen was, vaardigde Julius II de bul "Cum tanto Divino" uit, waarin paal en perk gesteld werd aan omkooppraktijken tijdens een conclaaf. Kardinalen die zich hieraan schuldig maakten zouden direct worden geëxcommuniceerd en een eventueel gekozen paus zou als ketter beschouwd worden. Tijdens het Vijfde Lateraans Concilie werd dit standpunt bevestigd in een andere bul, "Si summus rerum opifex".
Als belangrijkste beslissing op religieuskerkelijk gebied wordt het bijeenroepen van het Vijfde Lateraanse Concilie beschouwd. Hoewel Julius II bij zijn aantreden de belofte had gedaan om binnen twee jaar na zijn benoeming een algemeen concilie te organiseren, was het pas in 1511 als reactie op het quasiconcilie in Pisa dat hem hiertoe uiteindelijk deed besluiten. Met zijn bul "Sacrosanctae Romanae Ecclesiae" werden kardinalen opgeroepen naar Rome te komen en deel te nemen aan de kerkvergadering. In totaal zouden er twaalf sessies plaatsvinden, vijf tijdens het pontificaat van Julius II en zeven tijdens diens opvolger Leo X.
Hoofdpunten tijdens de eerste vijf sessies werden de veroordeling en verwerping van het concilie van Pisa en de herroeping en nietigverklaring van de Franse Pragmatieke Sanctie van Bourges uit 1438. Hiermee werd de suprematie van de paus opnieuw bevestigd en de invloed van een algemeen concilie verworpen. Pas onder paus Leo X richtten de deelnemers aan het concilie zich op eventuele hervormingen binnen de kerk, die uiteindelijk geen concrete voorstellen of wetgeving zouden opleveren.
Op religieus-cultureel gebied richtte Julius de nu nog bestaande Capella Julia op, een opleidingsinstituut voor koorleden, die een plek in het grotere koor, de Capella Sistina, ambieerden.
Tijdens zes consistories benoemde Julius II in totaal 27 kardinalen. Hieronder bevonden zich vijf familieleden (kardinaal-nepoten), vijf kandidaten die voorgedragen waren door buitenlandse vorsten en tien leden van adellijke families. Julius’ benoemingen hadden echter een belangrijk effect op de samenstelling van het College van Kardinalen naar nationaliteit. De aanstellingen van paus Alexander VI hadden ertoe geleid dat de invloed van Spaanse kardinalen binnen het college aanzienlijk was toegenomen. Bij Julius’ keuze waren er nog dertien stemgerechtigde Spaanse kardinalen aanwezig (goed voor zo’n 34% van de stemmen). Bij de verkiezing van de opvolger van Julius, Leo X, was hun aandeel teruggebracht naar drie (12%). Hierdoor was het Italiaanse aandeel bij de keuze van een nieuwe paus weer “hersteld”.
Overlijden en nasleep.
Begin februari 1513 werd Julius ernstig ziek en besloot zelf maatregelen te treffen voor zijn op handen zijnde begrafenis. Op 20 februari werden door kardinaal Riario de laatste heilige sacramenten toegediend. Op Julius’ verzoek werd het College van Kardinalen voor de laatste keer bij de stervende paus geroepen, waarbij Julius hun verzocht het komende conclaaf tot een goed einde te brengen. En hoewel hij op persoonlijke titel de schismatische kardinalen van het Concilie van Pisa vergaf, verbood hij hun deelname aan het conclaaf.
Naast zijn weigering om de zoon van zijn vroegere maîtresse Lucrezia Normanni tot kardinaal te verheffen vroeg hij niet om speciale gunsten voor de rest van zijn familie, omdat “zijn gedachten uitgingen naar het welzijn van de kerk, en niet naar dat van zijn familie”. In de nacht van 20 op 21 februari 1513 overleed Julius II.
Na eerst te zijn bijgezet in de San Pietro in Vincoli in Rome – naast zijn oom Sixtus IV – werden de stoffelijke resten van beide leden van de familie Della Rovere in de jaren 40 van de 17e eeuw overgebracht naar de Sint-Pietersbasiliek waar ze opnieuw begraven werden bij het graf van paus Clemens X. Een gedenkplaat vermeldt de namen van beide pausen. Zijn slechts ten dele uitgevoerde grafmonument bevindt zich wel in de San Pietro in Vincoli.
In zijn boek "Pageant of the Popes" voert de schrijver John Farrow een beschrijving op van de reactie van het Romeinse publiek:
Latere duidingen.
Hoewel Julius’ pontificaat veelal in negatieve zin bezien werd, waren er ook positieve typeringen van de paus hoorbaar. De vrij onbekende humanist en dichter Johannes Michael Nagonius schreef ter ere van Julius’ overwinning op Bologna in 1506 een lofdicht, waarin hij hem een groter staatsman achtte dan Julius Caesar. Voorts merkte hij op, dat alleen een man van de statuur Julius in staat zou zijn het Heilige land te heroveren op de ongelovigen. “Daarom verheugt u zich over Julius II” was Nagonius’ credo.
In de ogen van Niccolò Macchiavelli was Julius II een krachtige paus. Zijn beoogde missies noemde hij een succes en de rechtvaardiging komt in zijn ogen voort uit het feit dat hij “alles deed tot meerdere eer en glorie van de Kerk”.
“De oorlogspaus” en “il Papa Terribile” (verwijzend naar zijn opvliegende en autoritair karakter) zijn slechts twee van de bijnamen die Julius werden toegedicht. Als vertegenwoordiger van de pauselijke macht tijdens de Hoog-Renaissance, waartoe zijn voorgangers Sixtus IV, Innocentius VIII, Alexander VI maar ook Julius’ opvolger Leo X behoorden, werd Julius’ beleid beschouwd als de bevestiging van de noodzaak van een kerkelijke hervorming.
Een van de kritische geluiden kwam voort uit de publicatie van een boekje na de dood van Julius, dat werd toegeschreven aan Erasmus hoewel hij dit nooit erkend heeft. Aangenomen wordt, dat Erasmus dit ontkende om represailles van pausgezinden te voorkomen. In de publicatie, wel de “Juliande” genoemd, wordt op satirische wijze de aankomst van Julius II, bijgestaan door een beschermengel, bij de hemelpoort verteld, waarbij de zojuist overleden paus de confrontatie aangaat met Petrus die hem de toegang tot de hemel weigert. Uit het verloop van het verhaal komt duidelijk Julius’ eerzuchtige en op macht beluste karakter naar voren.
Voor de pacifistisch ingestelde Erasmus was Julius’ oorlogszuchtige optreden een dienaar van God niet waardig. In november 1506 was de humanist getuige geweest van de triomfantelijke intocht van Julius II in Bologna en werd hij door paus Julius II benaderd om iets te schrijven over zijn voorgenomen veldtocht tegen Venetië. Hierop schreef Erasmus twee werken (beide verloren gegaan). Het eerste werk, waarin hij de paus een oorlog ontraadde, riep bij de paus ergernis op. Om enigszins tegemoet te komen aan de paus schreef hij in zijn tweede werk in welke extreme gevallen het opnemen van de wapens door de paus gerechtvaardigd was.
Maarten Luther, die tijdens het pontificaat van Julius in Rome was geweest, maar de paus zelf nooit ontmoet had, richtte zijn kritiek vooral op de toegenomen aflaathandel, die tot doel had om de verschillende oorlogen van de Kerkelijke Staat te bekostigen en de bouw van de Sint-Pieter te financieren. Ook de zedeloosheid en uitbundige levensstijl van de hoge geestelijkheid waren hem een doorn in het oog, hoewel hij zich daarbij niet specifiek op Julius II richtte.
Recenter is het boek "De mars der dwaasheid", waarin de schrijfster en historica Barbara Tuchman (1912-1989) wilde aantonen dat een aanpak van de misstanden binnen de kerk een schisma had kunnen voorkomen.
Een gematigder toon jegens paus Julius II werd op zondag 30 november 2003 gezet door kardinaal Angelo Sodano. In de kathedraal van Savona vond een herdenkingsmis plaats voor de verkiezing van paus Julius II in 1503. Tijdens de preek, uitgesproken door de kardinaal die zei dat hij als gezant van paus Johannes Paulus II gekomen was om diens ambtsvoorganger eer te bewijzen, wees hij de aanwezige gelovigen in het bijzonder op de moeilijke periode waarin de Kerkelijke Staat zich tijdens Julius’ pontificaat bevond. Bedreigd door wereldlijke heersers die de macht van de kerk wilden beteugelen, zou hij opgekomen zijn voor de belangen van de Italiaanse gebieden en met als grote voorbeeld Mozes (wiens beeld hij op zijn grafmonument wilde) zou hij zich opgeworpen hebben als beschermer van het volk. Kritiek op de persoon Julius werd niet geuit, maar wel werd erop gewezen dat “het werk van de bisschop van Rome in de juiste context geplaatst diende te worden”. Sodano ging in zijn preek zelfs zover, dat Julius’ inzet voor de kerk uiteindelijk zou leiden tot een positieve beoordeling van Julius' leven en werk. Hij ging daarbij niet in op de reputatie van deze paus ter zake van moord, vergiftiging, sodomie en simonie.
In een eucharistieviering ter viering van het vijfhonderdjarig bestaan van de Zwitserse Garde p 22 januari 2006 in de Sixtijnse Kapel memoreerde kardinaal Angelo Sodano de rol die Julius had gespeeld bij de oprichting van de Zwitserse Garde:
Sodano vergeleek Julius opnieuw met Mozes, maar prees hem ook als de man die de decoratie van de Sixtijnse Kapel en de nieuwbouw van de Sint-Pieter mogelijk had gemaakt. Verder wees Sodano ook op de apostolische betekenis van Julius II waarbij hij als voorbeeld het Vijfde Lateraanse Concilie en de oprichting van de kerkprovincie in de Nieuwe Wereld (Zuid-Amerika) aanhaalde.
De tiara van Julius II.
In het British Museum te Londen bevindt zich een kleurenafbeelding van de in opdracht van Julius II vervaardigde tiara.
De pauselijke driekroon was gemaakt door de Italiaanse juwelier en goudsmid Caradosso (eigenlijke naam Ambrogio Foppo) uit Milaan en had 200.000 dukaten gekost. In de kroon waren parels, saffieren, robijnen en smaragden verwerkt.
Tijdens de plundering van Rome in 1527, waarbij vele kerkelijke bezittingen werden geroofd, bleef de tiara van Julius II gespaard, doordat deze op dat moment in onderpand was gegeven. Bij plunderingen van Franse troepen tijdens het bewind van Napoleon ging de tiara in 1798 alsnog verloren. Een smaragd uit de tiara, die geldt als een van de grootste ter wereld (404½ karaat), werd later verwerkt in de zogenaamde Napoleon Tiara.

</doc>
<doc id="28016" url="https://nl.wikipedia.org/wiki?curid=28016" title="Planeconomie">
Planeconomie



</doc>
<doc id="28017" url="https://nl.wikipedia.org/wiki?curid=28017" title="Paus Julius III">
Paus Julius III

 Paus Julius III, geboren als "Giovanni Maria del Monte" (Rome, 10 september 1487 - aldaar, 23 maart 1555) was de 221e rooms-katholieke paus van 7 februari 1550 tot aan zijn dood in 1555.
Biografie.
Giovanni werd geboren als derde kind van Vincenzo Ciocchi del Monte en Cristofora Saracini. Na zijn studies rechten aan de universiteiten van Perugia en Siena werd hij onderwezen in de theologie door de dominicaan Ambrosius Catharius.
In 1513 werd Giovanni aartsbisschop van Manfredonia. In 1521 werd hij tevens bisschop van Pavia. Tijdens het Sacco di Roma werd hij aan zijn haren opgehangen. Hij werd kardinaal gecreëerd door paus Paulus III in 1536. In 1543 volgde zijn verheffing tot kardinaal-bisschop van het suburbicair bisdom Palestrina. Als voorzitter opende hij in 1545 het Concilie van Trente.
Pontificaat.
Bij het conclaaf van 1549-1550 waren de 48 kiesgerechtigde kardinalen verdeeld in drie elkaar tegenwerkende facties: de groep Franse kardinalen, de keizersgezinden en de groep aanhangers van kardinaal Alessandro Farnese, kleinzoon van de net overleden Paulus III. Na tien weken werd kardinaal del Monte verkozen als compromis-kandidaat en hij nam de naam Julius III aan. Kort na zijn verheffing tot paus maakte hij van Innocenzo Ciocchi del Monte, een zeventienjarige jongen die hij in Parma van de straat had gehaald, kardinaal. Julius III zou dweperig verliefd zijn geweest op Innocenzo.
Tijdens zijn pontificaat was hij een voorstander van kerkhervorming. Zodoende steunde hij de jezuïeten en deed hij pogingen om het overleg in het Concilie van Trente op koers te houden. Daarnaast was Julius III verheugd met de troonsbestijging van Maria I van Engeland waardoor Engeland weer katholiek zou worden. Daarnaast had hij belangstelling voor het werk dat Michelangelo verrichtte aan de Sint-Pietersbasiliek. Tevens stelde hij Giovanni Pierluigi da Palestrina aan als koormeester van zijn hofkapel.
Hij trok zich liever terug tot het leiden van een luxueus leventje en verviel in een politiek van nepotisme. De banketten die hij als paus hield ontaardden in homo-erotische orgieën na het vertrek van belangrijke gasten. Ook spendeerde hij grote sommen geld aan zijn landhuis Villa Giulia. Hij overleed op 23 maart 1555 door middel van een hongerdood nadat zijn spijsvertering gestopt was met werken. Het Concilie van Trente kwam in 1563 onder paus Pius IV tot afronding; daarbij werd ook het verplichte priesterlijke celibaat ingesteld, waarvan de Kerk nooit meer afstand heeft gedaan.
Paus Julius III is begraven in een tombe in de Sint-Pietersbasiliek in het Vaticaan.

</doc>
<doc id="28018" url="https://nl.wikipedia.org/wiki?curid=28018" title="1ste Wereldoorlog">
1ste Wereldoorlog



</doc>
<doc id="28019" url="https://nl.wikipedia.org/wiki?curid=28019" title="Paus Innocentius I">
Paus Innocentius I

Innocentius I (Latijn: "onschuldige"; gestorven 12 maart 417) was paus van 401 tot 417. Hij wordt door John Julius Norwich beschouwd als de eerste grote paus.
Biografie.
Innocentius I werd geboren in Albano en was volgens Hiëronymus de zoon van zijn voorganger, paus Anastasius I. Het "Liber Pontificalis" spreekt dit echter tegen en noemt Innocentius van Albano als zijn vader.
Over het begin van zijn pontificaat bestaan twijfels, het jaar 402 wordt ook wel genoemd. Toen in 404 Johannes Chrysostomos werd afgezet als patriarch van Constantinopel door Theophilus van Alexandrië wendde Johannes Chrysostomos zich tot Innocentius voor hulp. Deze riep een synode van de Latijnse bisschoppen bijeen waarbij keizer Arcadius werd opgeroepen om Chrysostomos in diens ambt te herstellen. Arcadius gaf echter niet toe, ook niet toen Innocentius vier bisschoppen naar Constantinopel zond om voor Chrysostomos te pleiten.
In 408 meldden de Visigoten zich voor het eerst voor de muren van Rome en vanwege de afwezigheid van keizer Honorius voerde Innocentius I de onderhandelingen met hun leider Alarik I. Deze wist een bloedbad in Rome te voorkomen door zijn onderhandelingen en ook de kerkelijke bezittingen werden door de Visigoten gespaard. Ook bij het derde beleg en de plundering die volgde werden de kerken in de stad gespaard. Wat zijn politiek betreft streefde hij vooral naar het uitbouwen van de macht van de bisschop van Rome. Dit valt op te maken uit brieven die zijn bisschoppen van hem ontvingen.
Zijn politiek maakte hem niet geliefd in het oosten, waar hij de regels die in het West-Romeinse Rijk gehandhaafd werden strenger wilde laten naleven. Ook nam hij stelling tegen Pelagius, een Britse monnik die de erfzonde verwierp en uitging van het goede in de mens. Hierdoor verkreeg Innocentius de steun van Augustinus, de belangrijkste tegenstander van Pelagius.
Innocentius I werd begraven in de Pontianus-catacombe.
Verering.
Hij wordt als heilige vereerd op 12 maart (voorheen op 28 juli) en werd uiteindelijk verwijderd van de kalender en zijn verering werd in 1969 verminderd.

</doc>
<doc id="28021" url="https://nl.wikipedia.org/wiki?curid=28021" title="Nathalie Dechy">
Nathalie Dechy

Nathalie Dechy (Les Abymes (Guadeloupe), 21 februari 1979) is een voormalig professioneel tennisspeelster uit Frankrijk. Dechy heeft een Frans-Canadese moeder en een Franse vader, en werd geboren op een eiland van Guadeloupe, dat Frans territorium is. Ze heeft naast de Franse ook de Canadese nationaliteit, maar kwam in toernooien altijd voor Frankrijk uit. Ze speelt tennis vanaf zesjarige leeftijd. Dechy werd gedurende 2007 een half jaar gecoacht door de Nederlander Martijn Bok. Hoewel ze in het enkelspel meer dan tweemaal zoveel wedstrijden (770) speelde als in het dubbelspel (372), behaalde ze in het dubbelspel betere resultaten: meer titels en een hogere ranking.
Dechy veroverde één titel in het "enkelspel" op de WTA-tour: in 2002/2003 op het toernooi van Gold Coast. Haar beste resultaat op de grandslamtoernooien is het bereiken van de halve finale op de Australian Open van 2005. Ze won wedstrijden onder meer van: Caroline Wozniacki (Roland Garros 2007), Svetlana Koeznetsova (Gold Coast 2004 en Zürich 2005) en Marion Bartoli (Parijs 2006).
Daarnaast won zij zeven titels in het "dubbelspel". Hiervan waren twee grandslamtitels, beide behaald op de US Open. Dechy won dit toernooi zowel in 2006 als 2007, respectievelijk met Vera Zvonarjova en Dinara Safina. Van de overige vijf dubbelspeltitels behaalde ze er vier samen met Mara Santangelo.
In het "gemengd dubbelspel" won Dechy in 2007 de titel op Roland Garros met partner Andy Ram. Ze speelde sinds 2000 in het Franse Fed Cup team.
In 2000 en 2004 maakte ze deel uit van het Franse Olympisch team.
Posities op de WTA-ranglijst.
Positie per einde seizoen:

</doc>
<doc id="28023" url="https://nl.wikipedia.org/wiki?curid=28023" title="Paus Innocentius II">
Paus Innocentius II

Innocentius II, geboren als "Gregorio de Papareschi" (Rome, geboortedatum onbekend - aldaar, 24 september 1143) was paus van 14 februari 1130 tot aan zijn dood op 24 september 1143.
Hij werd op het sterfbed van paus Honorius II gekozen tot de nieuwe paus.
Aangezien dit op een formeel onjuiste manier was gebeurd, werd zijn keuze door diverse kardinalen betwist en kozen ze tegenpaus Anacletus II. Dankzij de hulp van Lotharius III van het Heilige Roomse Rijk en vooral Bernard van Clairvaux wist Innocentius uiteindelijk Anacletus en diens opvolger Victor IV te verslaan. Vanaf dat moment werd zijn pontificaat niet meer betwist (29 mei 1138).

</doc>
<doc id="28024" url="https://nl.wikipedia.org/wiki?curid=28024" title="Orkneyinga Saga">
Orkneyinga Saga



</doc>
<doc id="28025" url="https://nl.wikipedia.org/wiki?curid=28025" title="Minneapolis">
Minneapolis

Minneapolis is de grootste stad van Minnesota, en de hoofdplaats van Hennepin County. Het aantal inwoners bedraagt 422.331 (2017). Het is niet de hoofdstad van Minnesota, dat is Saint Paul, waarmee Minneapolis een dubbelstad vormt die bekendstaat als "Twin Cities", de agglomeratie Minneapolis-Saint Paul.
Minneapolis ligt in het zuidoostelijk deel van Minnesota, westelijk van Saint Paul. De naam Minneapolis is samengesteld uit het Dakotaanse woord "minne" dat "water" betekent, en het Griekse woord "polis" dat "stad" betekent.
De stad wordt ook wel "City of Lakes" genoemd.
Geschiedenis.
Minneapolis is ontstaan bij de watervallen van Saint Anthony, de hoogste watervallen in de Mississippi. Stroomopwaarts was de rivier hier niet bevaarbaar, tot er in 1960 sluizen werden gebouwd. Pater Louis Hennepin was de eerste Europeaan die het gebied verkende. De watervallen zijn naar hem genoemd, evenals de county waarin Minneapolis is gelegen. De groei van de plaatsjes Minneapolis en Saint Anthony bij de watervallen werd in de jaren veertig van de 19e eeuw bevorderd door de nabijheid van Fort Snelling. In 1867 werd Minneapolis een stad. In 1872 ging Saint Anthony samen met Minneapolis.
Aanvankelijk was de stad actief in de houtindustrie, maar al snel ontwikkelde de plaatselijke economie zich rond het malen en verwerken van het graan van de Great Plains. Nog steeds zijn bedrijven als General Mills en Pillsbury in de stad gevestigd. Tijdens de hoogtijdagen van weleer stond Minneapolis bekend als de "milling capital of the world". Tegenwoordig wordt Minneapolis nog steeds "Mill City" genoemd. De stad staat bekend om zijn medische industrie en financiële instellingen, alsmede het grootste winkelcentrum in de Verenigde Staten, de Mall of America, dat is gevestigd in "Bloomington", een voorstad ten zuiden van Minneapolis. Minneapolis was ook het hoofdkwartier van Honeywell International Inc.
In Minneapolis is voorts de grootste campus van de University of Minnesota gevestigd, een van de top-tien-universiteiten van de Verenigde Staten qua aantal studenten, met meer dan 51.000 studenten in 2017-2018.
Instortende brug in 2007.
Op 1 augustus 2007 stortte tijdens de avondspits een veertig jaar oude verkeersbrug over de Mississippi in. Tientallen auto's verdwenen in de diepte en dertien personen kwamen om het leven.
Rellen in 2020.
Naar aanleiding van de dood van George Floyd door toedoen van een agent, ontstonden er in mei 2020 rellen in Minneapolis met plunderingen en brandstichting. Ook werd een politiebureau bestormd en volledig in de as gelegd.
Floyd werd in 2007 beschuldigd van een gewapende overval waarvoor hij veroordeeld werd en een gevangenisstraf van vijf jaar moest uitzitten. Nadat hij werd vrijgelaten verhuisde Floyd naar Minneapolis om een nieuwe start te maken. Ten tijde van zijn dood was hij net zijn baan kwijtgeraakt door de coronacrisis.
Het lijkt erop dat de aanleiding van de rellen de aanname is dat de betrokken agenten de zwarte George Floyd op basis van raciale kenmerken mishandelden met de dood tot gevolg. De mishandeling bestond erin om een aanhoudende klem-wurggreep te gebruiken ondanks indicaties dat de persoon het bewustzijn had verloren. Alle vier agenten werden kort na het overlijden van Floyd ontslagen. Ze zijn daarna ook in staat van beschuldiging gesteld. De agent die zijn knie op Floyds nek legde riskeert een celstraf van maximaal 40 jaar.
Verkeer en vervoer.
Een systeem van "skyways" (volledig overdekte voetgangersbruggen) verbindt gebouwen in downtown Minneapolis, zodat men door de stad kan lopen zonder last te hebben van de koude winters of de hete zomers.
In het zuiden van Minneapolis en Saint Paul is Minneapolis-Saint Paul International Airport gevestigd.
In 2004 heeft men in Minneapolis de beschikking gekregen over een lightrail-lijn die van het stadscentrum naar het internationale vliegveld loopt, de zogenaamde Hiawatha Line.
Media en kunst.
Het belangrijkste dagblad in Minneapolis is de "Minneapolis Star Tribune".
Het Minneapolis Institute of Art (Mia) is een van de grootste musea voor beeldende kunst in de Verenigde Staten en heeft een collectie die 5000 jaar omspant met ongeveer 90.000 kunstwerken.
Minneapolis en Saint Paul zouden na New York het grootste aantal theaterbezoeken per hoofd van de bevolking kennen, wat wellicht wordt bevorderd door de strenge winters.
De stad staat bekend om de "Minneapolis Sound": een stroming in de popmuziek, die in de jaren '80, onder aanvoering van Prince, furore maakte. De muziek kenmerkt zich door een combinatie van vooral new-wave en funk, vermengd met synthesizers. Bekende artiesten waren, naast Prince, The Time, Jimmy Jam &amp; Terry Lewis en Ta Mara &amp; the Seen. Andere groepen met hun basis in Minneapolis zijn: 
Beroemd is het Minnesota Orchestra, opgericht in 1903 als het Minneapolis Symphony Orchestra, waarvan sinds 2023 Thomas Søndergård chef-dirigent is. Eerder waren onder anderen Eugene Ormandy, Dimitri Mitropoulos, Antal Doráti, Stanisław Skrowaczewski, Neville Marriner, Edo de Waart en Osmo Vänskä chef-dirigent.
Geografie.
De totale oppervlakte bedraagt 151,3 km², waarvan 142,2 km² bestaat uit land, en 9,1 km² uit water. Water maakt 6% van de totale oppervlakte uit.
(bron: United States Census Bureau).
Demografie.
Het aantal inwoners bedraagt 382.618, in 162.352 huishoudingen waarvan 73.870 gezinnen. De bevolkingsdichtheid bedraagt 2728 per km². Er zijn 168.606 huizen; 1186 huizen per km². Van de bevolking is 65,13% blank; 17,99% zwart; 7.63% latino; 6,13% Aziatisch; 2,19% indiaans; 0.08% afkomstig van de eilanden in de Stille Oceaan, 4.13% anders en 4.36% gemengd.&lt;br&gt;
Minneapolis (en de zusterstad St. Paul) staan bekend in de VS vanwege het grote aantal Somalische immigranten dat hier is neergestreken. De voormalige Somalische president Hassan Sheikh Mohamud bezocht Minnesota 2x sinds tijdens zijn ambtsperiode (2012-2017). Somaliërs worden steeds actiever in de lokale politiek. Zodanig zelfs, dat Minneapolis sinds 2019 in het Huis van Afgevaardigden in Washington wordt vertegenwoordigd door Ilhan Omar, de eerste Somalisch-Amerikaanse, de eerste ex-vluchteling en een van de eerste vrouwelijke moslims in het Amerikaanse Congres.
Sport.
Minneapolis heeft verschillende sportclubs die uitkomen in een van de vier grootste Amerikaanse profsporten. Het gaat om:
De Minnesota Wild (NHL ijshockey) vormen een andere grote sportclub, die spelen echter vanuit Saint Paul.
Daarnaast speelt voetbalclub Minnesota United FC in de Major League Soccer.
In 2006 werd het WK shorttrack in Minneapolis georganiseerd.
Plaatsen in de nabije omgeving.
De onderstaande figuur toont nabijgelegen plaatsen in een straal van 8 km rond Minneapolis.

</doc>
<doc id="28026" url="https://nl.wikipedia.org/wiki?curid=28026" title="Paus Innocentius III">
Paus Innocentius III

Innocentius III, geboren als "Lotario dei Conti di Segni" (Gavignano, in de buurt van Anagni, 1160/1161 - Perugia, 16 juli 1216) was paus van 8 januari 1198 tot zijn overlijden op 16 juli 1216.
Innocentius III wordt vrij algemeen gezien als een van de machtigste en invloedrijkste pausen in de geschiedenis van het pausdom. Hij oefende een grote invloed uit op de christelijke regimes van Europa. Hij beweerde de suprematie te hebben boven alle Europese koningen. Paus Innocentius speelde door zijn decretalen en het Vierde Lateraans Concilie (1215) een centrale rol in de poging van de Katholieke Kerk tot hervormingen van de kerkelijke aangelegenheden te komen. Dit resulteerde in een aanzienlijke herziening van het canonieke recht. Paus Innocentius is verder opmerkelijk door zijn gebruik van interdicten en andere censuur om wereldlijke heersers te dwingen om zijn beslissingen te gehoorzamen. Deze maatregelen waren overigens niet overal even succesvol. Innocentius riep op tot kruistochten tegen de moslims in Spanje en het Heilige Land en tegen de ketters in het zuiden van Frankrijk (Albigenzische Kruistochten).
Een van Paus Innocentius' meest verreikende beslissingen was het organiseren van de Vierde Kruistocht (1202-1204). Oorspronkelijk bedoeld om het door moslims gecontroleerde Jeruzalem te heroveren door middel van een invasie door Egypte, leidde een reeks van onvoorziene omstandigheden ertoe dat de kruisvaarders naar Constantinopel kwamen, dat in 1204 onder leiding van de bejaarde Venetiaanse doge Enrico Dandolo werd aangevallen en geplunderd. Innocentius aanvaardde de gevolgen van deze gebeurtenis met tegenzin. Hij bleef immers steeds werkzaam voor de hereniging met de Oosterse kerk. De inname en plundering vergiftigt de betrekkingen tussen de Katholieke Kerk en de Grieks-orthodoxe Kerk tot de huidige dag.
Biografie.
Vroege leven en verkiezing tot het pausdom.
Lotario dei Conti werd geboren in Gavignano, in de buurt van Anagni. Zijn vader was graaf Trasimund van Segni en was lid van een vooraanstaande adellijke familie, de Conti, die negen pausen zou produceren, waaronder paus Gregorius IX (1227-1241), paus Alexander IV (1254-1261) en paus Innocentius XIII (1721-1724). Vaak wordt Lotario aangeduid als een neef van paus Clemens III (1187-1191), maar deze fout komt voort uit de gelijkenis tussen de familienaam van Clemens, Scolari, met die van Scotti, de adellijke Romeinse familie van Clarice, de moeder van Lotario.
Lotario volgde zijn eerste onderwijs in Rome, daarna studeerde hij theologie in Parijs en jurisprudentie te Bologna. Als paus speelde Lotario een belangrijke rol in de totstandkoming van het kerkelijk recht. Hij wordt gezien als een van de grootste juristen van zijn tijd.
Kort na de dood van Alexander III (30 augustus 1181) keerde Lotario terug naar Rome. Tijdens de korte regeringsperiode van Lucius III, Urbanus III, Gregorius VIII en Clemens III bekleedde Lotario diverse kerkelijke ambten. In 1190 bereikte hij de rang van kardinaal-diaken. Hij onderschreef de pauselijke bullen tussen 7 december 1190 en 4 november 1197.
Als kardinaal schreef Lotario het werk "De Miseria Condicionis Humane" (Over de ellendige toestand van de mens). Dit werk was eeuwenlang zeer populair. Er zijn meer dan 500 manuscripten van bewaard gebleven. Lotario nam nooit meer de tijd om het voorgenomen complementaire werk "Over de waardigheid van de menselijke natuur" op papier te zetten.
Paus Celestinus III overleed op 8 januari 1198. Vóór zijn dood had hij er bij het College van Kardinalen op aangedrongen om Giovanni di San Paolo als zijn opvolger te kiezen. Ondanks dit advies werd Lotario dei Conti di Segni al op de dag waarop Celestinus III stierf, in Rome tot paus gekozen. Hij aanvaardde de tiara met tegenzin en nam de naam aan van Innocentius III. Op dat moment was hij pas zevenendertig jaar oud.
Pausschap.
Wereldlijk beleid.
Innocentius III is bekend door zijn strijd tegen de katharen, de Eerste Albigenzische Kruistocht, het uitroepen van de dramatisch verlopen Vierde Kruistocht en Vijfde Kruistocht. Hij stimuleerde, ondersteunde en legitimeerde ernstige wreedheden, zoals levend verbranden, die vermeende ketters werden aangedaan. Hij stichtte de Orde van de Zwaardbroeders, voor de Noordelijke Kruistochten. Tijdens zijn beleid vond de befaamde Kinderkruistocht plaats. Hij excommuniceerde de Engelse koning Jan zonder Land, dwong koning Filips II van Frankrijk zijn vrouw Ingeborg, van wie hij gescheiden was, weer terug te nemen en slaagde er ook in om de Duitse keizer Otto IV afgezet te krijgen (zie: Duitse troonstrijd). Hij slaagde erin de vrede tussen de christelijke koninkrijken Castilië en León op het Iberisch schiereiland te herstellen, om zo een kruistocht tegen de Moren mogelijk te maken.
Kerkelijk beleid.
Verder steunde hij onder andere de binnenkerkelijke armoedebeweging en de opkomende bedelorden van Franciscus van Assisi en de Franciscanen, maar ook Dominicus Guzman bij diens stichting van de Dominicanen.
Tijdens al de westerse troebelen bleef Innocentius steeds werkzaam voor de hereniging met de oosterse kerk; zijn pogingen in Armenië mislukten (1198); met de Bulgaren kwam een (kortstondige) unie tot stand (1204); de vierde kruistocht, door Innocentius bedoeld als hulp aan de Byzantijnse keizer, ontaardde in een handelsoorlog van Venetië tegen Constantinopel (1204 plundering van Constantinopel en vestiging van een Latijns keizerrijk).
Hoogtepunt en eindpunt van zijn pontificaat was het algemeen concilie van 1215 (Lateranen IV). Sinds dit concilie huldigt de katholieke kerk ook de leer van de transsubstantiatie.
Paus Innocentius III voegde in het jaar 1207 een zevende werk toe aan de werken van Barmhartigheid. Het werk was 'de doden begraven' en is ontleend aan het Bijbelboek Tobit, waarin naast twee bekende, ook door Christus genoemde werken van barmhartigheid, speciaal de zorg voor de overledenen wordt benadrukt: "Ik gaf brood aan de hongerigen en kleren aan de naakten; als ik het lijk van een volksgenoot buiten de muren van Nineve zag liggen, dan begroef ik het". (Tobit 1,17). In de door epidemieën geteisterde middeleeuwen had het moeilijke en gevaarlijke werk van 'doden begraven' immers een bijzondere waarde.
Hij stierf te Perugia tijdens de voorbereiding van de Vijfde Kruistocht. Paus Leo XIII, die hem tot voorbeeld nam, liet zijn gebeente overbrengen naar de Sint-Jan van Lateranen (monument van G. Lucchetti, 1891). Een hedendaags ‘portret’ bevindt zich in de Sacro Speco bij Subiaco. Giotto beeldde in Assisi de beroemde droom van Innocentius uit, waarin hij Franciscus de Kerk ziet ondersteunen; in "Paradiso" (XI, 92–93) in Dantes "La Divina Commedia" prijst Thomas van Aquino hem om de eerste goedkeuring van de minderbroedersregel.

</doc>
<doc id="28027" url="https://nl.wikipedia.org/wiki?curid=28027" title="Paus Innocentius IV">
Paus Innocentius IV

Innocentius IV, geboren als "Sinibaldo dei Fieschi" (Genua, ca. 1195 - Napels, 7 december 1254) was hoofd van de Romeins Katholieke kerk, paus genoemd, van 25 juni 1243 tot 7 december 1254.
Tot paus verkozen.
Hij werd geboren te Genua als "Sinibaldo dei Fieschi", graaf van Lavagna. Hij werd professor in het canoniek recht te Bologna waar hij behalve kerkelijk recht ook Romeins recht had gestudeerd. Hij werd in 1226 rechter bij de Romeinse Curie. In 1227 werd hij binnen de bestuurlijke organisatie van de katholieke kerk tot kardinaal gewijd. Hij was kardinaal-priester van de San Lorenzo in Lucina. Hij werd 25 juni 1243 unaniem tot paus Innocentius IV verkozen.
Strijd tegen de keizer.
Hij werd gerekend tot de 'vredespartij', die tot vrede met de keizer van het Heilige Roomse Rijk wilde komen, maar 28 juni herhaalde hij de 'banvloek', die over Frederik II van Hohenstaufen was uitgesproken door paus Gregorius IX. Ook Innocentius IV was niet op vrede uit, maar de 'absolute alleenheerschappij van de Kerk'.
Viterbo.
Op 9 september was er een opstand in Viterbo, aangewakkerd door kardinaal Reinier van Viterbo. Het keizerlijke garnizoen onder Simon van Chieti trok zich terug in de donjon van de burcht San Lorenzo in Viterbo. De keizer belegerde de stad, maar begon daarna onderhandelingen. Hij zou Viterbo aan de paus overgeven als het garnizoen een vrije aftocht kreeg. Kardinaal Reinier van Viterbo schond die belofte en de stedelingen vergrepen zich aan het garnizoen. Viterbo werd een geldboete opgelegd, maar dezelfde kardinaal werd opgedragen die boete te innen en Viterbo weigerde te betalen. Het was voor Frederik duidelijk dat de paus niet te vertrouwen was.
Vlucht naar Lyon.
Er bleef onderhandeld worden tussen het keizerlijke hof en de curie en toen de onderhandelingen slaagden werd op Witte Donderdag, 31 maart 1244, de banvloek opgeheven. Frederik was volgens de paus weer 'een verheven zoon van de Kerk' en 'een gelovige vorst'. Een paar dagen later krabbelde de paus echter terug en eiste meer voorwaarden waar aan voldaan moest worden. De keizer was bereid ook die in te willigen en er werd een ontmoeting gepland in Narni. Maar die afspraak ging niet door want Innocentius vluchtte in het holst van de nacht en verkleed als soldaat vanuit Sutri naar Civitavecchia, de havenstad van Rome. De vlucht was wekenlang in het diepste geheim voorbereid. Innocentius bereikte Genua op 7 juli. Hij leed aan dysenterie en moest drie maanden in het klooster van St. Andreas in Genua blijven. Daarna werd hij met een draagstoel naar Lyon gebracht, dat buiten Frederiks rijk lag. 
Op 13 april 1245, Witte Donderdag, breidde de paus de banvloek uit tot de zonen van keizer Frederik: Enzio en Manfred.
Moordaanslag en kruistocht.
Op 28 juni werd het concilie van Lyon geopend, 5 juli werd de tweede 'plenaire zitting' geheel aan de beschuldiging tegen de keizer gewijd. 
Tijdens het Eerste concilie van Lyon (1245) excommuniceerde hij, tijdens de slotzitting op 17 juli, de Duitse keizer Frederik II. Er volgde een heftige polemiek tussen paus en keizer. Innocentius riep op tot een kruistocht tegen de keizer en zijn zonen en zond bedelmonniken en agitatoren uit om de boodschap te verspreiden: 'Wee hem die het monster uit de Apocalyps nog dienstbaarheid verleent.' Franciscanen en dominicanen werden in Duitsland ingezet als propagandisten om haat te zaaien en geruchten over de keizer te verspreiden.
Militaire expeditie: "Zevende Kruistocht".
De kruistocht tegen de keizer kreeg prioriteit boven de kruistocht die door de Franse koning Lodewijk IX werd georganiseerd voor het Heilige Land. Er werden aflaten verkocht. Wie een preek tegen de keizer aanhoorde hoefde veertig tot vijftig dagen minder lang in het vagevuur door te brengen en wie deelnam aan deze kruistocht tegen de keizer kreeg dubbele 'kruistochtaflaten'.
Paus Innocentius was persoonlijk betrokken bij het plan de keizer en zijn familieleden op Paaszondag te vermoorden. Dat is nooit betwist. Het brein achter de moordaanslag was zijn zwager, Bernardo Rossi, die overgelopen was naar het pauselijke kamp. Tegelijk met de moord zou volgens het plan een opstand uitbreken, waarbij kardinaal Reinier van Viterbo met een 'pauselijk leger' Rijks-Italië (Noord-Italië) zou binnenvallen. Net op tijd werd de keizer ingelicht door zijn aanstaande schoonzoon, graaf Richard van Caserta, die hem ook een lijst met tweehonderd samenzweerders toespeelde. Frederik nam verschrikkelijk wraak en smoorde de opstand in de kiem.
Hij zette zich in voor de missie en probeerde diplomatieke relaties aan te gaan met de Mongolen.
Tegenkoning.
In Duitsland werd 'papenkoning' Hendrik Raspe tot 'tegen-koning' van Frederiks zoon, koning Koenraad IV gekozen. Hendrik Raspe wist in een veldslag bij Frankfurt Koenraad te verslaan: de paus had twee Zwabische legerofficieren van Koenraad omgekocht. Vier weken na het plotselinge overlijden van Hendrik Raspe op 16 februari 1247 werd de Hollandse graaf Willem II met steun van Innocentius tot tegenkoning gekozen. Hij kreeg pas meer steun van de rijksvorsten in 1254, toen zowel keizer Frederik (1250) als Koenraad overleden waren.
In februari 1249 werd de keizer verraden door zijn grootkanselier Petrus van Vinea, die, volgens kroniekschrijver Salimbene geheime ontmoetingen had gehad met de paus, toen er onderhandeld werd in Lyon. In maart poogde de lijfarts van keizer Frederik én Petrus Vinea, de keizer te vergiftigen. De tweede moordaanslag mislukte en na marteling bekende de arts er toe aangezet te zijn door kardinaal Gregorius van Montelongo. Eind november 1250 werd de keizer tijdens een jacht ziek en kreeg last van dysenterie en maagkrampen en stierf 13 december in Castelfiorentino. De paus was van zijn grootste tegenstander verlost. Binnen twintig jaar was de hele Hohenstaufen dynastie verdwenen. Enzio zat z'n hele leven vast in Bologna. Manfred werd verslagen door Karel I van Napels en zijn drie zonen, verminkt, tientallen jaren vastgezet in Frederiks Castel del Monte. Koenraad IV stierf aan malaria en zijn zoon Konradijn werd gevangen genomen tijdens een veldslag, verkocht en op 16-jarige leeftijd in Napels door Karel I van Napels onthoofd. Het was nooit eerder voorgevallen dat een gevangengenomen koning een dergelijk lot werd toebedeeld.
Strijd tegen de katharen.
Het laatste centrum van het katharisme in Zuid-Frankrijk, de Pyrenese vesting Montségur, viel 16 maart 1244. 
In Italië werden de katharen beschermd door de ghibellijnse (keizergezinde) adel. De ghibellijnen verzwakten door het overlijden van keizer Frederik II in 1250. De katharen werden daardoor een kwetsbaar doelwit van de Inquisitie. 
Toen de inquisiteur Pietro da Verona in 1252 werd vermoord door kathaarse huurmoordenaars, maakte Innocentius IV handig gebruik van deze gebeurtenis: hij verklaarde Pietro heilig, als St. Petrus Martyr en hij gaf in 1252 met zijn bul "Ad extirpanda" toestemming om ketters door middel van foltering tot een bekentenis te dwingen. 
Tussen alle werkzaamheden door schreef hij ook een commentaar op de "Liber Extra", de decretalenverzameling van Gregorius IX, en hij gaf drie nieuwe decretalenverzamelingen uit. 
Hij stierf te Napels in 1254.

</doc>
<doc id="28028" url="https://nl.wikipedia.org/wiki?curid=28028" title="Benedenwindse Eilanden (Kleine Antillen)">
Benedenwindse Eilanden (Kleine Antillen)

De Benedenwindse Eilanden of Eilanden beneden de wind is een groep eilanden in de Caribische Zee, behorende tot de Kleine Antillen. Tot deze groep behoren onder meer de eilanden Aruba, Bonaire en Curaçao, ook wel de ABC-eilanden genoemd. De naam verwijst naar de ligging ten opzichte van de heersende noordoostelijke passaatwinden.
Overzicht.
De Benedenwindse eilanden bestaan vanaf de uiterste noordoostpunt van Venezuela uit de volgende eilanden en eilandgroepen:
Verwarring.
De onderverdeling in het Engels wijkt af van die in het Nederlands (en enkele andere talen, zoals het Frans en het Duits). Het noordwestelijke deel van de Bovenwindse Eilanden heet in het Engels "Leeward Islands" (letterlijk Benedenwindse Eilanden). De Benedenwindse Eilanden, zoals in dit artikel beschreven worden in het Engels de "Leeward Antilles" genoemd. Dit zijn dan Aruba, Bonaire, Curaçao en de Venezolaanse eilanden Las Aves, Los Roques, Orchila, La Blanquilla, Los Hermanos en Los Testigos.
In de Stille Oceaan liggen bovendien de Benedenwindse Eilanden van Frans-Polynesië.

</doc>
<doc id="28029" url="https://nl.wikipedia.org/wiki?curid=28029" title="Paus Innocentius V">
Paus Innocentius V

Paus Innocentius V, geboren als "Pierre de Tarantaise" (Tarentaise (tegenwoordig Moûtiers in het departement Savoie), 1225 - Rome, 22 juni 1276), een dominicaan, was paus van 21 januari tot 22 juni 1276.
Hij werd circa 1224 geboren in Savoye als Pierre de Tarantaise. Rond 1240 trad hij in Lyon toe tot de Orde van de Dominicanen. Hij studeerde theologie in Parijs en doceerde er nadien. Hij schreef onder andere een commentaar op de "Sententiae" van Petrus Lombardus. Zijn bijnaam was "Doctor Famosissimus".
Hij werd in 1272 tot aartsbisschop van Lyon gewijd en in 1273 tot kardinaal verheven. In 1274 was hij een prominent deelnemer aan het Tweede Concilie van Lyon, dat plaatsvond in de kathedraal van Lyon. In dat jaar sprak hij ook bij de begrafenis van de grote franciscaan Bonaventura. Hij werd paus als opvolger van Gregorius X. Gedurende zijn korte pontificaat kon deze eerste dominicaanse paus weinig bereiken. Hij zette zich in voor de hereniging met de Oosterse Kerken. Leo XIII verklaarde hem in 1898 zalig. Zijn feestdag is 22 juni.

</doc>
<doc id="28030" url="https://nl.wikipedia.org/wiki?curid=28030" title="Orkaden">
Orkaden



</doc>
<doc id="28031" url="https://nl.wikipedia.org/wiki?curid=28031" title="Orkney Eilanden">
Orkney Eilanden



</doc>
<doc id="28034" url="https://nl.wikipedia.org/wiki?curid=28034" title="Kloosterkerk (Den Haag)">
Kloosterkerk (Den Haag)

De Kloosterkerk is een kerkgebouw uit de late middeleeuwen aan het Lange Voorhout in het centrum van Den Haag. Sinds 1617 wordt het gebouw gebruikt door de Protestantse Kerk. De Kloosterkerk is onder meer bekend als kerk waar leden van het Nederlandse Koninklijk Huis met enige regelmaat de zondagse kerkdienst bezoeken. De banden van het Huis Oranje-Nassau met deze kerk gaan terug tot 1617, toen graaf Maurits van Nassau, de latere Prins van Oranje, besloot om hier ter kerke te gaan.
Geschiedenis.
De Kloosterkerk dankt haar naam aan het klooster van de Orde der Predikheren (dominicanen) waaraan zij tot de omzetting van het bestuur van de katholieken naar de opstandelingen bij het begin van de Tachtigjarige Oorlog als conventskerk verbonden was. Na 1574 kreeg de kerk verschillende bestemmingen, zowel wereldlijke als kerkelijke. In de twintigste eeuw werd de Kloosterkerk definitief als kerk bestemd, thans van de Protestantse Kerk in Nederland.
Gebouw.
In 1393 schonk Albrecht van Beieren de grond waarop later de Kloosterkerk gebouwd zou worden aan het Amsterdamse St. Andriesklooster. De monniken verkochten de grond een jaar later aan Jan V van Arkel, die er een kasteel bouwde. Graaf Albrecht en de Heer Van Arkel kregen kort na de bouw van het kasteel een conflict, waarna Graaf Albrecht het land in beslag nam en de bebouwing liet afbreken.
Graaf Albrecht schonk de grond aan de dominicaner paters uit Utrecht. Zij bouwden er in de periode 1397 tot 1403 een klooster. Bij dit klooster, dat het St. Vincentiusklooster of het Klooster der Predikheeren zou gaan heten, werden tuinen en een kleine kloosterkerk gebouwd. In 1420 werd het klooster door een grote brand getroffen. Het herstel van het gebouw werd snel ter hand genomen en was vóór 1425 voltooid. Rond 1540 werd de kerk aan de zijde van het Voorhout uitgebreid met een zijbeuk en dwarskapellen aan de kant van het Lange Voorhout.
Tijdens de Beeldenstorm werd op 25 augustus 1566 veel vernield. De meeste monniken vluchtten. In 1574, na het verdrijven van de Spanjaarden tijdens de Tachtigjarige Oorlog, moesten de resterende dominicanen onder invloed van de groeiende Reformatie het klooster verlaten.
De Staten van Holland wilden het klooster en de kerk laten afbreken, maar na hevige protesten van de inwoners van Den Haag werd in 1576 besloten om de kerk en het klooster te laten staan. In 1576 werd het klooster verhuurd en ter beschikking gesteld aan het St. Nicolaas Gasthuis. Niet veel later, in 1583, begon de Haagse bevolking zelf met de sloop van het klooster en de kerk, omdat er door de oorlog een groot tekort was aan hout en stenen. De Staten van Holland namen de kerk toen in beslag, waarna hij enkele jaren leeg stond. In 1588 werd de kerk zelfs een grote paardenstal. In 1589 kwam er in het koor een koldermolen met een gieterij voor de productie van bronzen kanonnen totdat er in 1665 een nieuw geschutshuis was gebouwd. De koldermolen werd in de 20e eeuw nagebouwd in het Nederlands Leger- en Wapenmuseum in Leiden.
Vanaf 1617 ging de Kloosterkerk weer gedeeltelijk dienstdoen als kerk. Op het moment dat de Nederlanden verdeeld raakten tussen de remonstranten en de contra-remonstranten, schonk prins Maurits de kerk aan de partij der contra-remonstranten. Laatstgenoemden hadden de kerk eerst op 9 juli gekraakt. Op 23 juli kwam hij persoonlijk luisteren naar de preek van de geschorste dominee Henricus Rosaeus. De Kloosterkerk stond naast het huis van de remonstrantse Johan van Oldenbarnevelt, die in dat conflict zijn tegenstander was. Hierdoor kreeg de Kloosterkerk in de volksmond de bijnaam Prinsenkerk. Iedereen wist vanaf dat moment dat prins Maurits in het conflict partij had gekozen voor de contra-remonstranten (de preciezen).
Na het vertrek van de gieterij rond 1665 ging de Kloosterkerk weer volledig dienstdoen als (ditmaal protestantse) kerk. Het klooster bleef echter tevens een opslagplaats voor kruit en munitie. Op 3 november 1690 ontplofte het kruithuis, waardoor het klooster werd vernietigd. Er bleef slechts één muur over, die tot op de dag van vandaag overeind staat. De Kloosterkerk zelf bleef, dankzij zijn dikke muren, gespaard. De muur is nadien verwerkt in de nieuwe bebouwing. Bij bouwhistorisch onderzoek voorafgaand aan de sloop van deze bebouwing werd de muur herontdekt. Hierop werd besloten de muur te behouden.
In 1813 werd tijdelijk een regiment van het Kozakkenleger in de kerk ingekwartierd.
Interieur.
Na de Tweede Wereldoorlog werd besloten om de Kloosterkerk definitief als kerk te gaan gebruiken. De kerk werd in de jaren vijftig volledig gerestaureerd. De graven werden daarbij geruimd, en de mooiste grafstenen werden in de wandelruimte gelegd of tegen een muur aangebracht.
Interieur uit de Duinoordkerk.
De Duinoordkerk is tijdens de Tweede Wereldoorlog afgebroken om ruimte te maken voor het Sperrgebiet. Omwonenden kregen enkele dagen de tijd om het interieur eruit te halen en dit werd opgeslagen in de kelders van het Vredespaleis. Na de oorlog werd een glas-in-loodraam met de twaalf apostelen, gemaakt door Lou Asperslagh, uit de kelder van het Vredespaleis gehaald en in de Kloosterkerk geplaatst in wat nu de Apostelkapel heet. Het mozaïek 'Het Laatste Avondmaal' uit 1925 van Johan Thorn Prikker, dat vanaf 1942 in de tuin van het Vredespaleis was bewaard, kreeg eveneens een plek in de Kloosterkerk. Het kunstwerk had een gewicht van 12.000 kilo en paste niet door de ingang van de kerk, reden waarom het door een van de kerkramen naar binnen getakeld moest worden. Ook de preekstoel uit de 17de eeuw, de banken en de luchters zijn afkomstig uit de Duinoordkerk.
Orgel.
Bij de restauratie werd na de oorlog ook een nieuw orgel, ontworpen door Marcussen, geplaatst.
Scheepsbel Hr.Ms. De Ruyter.
In het voorportaal van de kerk hangt de scheepsbel van vlaggenschip Hr.Ms. De Ruyter. Deze kruiser verging op 27 februari 1942 bij de Slag in de Javazee, na te zijn getroffen door torpedo's van de Japanse zware kruiser Haguro. Eskadercommandant Karel Doorman en zijn vlaggenkapitein kapitein luitenant ter zee Eugène Edouard Bernard Lacomblé gingen met hun schip ten onder. Enige tijd geleden is het wrak gevonden en tot oorlogsgraf verklaard. Echter, vier scheepsbellen zijn alsnog hieruit geroofd. Na een particulier initiatief zijn zij weer overgedragen aan de Koninklijke Marine, die ze laat beheren door het Marinemuseum in Den Helder.
Kerkgemeente.
In tegenstelling tot veel protestantse kerkgemeentes, is de Kloosterkerk geen wijkgemeente. Dat betekent dat het werkterrein van de Kloosterkerk niet beperkt is tot een enkel stadsdeel of woonplaats, maar dat de kerk een regionale functie vervult. Oorspronkelijk waren de kerkgangers vooral afkomstig uit het Statenkwartier en de wijk Duinoord. Dit waren nieuwe stadswijken in Den Haag die nog geen eigen kerk hadden. In 1920 werd in Duinoord de Duinoordkerk ingewijd. Deze kerk lag in het gebied dat moest worden ontruimd voor de bouw van de Atlantikwall en werd op last van de Duitse bezetters in 1942 afgebroken. In drie dagen tijd werden de meest waardevolle zaken uit de kerk gehaald en opgeslagen in de kelders van het Vredespaleis. De kerkgemeente vond daarna weer onderdak in de Kloosterkerk, die op dat moment nauwelijks werd gebruikt. Deze kerk maakte tot de kerkfusie op 1 mei 2004 die tot de Protestantse Kerk in Nederland (PKN) leidde, deel uit van de Nederlandse Hervormde Kerk. De Haagse burgemeester en oud-politicus Wim Deetman was tot 2017 de voorzitter van het bestuur van de Kloosterkerk. 

</doc>
<doc id="28035" url="https://nl.wikipedia.org/wiki?curid=28035" title="Arabisch-Israëlisch conflict">
Arabisch-Israëlisch conflict

Het Arabisch-Israëlische conflict, ook wel het Israëlisch-Arabische conflict genoemd, is de onenigheid en strijd tussen Israël en de omringende Arabische landen en de daarbij betrokken volkeren, waaronder de Palestijnen en de erbij betrokken organisaties.
Het conflict bestaat al sinds de oprichting van Israël en de Arabisch-Israëlische Oorlog van 1948 en draait sindsdien om de grenzen van de staat Israël in Palestina en de situatie van de Palestijnse bevolking.
De oorspronkelijke wrijvingen tussen zionistische joden en de inheemse Arabisch sprekende Palestijnen in Mandaatgebied Palestina, zijn uitgelopen op een conflict tussen de staat Israël en Palestina over het bezit en de grenzen van het grondgebied ten westen van de Jordaan.
De vraag daarbij is of er twee aparte staten moeten komen voor Palestijnen respectievelijk joden conform het Verdelingsplan van de VN in 1947, óf dat er in het voormalige mandaatgebied een bi-nationale staat (één staat) moet zijn voor zowel de Palestijnen als de Israëli's.
Achtergrond.
Gedurende ongeveer 1600 jaar, tot aan de Romeinse verovering, vormden joden het hoofddeel van de sedentaire bevolking van Palestina, en gedurende korte perioden daarvan waren zij politiek onafhankelijk. Tijdens de zes eeuwen tussen de Romeinse periode en de Arabische verovering bleven sommige joden in Palestina wonen, vooral nabij de 'heilige steden' Safed, Tiberias, Hebron en Jeruzalem. Echter, een groot deel zwermde uit: de zogenaamde joodse diaspora.
In 637 veroverden Arabische moslims de stad Jeruzalem. Onder de Arabische regering wisselden periodes van jodenvervolging af met tolerantie. Tijdens de kruistochten (1099-1291) vochten joden meestal aan de Arabische kant, en werden zij eveneens vervolgd door de kruisvaarders. De daaropvolgende moslimregimes van de Mammelukken (1291-1516) en het Ottomaanse Rijk (1517 tot de Eerste Wereldoorlog) moedigden vaak joodse immigratie uit Europa aan.
Vanaf eind 19de eeuw nam de joodse immigratie toe onder invloed van het zionisme, een beweging die nationalistische inspiratie, religieus fundamentalisme en verontwaardiging over Europese jodenvervolging combineerde tot het streven naar een joodse staat op het grondgebied van het oude Palestina. Rond 1900 ontstonden organisaties die de migratie van joden naar (Ottomaans) Palestina aanmoedigden en praktische steun boden. De Russische revolutie van 1905 vormde een verdere bron van joodse immigranten.
Nadat na de Eerste Wereldoorlog de Britten het mandaat over Palestina hadden gekregen, ontstonden conflicten tussen de Palestijnse inwoners en de voornamelijk zionistische joodse immigranten, die daar uit andere delen van de wereld naar toe emigreerden. Op grond van de Balfour-verklaring mocht daar "een tehuis voor joden" gerealiseerd worden. Vanwege de massale immigratie was al in 1921 het oostelijke Transjordanië afgesplitst van het totale Britse mandaatgebied. De Britten legden gaandeweg strengere beperkingen op aan joodse migratie, met vanaf 1939 een totaalverbod; vanaf 1933 kwamen deze maatregelen in conflict met de toenemende druk van Europese joden die het Nazi-regime ontvluchtten.
Vanaf de vroege jaren 1920 vonden schermutselingen van toenemende ernst plaats tussen joden en (Arabische) Palestijnen. Dit culmineerde in de Arabische opstand van 1936-1939, formeel gericht tegen het Britse gezag maar onder meer gevoed door verontwaardiging over joodse immigratie en joodse aankopen van land.
Op 14 mei 1948 hadden de zionistische leiders eenzijdig een eigen staat, Israël, uitgeroepen in het Mandaatgebied Palestina ten westen van de Jordaan en zich daarbij een groot deel ervan toegeëigend. In de daarop volgende oorlogen tussen Israël en de omringende Arabische landen bezette Israël in 1967 het overige gebied waarna de conflicten tussen Israël en de Arabisch-Palestijnse bevolking heviger werden. Daar werden ook de omringende Arabische landen bij betrokken.
De in 1945 opgerichte organisatie Verenigde Naties, waarin de Verenigde Staten een grote rol spelen, probeert sinds 1947 een oplossing te bewerkstelligen.
Chronologie.
Hieronder staat een lijst van opeenvolgende gebeurtenissen die een grote impact hadden op het verloop van dit conflict:
Militaire steun aan de strijdende partijen.
Door de jaren heen hebben de strijdende partijen van wisselende landen ondersteuning gehad.
Na de oprichting van de staat Israël werd deze erkend door de Verenigde Staten en de Sovjet-Unie. Tijdens de oorlog van 1948 kreeg Israël belangrijke wapenleveranties uit Tsjecho-Slowakije, terwijl Transjordanië (dat haar Arabisch Legioen, geleid door Britse officieren, alleen voor de Oude Stad van Jeruzalem/ al-Quds inzette) door het Verenigd Koninkrijk werd gesteund. Sinds de jaren van de Koude Oorlog ontving Israël steun van Frankrijk (tot de Zesdaagse Oorlog van 1967, toen Charles de Gaulle de hulp stopzette) en daarna van de Verenigde Staten, terwijl de Sovjet-Unie belangrijke steun verleende aan Egypte en Syrië. Na de Jom Kipoeroorlog verslechterde de relatie tussen Egypte en de Sovjet-Unie en kreeg Egypte militaire steun uit de Verenigde Staten, evenals Jordanië. Hamas en Hezbollah worden door Iran met wapenleveranties ondersteund.
In de Arabische wereld is Israël alleen erkend door Egypte, Jordanië en de Palestijnse Bevrijdingsorganisatie (PLO). Sinds de oprichting van de Arabische Liga in 1945 wordt Israël door andere Arabische landen geboycot.
Sinds de Zesdaagse oorlog (1967) tot 2014 kreeg Israël meer dan 121 miljard dollar aan militaire steun van de Verenigde Staten. In september 2016 werd bekend dat de VS, onder voorwaarden, verspreid over de komende tien jaar 38 miljard dollar steun aan Israël zou gaan geven.
Resoluties van de Verenigde Naties om tot een oplossing te komen voor het conflict zijn niet of nauwelijks nagevolgd. Israël wordt meest gesteund door de Verenigde Staten.
Toenadering.
In de loop der jaren leek de verstandhouding tussen Israël en diverse Arabische staten enigszins te verbeteren. In de jaren 70 kwamen de Camp David-akkoorden met Egypte tot stand en in 2020 knoopten Israël en de Verenigde Arabische Emiraten diplomatieke banden aan. Op 31 augustus 2020 maakten Israëlische en Amerikaanse topfunctionarissen voor het eerst een vlucht van Tel Aviv naar Abu Dhabi voor besprekingen over het aanknopen van meer betrekkingen tussen Israël en de Verenigde Arabische Emiraten. De vlucht heette historisch omdat voor het eerst vanuit Israël door het luchtruim van Saudi-Arabië werd gevlogen. Ook met Bahrein werd een soortgelijk akkoord gesloten die gezamenlijk de Abraham-akkoorden werden genoemd. Op 15 september werden deze akkoorden getekend in het bijzijn van toenmalig Amerikaans president Donald Trump. Eind 2020 werden ook diplomatieke banden aangeknoopt met Marokko en Soedan.

</doc>
<doc id="28036" url="https://nl.wikipedia.org/wiki?curid=28036" title="Dertigjarige oorlog">
Dertigjarige oorlog



</doc>
<doc id="28038" url="https://nl.wikipedia.org/wiki?curid=28038" title="Paus Innocentius VI">
Paus Innocentius VI

Innocentius VI, geboren als "Étienne Aubert" (Les-Monts-de Beyssac (Frankrijk), 1282 - Avignon, 12 september 1362) was paus van 18 december 1352 tot 12 september 1362.
Hij werd in 1338 bisschop van Noyon en in 1340 bisschop van Clermont. Hij werd kardinaal in 1342. Hij was een van de pausen tijdens de Babylonische ballingschap der pausen en verbleef dus in Avignon in plaats van Rome. Zijn poging, in 1354, om via kardinaal Albornoz en Cola di Rienzo de macht in Rome terug te krijgen, liep op niets uit. Wel kwam het Verdrag van Brétigny, dat voor een negenjarige onderbreking in de Honderdjarige Oorlog zorgde, mede door zijn invloed tot stand.
Innocentius VI ligt begraven in het klooster van de kartuizers van Villeneuve-lès-Avignon.

</doc>
<doc id="28040" url="https://nl.wikipedia.org/wiki?curid=28040" title="Budweis">
Budweis



</doc>
<doc id="28041" url="https://nl.wikipedia.org/wiki?curid=28041" title="Paus Innocentius VII">
Paus Innocentius VII

Innocentius VII, geboren als "Cosma dei Migliorati" (Sulmona, ca. 1336 - Rome, 6 november 1406) was paus van 17 oktober 1404 tot 6 november 1406. Migliorati studeerde in Perugia en Padua. Paus Urbanus VI stuurde Migliorati naar Engeland om er de Tiende te innen.
Hij werd in 1387 aartsbisschop van Ravenna, en in 1389 werd hij aartsbisschop van Bologna en in datzelfde jaar creëerde tegenpaus Clemens VII hem kardinaal. Innocentius werd pas tot paus gekozen nadat hij gezworen had alles te doen om het Westers Schisma te beëindigen. Tijdens zijn pontificaat was Benedictus XIII (1394-1423) tegenpaus te Avignon. Innocentius weigerde op voorstellen van Benedictus in te gaan om tot overeenstemming te komen. Hij stierf plots in 1406.

</doc>
<doc id="28042" url="https://nl.wikipedia.org/wiki?curid=28042" title="337">
337

Het jaar 337 is het 37e jaar in de 4e eeuw volgens de christelijke jaartelling.

</doc>
<doc id="28043" url="https://nl.wikipedia.org/wiki?curid=28043" title="336">
336

Het jaar 336 is het 36e jaar in de 4e eeuw volgens de christelijke jaartelling.

</doc>
<doc id="28044" url="https://nl.wikipedia.org/wiki?curid=28044" title="Paus Innocentius IX">
Paus Innocentius IX

Paus Innocentius IX, geboren als "Giovanni Antonio Facchinetti" (Bologna, 20 juli 1519 – Rome, 30 december 1591) was paus van 29 oktober tot 30 december 1591.
Biografie.
Als jongeling studeerde hij rechten in zijn geboortestad Bologna. Na zijn graduaat in 1544 werd hij secretaris van kardinaal Alessandro Farnese te Avignon. In 1560 werd hij benoemd tot bisschop van Nicastro door paus Pius IV en nam zo deel aan het Concilie van Trente.
Om gezondheidsredenen legde hij in 1575 zijn bisschopsambt neer en kreeg daarna van paus Gregorius XIII de eretitel van Latijns patriarch van Jeruzalem. Later, in 1583, werd hij nog verheven tot kardinaal. Voor de eveneens met zijn gezondheid sukkelende paus Gregorius XIV werd hij in 1590 deels zijn staatssecretaris.
Pontificaat.
Na 2 dagen conclaaf (okt.1591) werd kardinaal Giovanni Facchinetti, ondanks zijn zwakke gezondheid, tot paus verkozen. Hij koos de naam Innocentius IX. Na twee maanden stierf hij. 

</doc>
<doc id="28045" url="https://nl.wikipedia.org/wiki?curid=28045" title="Excel">
Excel



</doc>
<doc id="28047" url="https://nl.wikipedia.org/wiki?curid=28047" title="Word">
Word



</doc>
<doc id="28048" url="https://nl.wikipedia.org/wiki?curid=28048" title="Microsoft Office">
Microsoft Office

Microsoft Office is een kantoorsoftwarepakket van Microsoft en wordt ontwikkeld voor Windows, Windows 10 Mobile, macOS, iOS en Android. Het werd geïntroduceerd op 1 augustus 1989 als een marketingterm voor een softwarebundel van Microsoft: Microsoft Word, Microsoft Excel en Microsoft PowerPoint. In de loop der jaren zijn er nieuwe Office-applicaties bij gekomen, maar ook zijn er andere verdwenen. De programma's delen tevens sommige functies, zoals de spellingscontrole, OLE-data-integratie en de scripttaal Microsoft Visual Basic for Applications (VBA). Office zou wereldwijd door meer dan een miljard mensen worden gebruikt. Om de drie jaar wordt een nieuwe versie van het programma uitgebracht.
De recentste versie is Microsoft Office 2021 voor zowel Windows als macOS, gelanceerd op 5 oktober 2021.
Sinds 2023 heet Microsoft Office Microsoft 365.
Componenten.
Desktopapplicaties.
Word.
Microsoft Word is een tekstverwerker en is een van de programma's in de Office-collectie die worden aangezien als een hoofdonderdeel. Word gebruikte tot Office 2007 standaard het .doc-formaat. Sinds 2007 is dit formaat vervangen door het verbeterde, op XML-gebaseerde .docx, dat door Ecma International als Office Open XML-standaard werd vastgelegd. Word is ook beschikbaar in sommige versies van Microsoft Works. Het is beschikbaar voor Windows, Windows Phone, Mac, iOS en Android.
De eerste versie van Word werd vrijgegeven in de herfst van 1983 en was enkel voor het besturingssysteem MS-DOS. Word 1.0 werd gebundeld met een muis, toch was dit geen vereiste voor het gebruik van Word. Net als zijn concurrenten LisaWrite en MacWrite maakte Word for Macintosh gebruik van een wysiwyg-systeem. Word for Mac kwam voor het eerst uit in 1985. Het was tevens de eerste grafische versie van Word. Ondanks dat het programma vrij onstabiel was, werd het een van de populairste Macprogramma's.
Word had in 1994 een marktaandeel van 90%.
Excel.
Microsoft Excel is een spreadsheet-programma en nam het oorspronkelijk op tegen Lotus 1-2-3 en won deze strijd om het grootste marktaandeel. Het programma is beschikbaar voor Windows, Windows Phone en Mac. De eerste versie van Excel voor de Mac was beschikbaar in 1985, de eerste versie voor Windows kwam er in november 1987 als versie 2.05 om gelijk omhoog te gaan met het Mac-versienummer.
Outlook.
Microsoft Outlook (niet te verwarren met Outlook Express en Outlook.com) is een personal information manager en e-mail-communicatieprogramma, beschikbaar voor Windows en Mac. Het is de vervanger voor Windows Messaging, Windows Mail en Schedule+ sinds Office 97. Het beschikt over een e-mailclient, kalender, takenbeheer en adresboek.
In de jaren 90 bracht Microsoft voor de Mac verschillende versies uit van Outlook, maar deze moesten in combinatie met Microsoft Exchange Server worden gebruikt. In Office 2001 voor Mac lanceerde Microsoft een alternatief programma voor Outlook: Microsoft Entourage. Entourage werd opnieuw door Outlook vervangen in Office 2011. Outlook werd later bijgewerkt naar Outlook 2013 for Mac met een volledig vernieuwde interface die aansloot bij de Windowsversie.
PowerPoint.
Microsoft PowerPoint is een presentatieprogramma voor Windows, Windows Phone en Mac OS en is er om presentaties mee te maken. Het is een onderdeel van Microsoft 365.
OneNote.
OneNote maakte zijn intreden in Office 2003. Het doet dienst als een notitieprogramma ter vervanging van een notitieblok. OneNote is het eerste Officeprogramma om breed beschikbaar te zijn op zowat alle platformen: Windows, Windows 10 Mobile, macOS, iOS en Android. De macOS versie van OneNote 2013 werd vrijgegeven op 17 maart 2014 en was het eerste programma om de nieuwe interface voor Office for Mac door te voeren.
Andere programma's.
Onderstaande programma's zijn enkel beschikbaar voor Windows.
Verschillende Office-pakketten.
Per release van Microsoft Office komen er meerdere pakketten uit, met daarin verschillende applicaties. De consument kan gericht voor zijn situatie een passend pakket kiezen. Hieronder staan de beschikbare pakketten (onderstaande pakketten zijn van de jaargang 2019 en 2021, per nieuwe release kunnen de pakketten licht verschillen):
Microsoft Office Home &amp; Student.
Microsoft Office Home &amp; Student is het basispakket van Office. Dit pakket is op één pc te installeren en de licentie is eeuwigdurend. Dit pakket bestaat uit:
Microsoft Office Home &amp; Business.
Het Microsoft Office Home &amp; Business pakket gaat verder dan Home &amp; Student. Deze versie van Office heeft Outlook als extra applicatie. Ook dit pakket heeft een eeuwigdurende licentie. Dit pakket bevat:
Microsoft Office Standard.
Office Standard beschikt over alle functies die Home &amp; Business, hier komt Microsoft Publisher bij. Ook dit pakket heeft een eeuwigdurende licentie. Het Office Standard-pakket bevat:
Microsoft Office Professional.
Office Professional bevat alle applicaties die Office Standard bevat, daarnaast zit Microsoft Access ook bij dit pakket. Het Microsoft Office Professional-pakket heeft een eeuwigdurende licentie. Dit pakket bevat:
Microsoft Office Professional Plus.
Microsoft Office Professional Plus is het meest uitgebreide pakket van de Officelijn. Dit pakket heeft ook een eeuwig durende licentie. Dit pakket bevat:
Geschiedenis.
Microsoft Windows.
Vroege versies.
The Microsoft Office for Windows werd vrijgegeven in oktober 1990 als een pakket met 3 programma's gemaakt voor Windows 3.0: Microsoft Word for Windows 1.1, Microsoft Excel for Windows 2.0 en Microsoft PowerPoint for Windows 2.0.
The Microsoft Office for Windows 1.5 was een update van het pakket en bracht Microsoft Excel 3.0 met zich mee.
The Microsoft Office for Windows 1.6 voegde Microsoft Mail for PC Networks 2.1 aan de bundel toe.
The Microsoft Office for Windows 3.0, ook bekend als Microsoft Office 92, werd vrijgegeven in augustus 1992 en bevatte Word 2.0, Excel 4.0, PowerPoint 3.0 en Mail 3.0. Het was de eerste versie van Office die ook beschikbaar was op cd-rom. In 1993 lanceerde Microsoft The Microsoft Office Professional. Hier zat ook Microsoft Access 1.1 bij.
Microsoft Office 4 werd uitgebracht met Word 6.0, Excel 4.0, PowerPoint 3.0 en Mail in 1994. Words versienummer springt van 2.0 naar 6.0 zodat het hetzelfde versienummer zou hebben als de MS-DOS- en Macintosh-versie (Excel en PowerPoint dragen al hetzelfde versienummer als hun MS-DOS- en Macintosh-versies).
Microsoft Office 4.2 for Windows NT werd vrijgegeven in 1994 voor i386-, Alpha-, MIPS- en PowerPC-architecturen. Het bevatte Word 6.0 en Excel 5.0 (32-bit) en PowerPoint 4.0 (16 bit) en ten slotte nog de Microsoft Office Manager 4.2 (de opvolger van de Office Shortcut Bar).
Microsoft Office 4.3 was de laatste 16 bitversie en bevatte Word 6.0, Excel 5.0, PowerPoint 4.0 en Access 2.0 (enkel voor de Proversie). Het was de laatste versie die ondersteuning gaf voor Windows 3.0, Windows NT 3.1 en Windows NT 3.5. Windows NT 3.51 werd wel nog ondersteund, tot Office 97.
Microsoft Office 95.
Microsoft Office 95 is vrijgegeven in augustus 1995. Opnieuw waren de versienummers omhoog getrokken, zodat ieder programma nu versie 7.0 droeg. Office 95 is de eerst versie die volledig gebruikmaakte van 32 bitsystemen. Office 95 was beschikbaar in 2 versies: Office 95 Standard en Office 95 Professional. De standaardversie beschikte over Word 7.0, Excel 7.0, PowerPoint 7.0 en Schedule+ 7.0. De Professional editie bevatte al deze programma's met Access 7.0. Indien de cd-rom versie was aangekocht beschikte men ook over Bookshelf.
Microsoft Office 97.
Microsoft Office 97 (Office 8) was een grote mijlpaal voor Office. Het bevatte honderden nieuwe functies en verbeteringen, het introduceerde de "command bars", waarin menu's en werkbalken konden worden geplaatst voor een eenvoudig en visueel ontwerp. Office 97 bevatte ook het Natural Language System en een spellingscontrole. Office 97 was verder de eerste versie van Office met Office Assistant.
Microsoft Office 2000.
Microsoft Office 2000 (Office 9) introduceerde adaptieve menu's, waarin weinig gebruikte functies waren weg gelaten voor de gebruikers. Ook bevatte deze versie een nieuwe functie voor beveiliging, gebouwd rondom digitale handtekeningen om het terrein van macrovirussen te verkleinen. Office 2000 vertrouwde macro's (geschreven in VBA6) die beschikte over een geldige digitale handtekening automatisch. Office 2000 is de laatste versie met ondersteuning voor Windows 95.
Microsoft Office XP.
Microsoft Office XP (Office 10 of Office 2002) was uitgegeven samen met Windows XP, het bevatte vele grote verbeteringen tegenover Office 2000. Office XP introduceerde de Veilige Modus. Hierdoor konden programma's als Outlook toch starten als het bootproces mogelijk zou falen. Beveiligde Modus staat Office toe om fouten te detecteren en herstellen, zoals een foute registersleutel of slechte add-in. Smart tag is ook een technologie die geïntroduceerd is in Office XP. De smart tag helpt gebruikers bij het type van fouten. Smart tags zitten in het product en zijn niet aanpasbaar. Ontwikkelaars kunnen wel aangepaste smart tags maken. Office XP kon enkel in Word en Excel overweg met aangepaste smart tags. Office XP is de laatste versie met ondersteuning voor Windows 98, Me en NT 4.0. Het is de eerste versie die productactivatie vereist.
Microsoft Office 2003.
Microsoft Office 2003 (Office 11) is uitgegeven in 2003. Het logo werd hierin vervangen door het logo dat ook in Office 2007 en 2010 wordt gebruikt. Ook maakten 2 nieuwe programma's hun debuut: InfoPath en OneNote. Het is de eerste versie die gebruikmaakt van iconen in de stijl van Windows XP. Office 2003 is de laatste versie van Office met ondersteuning voor Windows 2000. Tevens bevat Office 2003 de laatste versie van Word, Excel en PowerPoint met de klassieke menu's.
Microsoft Office 2007.
Microsoft Office 2007 (Office 12) is vrijgegeven in 2007. Nieuw in Office 2007 was de vernieuwde gebruiksomgeving genaamd Fluent User Interface, oftewel: de Ribbon, beter bekend als het Lint. Het Lint vervangt alle menu's in Office 2007 en is enkel beschikbaar in Word, Excel en PowerPoint. Ook werd het Office Open XML-formaat (bijvoorbeeld .docx, .xlsx, .pptx) geïntroduceerd en maakt Groove zijn intrede. Microsoft Office 2007 is de laatste versie die nog gebruikmaakt van de klassieke menu's.
Microsoft Office 2010.
Microsoft Office 2010 (Office 14) werd voltooid op 14 april 2010 en is te koop sinds 15 juni 2010. Nieuw in Office 2010 is dat niet alleen Word, Excel en PowerPoint maar ook alle andere programma's gebruikmaken van de Ribbon. Ook de functie Backstage is nieuw, hier kan een bestand worden beheerd. Dit is tevens de eerste versie van Office die volledig beschikbaar is als 64 bitseditie, een 32 bitsversie is ook beschikbaar. Verder is ook het logo aangepast, het is hetzelfde als het Office 2003/2007 logo maar is nu enkel goudgeel en de vierkanten in het midden zijn verwijderd. Office 2010 is de laatste versie die beschikbaar is voor Windows XP en Windows Vista.
Microsoft Office 2013.
Microsoft Office 2013 (Office 15) is sinds 16 juli 2012 beschikbaar voor consumenten als een Consumer Preview. Een Milestone 2 build van Microsoft Office 2013 Build 15.0.2703.1000 lekte uit in mei 2011. De nieuwe versie bevat een herziene interface: deze is nu geïnspireerd op Metro, de interface van Windows Phone en Windows 8. Microsoft Office Outlook heeft de meeste veranderingen gekregen; bijvoorbeeld: de Metrointerface biedt nu een nieuwe virtualisatie voor takenlijsten. PowerPoint bevat meer templates en overgangseffecten. Templates kunnen ook in verschillende kleuren worden geleverd. OneNote krijgt een nieuw welkomstscherm.
Op 16 mei 2011 lekten afbeeldingen van Office 15 uit, hierin was te zien dat Excel een functie krijgt voor het filteren van data uit tijdlijnen, de mogelijkheid Romeinse cijfers te converteren naar Arabische cijfers en de integratie van een geavanceerde trigonometrische functie. Word heeft de mogelijkheid video en audio in een document te plaatsen en deze via het internet af te laten spelen, ook is het mogelijk PDF-bestanden te bewerken. Microsoft heeft beloofd ook ondersteuning te gaan bieden voor Office Open XML Strict met versie 15, een formaat dat Microsoft heeft ingediend bij het ISO zodat het formaat ook in andere officepakketten kan worden gebruikt en beschikbaar is in de publieke sector. Deze versie kan ook overweg met ODF 1.2.
Op 30 januari 2012 gaf Microsoft de Technical Preview van Office 15 vrij met buildnummer 15.0.3612.1010 aan een selecte groep. Op 16 juli 2012 bracht Microsoft de Microsoft Office 2013 Consumer Preview uit.
Microsoft Office 2016.
Op 22 september 2015 bracht Microsoft de versie Microsoft Office 2016 (Office 16) uit.
Deze versie is compatibel met Windows 7 (SP1), Windows 8, Windows 8.1 en Windows 10. Onder meer het thema is veranderd. Word heeft een blauw venster, Excel een groen, PowerPoint een oranje, OneNote een paars en Outlook een lichtblauw.
Microsoft Office 2019.
In de tweede helft van 2018 bracht Microsoft de versie Microsoft Office 2019 (Office 17) uit.
Microsoft Office 2021.
Later in 2021 brengt Microsoft de versie Microsoft Office 2021 (Office 18) uit. Een van de meest in de oog springende verandering is het aanpassen van het standaardlettertype van Calibri naar een nog te bepalen ander lettertype. Calibri werd in Office 2007 geïntroduceerd en is sindsdien in alle opvolgende Officeversies het standaardlettertype geweest, nadat het Times New Roman van de voorgaande versies had vervangen.
Apple macOS.
Microsoft Office 98 Macintosh Edition.
Microsoft Office 98 Macintosh Edition (Office 7) werd aangekondigd in 1998. Het bevatte Internet Explorer 4, Outlook Express, Word, Excel en PowerPoint.
Microsoft Office 2001.
Microsoft Office 2001 (Office 9) was de laatste versie voor de klassieke versie van Mac OS. In deze versie werd Outlook Express vervangen door Microsoft Entourage.
Microsoft Office v. X.
Microsoft Office v. X (Office 10) was vrijgegeven in 2001 voor Mac OS X 10.0. Onderdeel van Office v. X was Word X, Excel X, PowerPoint X, Entourage X, MSN Messenger for Mac en Windows Media Player 9 for Mac.
Microsoft Office 2004.
Microsoft Office 2004 for Mac (Office 11) is gelanceerd op 11 mei 2004 en bevatte Word, Excel, PowerPoint, Entourage en Virtual PC. Ook ondersteuning voor VBA (Visual Basic Applications) werd geïntroduceerd.
Microsoft Office 2008.
Microsoft Office 2008 for Mac (Office 12) werd gelanceerd op 15 januari 2008 en bevatte Word, Excel, PowerPoint en voor de laatste keer Entourage. Ondersteuning voor VBA werd in deze versie geschrapt. Office 2008 ondersteunde onder andere de nieuwe formaten die geïntroduceerd waren in Office 2007.
Microsoft Office 2011.
Microsoft Office 2011 for Mac (Office 14) werd gelanceerd op 26 oktober 2010 en bevatte Word, Excel, PowerPoint en voor het eerst Outlook. De interface werd volledig vernieuwd om gedeeltelijk overeen te komen met die van Office 2007 en 2010.
Microsoft OneNote en Microsoft Outlook.
Na de lancering van Office 2011 werd in maart 2014 OneNote for Mac gelanceerd. Deze versie van OneNote staat gelijk met zijn tegenhanger van Windows en introduceerde voor het eerst een echt lint zoals te zien in recentere versies van Office voor Windows. In oktober van hetzelfde jaar krijgt Outlook for Mac ook een grote update, die onder andere de nieuwe interface bevat. Voor het eerst delen Office voor Windows en Mac ook hetzelfde pictogram voor de apps.
Microsoft Office 2016.
Microsoft Office 2016 for Mac (Office 15) is uitgekomen op op 10 juli 2015. Het is de eerste keer dat Microsoft niet 8 maanden na de lancering van een Windowsversie van Office kwam met een Macversie. Oorzaak was de verlegde focus naar mobiele besturingssystemen. Outlook werd op 31 oktober 2014 al voorzien van een grote update, die onder andere het lint zoals te zien in Office 2007, 2010, 2013 en 2016 voor Windows introduceerde.
Microsoft Office 2019.
Deze versie is uitgekomen op 24 september 2018 voor zowel Windows als macOS.
Microsoft Office 2021.
Microsoft brengt op 5 oktober 2021 de nieuwe versie van Microsoft Office 2021 uit voor zowel Windows als macOS.
Ondersteuning.
Versiecompatibliteit.
Microsoft maakte op 15 oktober 2002 zijn nieuwe "Microsoft Support Lifecycle"-police bekend. Versies voor Office 2003 waren niet langer ondersteund, voor de huidige versies van Office was er algemene ondersteuning tot 5 jaar na de release of 2 jaar na de volgende release. De datum die later zou vallen werd gekozen. Daarna volgt nog eens 5 jaar uitgebreide ondersteuning.
Lint.
Het lint werd geïntroduceerd in Office 2007 en zorgt ervoor dat werkbalken en menu's niet meer nodig zijn. Het lint is ook terug te vinden in de latere versies van Office: Office 2010, Office 2013 en Office 2016
Office assistant.
Omdat de verschillende onderdelen zo veel mogelijkheden hebben en 'zelfdenkende' programma's zijn die zelf veranderingen aanbrengen, riep dit vaak frustraties op. De Office assistant (kantoorassistent) in de vorm van een humoristische paperclip, die met versie 97 werd meegeleverd, moest dit verhelpen, maar riep met de ongevraagde en vaak verkeerde adviezen nieuwe frustraties op. In versie 2002 was de assistent niet meer automatisch aangezet. In versie 2007 werd hij definitief verwijderd, en kwam er een nieuw hulpsysteem voor in de plaats. De paperclip was inmiddels vereeuwigd in vele grappen.

</doc>
<doc id="28051" url="https://nl.wikipedia.org/wiki?curid=28051" title="Windows Internet Explorer">
Windows Internet Explorer



</doc>
<doc id="28052" url="https://nl.wikipedia.org/wiki?curid=28052" title="Kantoorsoftwarepakket">
Kantoorsoftwarepakket

Een kantoorsoftwarepakket (ook wel "office-pakket" of "office suite" genoemd) is een verzameling software, een software suite, die helpt bij de kerntaken van een kantooromgeving, zoals het lezen en schrijven van e-mail en documenten, en het maken van berekeningen.
Voorbeelden van betaalde kantoorsoftwarepakketten zijn Corel Wordperfect Suite, Microsoft Office en Oracle Open Office (voorheen StarOffice). Een ouder pakket is Microsoft Works.
Apache OpenOffice, LibreOffice, IBM Lotus Symphony, SSuite Office, en KOffice zijn vrije software.
Onderdelen van een kantoorsoftwarepakket.
Onderdelen die vaak zijn te vinden in kantoorsoftwarepakketten zijn:

</doc>
<doc id="28054" url="https://nl.wikipedia.org/wiki?curid=28054" title="Desda">
Desda



</doc>
<doc id="28055" url="https://nl.wikipedia.org/wiki?curid=28055" title="Paus Innocentius X">
Paus Innocentius X

Paus Innocentius X, geboren als Giovanni Battista Pamphili (Rome, 6 mei 1574 – aldaar, 7 januari 1655) was paus van 15 september 1644 tot 7 januari 1655. Deze paus stond bekend om zijn nepotisme.
Giambattista Pamphili werd benoemd tot nuntius in Napels in 1621. Enige jaren later kreeg hij deze functie in Madrid (1626).
De pausverkiezing duurde lang. Zijn benoeming werd gedwarsboomd door kardinaal Mazarin. Innocentius X wordt beschouwd als een zwakke figuur die zich liet overheersen door zijn schoonzuster Olimpia Maidalchini. Hij protesteerde tegen de Vrede van Westfalen die tot stand kwam buiten de paus om. Op zijn bevel werd de stad Castro (Latium) aan het meer van Bolsena met de grond gelijk gemaakt. Onder zijn pontificaat valt de veroordeling van Cornelius Jansenius vanwege de kwestie van diens vijf stellingen, door de bul "Cum occasione" (31 mei 1653).
Hij liet Gian Lorenzo Bernini het interieur van de Sint-Pieter veranderen en gaf hem opdracht tot de bouw van de beroemde colonnade. De schilder Jan Baptist Weenix viel erg bij hem in de smaak en de paus smeekte Weenix om voor hem te komen werken. Deze allesbehalve vrome kerkvader werd in 1650 geschilderd door Diego Velázquez. In zijn laatste uren werden de pauselijke vertrekken leeggehaald door zijn bemoeizuchtige schoonzus Olimpia Maidalchini. Hij lag drie dagen dood, voordat iemand zich om hem bekommerde. De gierige schoonzuster weigerde aan de teraardebestelling mee te betalen.

</doc>
<doc id="28057" url="https://nl.wikipedia.org/wiki?curid=28057" title="Quattro Pro">
Quattro Pro

Quattro Pro is de spreadsheet van het huidige WordPerfect Office-pakket. De eerste versies stamden uit het DOS-tijdperk waar het met succes door Borland op de markt gezet werd als tegenhanger van Lotus 1-2-3.

</doc>
<doc id="28059" url="https://nl.wikipedia.org/wiki?curid=28059" title="Microsoft Works">
Microsoft Works

Microsoft Works was een eenvoudig kantoorsoftwarepakket van Microsoft. Het pakket bestond initieel uit een rekenblad, tekstverwerker, database, portfolio en terminalemulator. In latere versies verdween de terminalemulator, maar kwamen er nog een kalender en woordenboek bij. De portfolio-functie is in zekere zin te vergelijken met Microsoft Binder. Works kan vanwege een minder groot aantal opties gezien worden als een beperkt pakket ten opzichte van Microsoft Office of andere kantoorsoftwarepakketten.
Microsoft Works was oorspronkelijk bedoeld als werkomgeving op kantoor. Latere versies richtten zich meer op thuisgebruik met onder andere grafische software om plaatjes op een grappige manier te bewerken.
Met de komst van Microsoft Office 2010 werd Microsoft Works niet meer geproduceerd. Het is vervangen door Microsoft Office Starter, een uitgeklede versie van Microsoft Office.
Geschiedenis.
Programmeurs Don Williams en Rupert Lissner, twee voormalige medewerkers van Apple, hadden de intentie om een kantoorsuite op de markt te brengen voor Macintosh Apple II. Dit product zou dan de concurrent worden van AppleWorks. Microsoft kon Williams overtuigen om het product aan hen te licentieren. Oorspronkelijk kwam Works uit als geïntegreerd pakket in ROM-modules van portables zoals Zenith ZP-150 en TRS-80 Model 600. Op 14 september 1987 kwam een eerste versie uit voor MS-DOS. Later kwam het pakket ook uit voor Mac OS en werd alsnog de doelstelling van de programmeurs behaald.
De applicaties in Works werkten in de eerste versies onafhankelijk van elkaar. Vanaf versie 4.5, uitgebracht voor Windows 95, werden de softwarepakketten geconsolideerd in een grote applicatie. Vanuit die applicatie kon men de tekstverwerker of het rekenblad opstarten, maar deze werkten in het scherm van de hoofdapplicatie. Verder kon de software draaien op systemen met 6 MB aan RAM en nam de installatie slechts 12 MB schijfruimte in beslag.
Works 2000 (Version 5.0) gebruikte een modulaire architectuur waarbij elk document werd geopend in een eigen instance. Verder vereiste de software dat Internet Explorer was geïnstalleerd omdat Works afhankelijk was van diens printengine.

</doc>
<doc id="28061" url="https://nl.wikipedia.org/wiki?curid=28061" title="Jamaica">
Jamaica

Het eiland Jamaica (Jamaicaans-Patois: "Jumieka") is een land in het Caribisch gebied dat lid is van het Gemenebest van Naties met koning Charles III als staatshoofd. Het is een voormalige Britse kolonie, was in de 17e eeuw een tijd een vrijhaven voor piraten en werd later een belangrijke suikerproducent waarbij de economie afhankelijk was van slavernij.
Het eiland, dat door de Jamaicanen ook wel "The Rock" wordt genoemd, is de geboorteplaats van de Rastafaribeweging en de Reggaemuziek. Het ligt ten zuiden van Cuba en ten westen van het eiland Hispaniola.
Geschiedenis.
Het eiland werd rond 650 in bezit genomen door de Taínos en Arawakken uit Zuid-Amerika die het eiland "Xaymaca" noemden: Land van hout en water. Rond 1400 kwamen de Cariben, een kannibalistische stam uit Zuid-Amerika, het vredige bestaan van de Arawakken verstoren.
Spaanse tijd.
In 1494 werd het eiland ontdekt door Christoffel Columbus, tijdens zijn tweede reis, die het eiland als privébezit toegewezen kreeg. In 1509 kwamen de eerste Spaanse kolonisten die het eiland Santiago noemden en er vanaf 1517 Afrikaanse slaven lieten komen. De Arawakken werden uitgeroeid door een combinatie van besmettelijke ziektes, slavernij en oorlog. Slechts een klein deel zou in de bergen weten te overleven. In de Spaanse tijd woonden er niet meer dan ongeveer tweeduizend mensen op het eiland, waarvan de helft Spanjaarden. Deze hielden zich voornamelijk bezig met landbouw en veeteelt voor export naar Spanje en de eveneens Spaanse kolonie Cuba. De Spanjaarden bouwden twee steden, Sevilla la Nueva en Villa de la Vega (later Spanish Town) dat de hoofdplaats zou worden.
Britse tijd.
Jamaica zou de eerste Britse kolonie in staatshanden worden. Voor die tijd waren er al Engelse koloniën gesticht, in de Caraïben en in Noord-Amerika maar deze waren in private handen. Oliver Cromwell had een visie voor een Britse kolonie en stuurde een eigen vloot op pad. Oorspronkelijk viel de keus op Hispaniola maar toen de hoofdplaats te zwaar verdedigd bleek besloot men dan maar een ander gebied op de Spanjaarden te veroveren. Daarbij viel de keus op het naburige, zwak verdedigbare eiland Jamaica dat in 1655 door de Britten werd ingenomen. Veel Spanjaarden die er woonden vluchtten naar Cuba. Ze lieten hierbij hun slaven achter met het oog op hun hulp bij een eventuele herovering van het eiland. Deze slaven zijn echter de bergen ingetrokken en bouwden daar een nieuw bestaan op. Ze staan bekend als de marrons en ze zouden nog lang guerrilla-aanvallen op de Engelsen blijven doen. In 1658 probeerden de Spanjaarden tevergeefs het eiland weer in te nemen. In 1670 werd Jamaica formeel aan Engeland overgedragen. Jamaica zou aan de basis komen te staan van het steeds verder uitbreidende Britse Koloniale Rijk.
Piratentijd.
De eilandkolonie bleek economisch moeilijk rendabel te maken. Daarnaast was Engeland doorlopend in oorlog met Spanje en men was bang dat het makkelijk ingenomen Jamaica ook weer makkelijk terugveroverd zou worden. Aangezien de Britse vloot nog niet veel voorstelde en de kolonie een inkomstenbron nodig had besloot men van de havenstad Port Royal een vrijhaven voor kapers te maken die van daaruit Spaanse schepen en steden konden plunderen. Deze kapers kregen een kaperbrief, wat inhield dat ze hun gang mochten gaan mits ze een groot deel van de buit maar afgaven aan de koloniale regering. O.a. Henry Morgan, Edward Mansveldt en Christopher Myngs organiseerden hun plundertochten vanuit Port Royal. Deze stad werd ook de plek waar vele kapers hun geld verbrasten en waar van alles gebeurde wat God verboden had. Ook waren er kapers die met hun geld een plantage oprichtten. Vanaf 1687 was de suikerteelt veel belangrijker geworden en in 1713 werd met de Vrede van Utrecht de piraterij verboden. Vanaf dat moment was de stad een plek waar piraten werden vervolgd. Henry Morgan zou later ondergouverneur van Jamaica worden en tegen de Marron strijden.
Spanish Town was in die tijd de hoofdstad maar Port Royal zou steeds meer bestuurlijke taken overnemen tot de stad in 1692 getroffen werd door een aardbeving en tsunami waarna de stad grotendeels in zee zonk. Aan de overzijde van de baai werd een nieuwe stad opgebouwd, genaamd Kingston.
Suikerteelt.
Onder Brits bestuur werd Jamaica een belangrijk wingewest. Er kwamen plantages, waar vooral suikerriet werd verbouwd. Op de plantages werden grote aantallen slaven uit West-Afrika tewerkgesteld. Voor de blanke elite was het goed zaken doen en de vele landhuizen die ze lieten bouwen (de "Great Houses") herinneren nog aan die tijd. De plantage-eigenaar Simon Taylor werd een van de rijkste mensen in het gehele Britse Rijk. De plantage-eigenaren maakten samen met de gouverneur de dienst uit in de politiek. Dit werd de "Plantocratie" genoemd.Overigens stierven vele kolonisten aan gele koorts en malaria.
Tussen de wereldmachten was destijds nogal wat strijd om de macht over de economisch belangrijke kolonies in het Caraïbisch gebied. Zo verwoestte een Franse vloot in 1694 meer dan vijftig suikerrietplantages.
Slavernij en opstanden.
In haar geschiedenis heeft Jamaica diverse slavenopstanden meegemaakt. Van de plantages gevluchte slaven zochten vaak hun toevlucht bij de Marrons in het binnenland. Van daaruit voerden ze aanvallen uit op plantages. Dit leidde tot diverse strafexpedities van het koloniale leger. De eerste oorlog met de Marrons begon in 1728, duurde meer dan tien jaar waarna de Engelsen in 1739 een verdrag met hen sloten. Ze kregen zelfbestuur in de binnenlanden. Als tegenprestatie moesten ze helpen nieuwe opstanden te onderdrukken en gevluchte slaven opsporen. Er brak een nieuwe opstand uit in 1760, "Tacky's War" , en de Marrons hielpen om die te onderdrukken. In 1795 ontstond een opstand in het noorden en raakten de Marrons opnieuw in oorlog met de Engelsen. In 1831 vond op het eiland een massale slavenopstand plaats die "Baptist War" zou heten. In 1833 werd de slavernij in alle Britse gebieden verboden. De handel in slaven was reeds eerder in 1807 verboden. Veel voormalige slaven verlieten de plantages en zetten eigen boerderijen op. De bevolking kreeg nog ontberingen te verduren, zoals de Morant Bay rebellie in 1865 geleid door George William Gordon en Paul Bogle. Ook deze werd hardhandig onderdrukt.
Identiteit zelfbestuur.
Sinds 1872 is Kingston de hoofdstad. In de twintigste eeuw kwam een burgerrechtenbeweging op gang onder de zwarte bevolking o.a. door Marcus Garvey. In de jaren dertig van de twintigste eeuw ontstond de Rastafari, een levensbeschouwing die de Jamaicaanse identiteit koppelde aan de Afrikaanse wortels.
In 1944 kreeg Jamaica volledig zelfbestuur en algemeen kiesrecht. Vanaf 1958 maakte Jamaica deel uit van de West-Indische Federatie, maar deze federatie bleek geen succes en viel in 1962 uiteen. Op 6 augustus 1962 werd Jamaica onafhankelijk en deze datum is sindsdien een nationale feestdag.
Het land kent echter de nodige politieke instabiliteit met verschillende groeperingen die lijnrecht tegenover elkaar staan. In 2010 vond een grote veldslag plaats in de hoofdstad tussen het leger en de onderwereld.
Geologie.
Ongeveer twee derde van het eiland, met name het westen en midden, wordt gedomineerd door een bergketen die grotendeels bestaat uit kalksteenformaties. Deze bergen bereiken een hoogte van max. 900 meter. Aan de noordzijde lopen de hellingen vrij steil af richting kust. Onder zeeniveau zetten deze steile hellingen zich voort tot op grote diepte tot aan de Caymantrog. In de bergen zijn fraaie tropische karstverschijnselen gevormd. Kenmerkend zijn de grote aantallen ronde geïsoleerde restheuvels, met diverse gangen, spleten en holtes en onderaardse waterlopen. Een goed voorbeeld is de Cockpit Country. Vanuit de lucht ziet dit gebied eruit als een grote, groen begroeide eierdoos. Aan de zuidzijde loopt deze bergrug geleidelijk af naar de kust. Hier vindt men laagvlaktes, moerassen en brede zandstranden. 
Het oostelijk deel, met de Blue Mountains, is onderdeel van een bergketen die zich vanaf Hispaniola via Jamaica tot in Cuba uitstrekt. Delen van deze keten bevinden zich nu onder zeeniveau. De top van de Blue Mountains is de Blue Mountain Peak en ligt boven de 2200 meter. Dit gebergte heeft een veel complexere ontstaanswijze en bestaat uit diverse hardere gesteenteformaties. In het noorden van centraal Jamaica ligt ook nog het bergplateau Dry Harbour Mountains: de kustvlaktes in het zuiden, bij Kingston en Spanish Town, bestaan uit mariene terrassen.
Natuur.
De flora van Jamaica telt ongeveer 3000 soorten planten waarvan ongeveer 1000 soorten alleen op Jamaica voorkomen.
Kenmerkend zijn de soorten "Orchis" zoals de "Brassavola"; de soort "Brassavola subulifolia" komt alleen op Jamaica voor.
"Roystonea princeps" is een soort koningspalm endemisch voor Jamaica.
Het drogere zuiden van Jamaica is waar soorten van de cactusfamilie groeien zoals "Melocactus" ("Melocactus caroli-linnaei") en "Opuntia".
De schijfcactus soort "Opuntia jamaicensis" is naar Jamaica genoemd.
Een aantal waardevolle gebieden, zowel op land als in zee (koraalriffen) zijn in Jamaica als nationaal park aangewezen:
Cultuur.
De Rastafari is een levensbeschouwing die in de jaren dertig op Jamaica ontstond. Ookal kent deze geen officiële doctrine het is wel een belangrijk onderdeel van de identiteit van een aanzienlijk deel van de bevolking. Omdat het land verschillende bevolkingsgroepen kent heeft het als motto: "Out of Many, One People."
Muziek.
Jamaica heeft een belangrijke invloed gehad op de muziek in de westerse wereld. In de 19e eeuw ontstond de mentomuziek. Deze volksmuziek zou later aan de wieg staan van nieuwe muziekgenre's. Zo ontstond in de jaren vijftig ska, daarop volgend rocksteady en daaruit volgend reggae. Met name Bob Marley heeft ervoor gezorgd dat reggae ook buiten Jamaica populair werd. Sinds 2008 is dit muziekgenre door UNESCO erkend als immaterieel cultureel erfgoed. Later zouden hier weer de genre's dub, dancehall en ragga uit voortkomen. Deze muziekstijlen zijn niet alleen in het westen doorgebroken maar hebben ook hun invloed gehad op de popmuziek. "Toasten" is een voorloper van het rappen die op het eiland is ontstaan en die later in de Verenigde Staten populair werd. Andere genre's die een grote rol spelen zijn jazz en calypso. Naast Bob Marley is Sean Paul ook een Jamaicaanse zanger met grote bekendheid in het buitenland.
Literatuur.
Jamaica heeft een aantal bekende schrijvers voortgebracht, zoals Linton Kwesi Johnson, Erna Brodber, Claudia Rankine, Louise Bennett-Coverley, H. G. de Lisser, Roger Mais, Claude McKay en Marlon James. In de jaren vijftig bracht de Britse schrijver Ian Fleming regelmatig tijd door in zijn Jamaicaanse Goldeneye Estate om de James Bondboeken te schrijven. enkele van deze verhalen spelen zich dan ook af op het eiland en de films Dr. No en Live and Let Die werden deels op het eiland opgenomen.
Keuken.
Jerk is een manier van koken, waarbij een speciale kruidenmix ("Jamaican jerk spice") op het vlees worden gewreven en dit vervolgens wordt gestoofd in een provisorische oven. Het gerecht vindt haar oorsprong bij de Marrons. Een van de duurste koffiesoorten ter wereld is de Jamaica Blue Mountain koffie. Een bekend biermerk is Red Stripe.
Bezienswaardigheden.
Jamaica is bekend om haar witte stranden. Daarnaast is de waterval Dunn's River Falls een belangrijke toeristische attractie. Deze waterval verandert door een geologisch proces langzaam van vorm.
De wijk Trenchtown in de hoofdstad is een bezienswaardigheid als geboorteplaats van de rocksteady en raggaemuziek en hier is ook het Bob Marley Museum te vinden.
Uit de koloniale tijd zijn de nodige plantagehuizen bewaard gebleven. Deze worden "Great Houses" genoemd en een deel is gebouwd in georgiaanse stijl. Bekende voorbeelden zijn Rose Hall en Good Hope Estate. Net buiten Kingston staat Devon House, een villa in georgiaanse stijl. Dit is geen plantagehuis maar was het huis van George Stiebel, een zakenman en de eerste zwarte miljonair van Jamaica.
Sport.
Jamaica doet het goed op het gebied van atletiek, sprinten en cricket. Een bekende sprinter is Usain Bolt die meerdere records heeft gevestigd.
In 1988 deed het land voor het eerst mee aan de Olympische Winterspelen, met een bobsleeteam, wat destijds opmerkelijk werd gevonden voor een land waar het nooit sneeuwt.
Demografie.
De meerderheid van de Jamaicaanse bevolking heeft Afrikaanse voorouders. De minderheid is van Britse, Indiase of Chinese afkomst. De Indiase Jamaicanen en Chinese Jamaicanen werden door de Britten aangetrokken als contractarbeiders die de Afrikanen moest vervangen, nadat de slavernij was afgeschaft. Van de oorspronkelijke bevolking, de Yamaye is nog slechts een kleine groep over, die geschat wordt op een paar duizend.
Jamaica kent zo'n 2,7 miljoen inwoners. Er wonen echter ongeveer nog net zoveel Jamaicanen buiten Jamaica. Dit wordt de Jamaicaanse diaspora genoemd. Het grootste deel van hen woont in de Verenigde Staten, Canada en het Verenigd Koninkrijk.
Steden.
De belangrijkste steden zijn:
Taal.
De officiële taal van Jamaica is Engels. De meerderheid van de bevolking spreekt echter het Jamaicaanse Patois, een Creoolse taal. Het Patois is ontstaan doordat mensen vanuit verschillende delen van de wereld met uiteenlopende moedertalen met elkaar moesten kunnen communiceren. Een gesimplificeerd Engels vormde de basis. Verder herbergt het Patois woorden en zinsbouw uit verschillende Afrikaanse talen, waaronder het Akan en Yoruba, uit andere Europese talen (Spaans en Portugees) en uit Aziatische talen (Hindi en Hakka). Dit ontwikkelde zich zo geleidelijk tot een taal, met eigen grammaticale regels, die voor de meeste Jamaicanen de dagelijks gebruikte taal is. Het Brits-Engels of het "Queen's English" wordt vooral gebruikt in meer officiële situaties, in onderwijs, bestuur en zakenwereld.
Religie.
Circa 65,3% van de Jamaicaanse bevolking is christelijk. Hiervan behoort het grootste gedeelte tot de Anglicaanse kerk. Daarnaast kent het eiland veel protestantse kerkgenootschappen en evangelische bewegingen. Het geloof wordt op Jamaica op een zeer intense, maar in het dagelijks leven vaak bijzonder vrijzinnige, wijze beleefd. De grootste niet-christelijke religie is de rastafaribeweging. Ook andere religies zoals bahai, boeddhisme en islam hebben op het eiland volgelingen.
Staatsvorm en bestuur.
Het eiland Jamaica is een Constitutioneel Koninkrijk sinds de onafhankelijkheid van 1962 en heeft een parlementaire democratie met een direct gekozen minister-president. De Britse Koningin Elizabeth II werd automatisch gekroond tot 'Koningin van Jamaica' toen het land onafhankelijk en soeverein werd van het Verenigd Koninkrijk. Het land werd een zogenaamd Commonwealth realm. De huidige koning van Jamaica is Charles III. Op Jamaica worden alle constitutionele en ceremoniële taken die door het staatshoofd worden uitgevoerd gedaan door de Gouverneur-generaal van Jamaica in afwezigheid van het staatshoofd. De taken betreffen het aanstellen, schorsen en ontslaan van ministers, het benoemen van parlementsleden, aanstellen minister-president en enkele ceremoniële functies in het Jamaicaanse leger. Het staatshoofd of diens vervanger heeft als individu officieel geen recht van spreken in de overheidszaken. De koning en de andere leden van de koninklijke familie zijn geen burgers van Jamaica, maar hebben alleen een relatie met de Natie. Op lokaal niveau is Jamaica bestuurlijk onderverdeeld in veertien parishes met een algemeen en dagelijks bestuur dat elke vier jaar gekozen wordt.
Infrastructuur.
De infrastructuur van Jamaica bestaat uit wegen, spoorlijnen en luchthavens. Het vervoer over de weg is veruit de belangrijkste vorm van transport op het eiland.
Wegen.
Het Jamaicaanse wegennet is circa 21.000 km lang, waarvan ongeveer 15.000 km is verhard. De Jamaicaanse overheid werkt, samen met private partijen, sinds het einde van de jaren negentig van de twintigste eeuw aan diverse projecten ter verbetering van de infrastructuur. Het meest in het oog springende project is "Highway 2000", dat tot doel heeft om autosnelwegen aan te leggen tussen de belangrijkste steden op het eiland. De eerste 33 kilometer van Kingston tot Old Harbour is in gebruik gekomen tussen 2003 en 2005.
Spoorwegen.
De spoorwegen in Jamaica behoren tot de oudste spoorlijnen buiten Europa en Noord-Amerika. Van het nog aanwezige net van 272 km wordt nog slechts 57 km gebruikt, voor bauxiet transport. Het personenverkeer is sinds 1992 geheel stilgelegd nadat de Jamaicaanse overheid besloot de "Jamaica Railway Corporation" ("JRC") niet langer te subsidiëren. Van juli 2011 tot augustus 2012 hebben op een aantal lijnen weer personentreinen gereden. De JRC leed hierop verliezen en heeft zich weer geheel toegelegd op het transport van bauxiet.
Luchtverkeer.
Jamaica heeft twee internationale vliegvelden waar grote toestellen kunnen landen: Norman Manley International Airport in Kingston en Sangster International Airport in Montego Bay. Beide luchthavens dienen als thuisbasis voor de nationale luchtvaartmaatschappij Air Jamaica. Daarnaast zijn er een aantal kleine luchthavens die alleen voor binnenlands vluchten worden gebruikt: Tinson Pen in Kingston, Ken Jones Aerodrome in Port Antonio, Ian Fleming International Airport in Ocho Ríos en Negril Aerodrome. Verschillende kleine plattelandscentra hebben in de omgeving kleine vliegveldjes op suikerplantages en bij bauxietmijnen.
Havens en scheepvaart.
Vanwege de ligging in de Caribische Zee op de scheepvaartroute naar het Panamakanaal en de nabijheid van grote afzetmarkten in zowel Noord- als Zuid-Amerika, kent Jamaica veel containervervoer. Zowel in Kingston als in Montego Bay bevinden zich containerterminals.
Er zijn nog vele andere havens, zoals Port sexquivel in St. Catherine, Rocky Point in Clarendon, Port Kaiser in St. Elizabeth, Port Rhoades bij Discovery Bay, de Reynolds Pier in Ocho Rios, en Boundbrook Port in Port Antonio.
De meeste havens van Jamaica liggen in het zuiden van het land.

</doc>
<doc id="28062" url="https://nl.wikipedia.org/wiki?curid=28062" title="Gambia (land)">
Gambia (land)

Gambia (uitspraak: [ˈɣɑmbija]), officieel de Republiek Gambia (Engels: "Republic of The Gambia"), is een land in Afrika dat bestaat uit een tamelijk smalle oost-west-strook langs de rivier de Gambia. Gambia is 327 kilometer lang en slechts enige tientallen kilometers breed. Zo is Gambia het kleinste land van het Afrikaanse vasteland. In het westen ligt de Atlantische Oceaan en verder wordt Gambia volledig omsloten door Senegal.
Geschiedenis.
De geschreven geschiedenis van Gambia begint in de 15e eeuw, als de Portugezen een handelspost op een eiland in de Gambia stichten. Van de tijd die daaraan voorafgaat, is weinig bekend. Ongeveer 500 jaar v. Chr. maakt de Carthaagse admiraal Hanno voor het eerst melding van de Gambia.
Vroege bewoning en cultuur.
Vanaf de 3e eeuw v.Chr. tot aan de invallen van de Europeanen in de 16e eeuw werden in Senegal en Gambia, in het gebied tussen de Sénégal en de Gambia, meer dan duizend megalitische cirkels geconstrueerd. Deze geheiligde bouwwerken staan in een strook van honderd kilometer breed en driehonderdvijftig kilometer lang ten noorden van de Gambia. Dit duidt op een stabiele, welvarende en goed georganiseerde samenleving, maar over de datering en de betekenis zijn nog veel vragen. Vier grote groepen met in totaal 93 steencirkels zijn in 2006 aangewezen als het Unesco Werelderfgoed van de Senegambiaanse Steencirkels. De twee Gambiaanse groepen staan in Wassu en Kerbatch.
Veroveringen en twisten.
Omstreeks het jaar 700 trokken de Arabieren door de Sahara en veroverden langzamerhand Noord-Afrika. Berbers werden naar het zuiden gedreven en op hun beurt werden de lokale stammen "Wolof" en de "Mandinka" gedwongen zuidwaarts te trekken, naar het gebied van het huidige Gambia. Er begonnen zich volkeren en stammen te vormen, die rond 1100 werden veroverd door het koninkrijk Ghana, destijds gesitueerd op de plaats van het huidige Mali en Mauritanië. Hierna vielen Berberstammen Gambia binnen, en met hen kwam de islam.
Aan het begin van de 14e eeuw viel de keizer van Mali binnen en weer werd Gambia veroverd. Ook de keizer was een afstammeling van Berbers. Gedurende de 16e eeuw ontstonden er handelsbetrekkingen tussen in Gambia wonende Berbers en stammen uit het grensgebied van Mali en Nigeria. Er ontstonden weer nieuwe stammen, "Songhai" genaamd. Ondertussen kwamen de Europeanen in Afrika aan en de Berbers trokken zich terug naar Mali vanuit het gebied van de Gambia. Hierna ontstonden onderlinge twisten in het Songhairijk, waardoor dit een gemakkelijke prooi werd voor de Spanjaarden en Portugezen. Het waren Spaanse en Portugese moslims, uit Europa verdreven door christelijke troepen, die voor de kust van Gambia verschenen.
Kolonisatie en slavenhandel.
In 1456 voeren de Portugezen op initiatief van Hendrik de Zeevaarder de Gambia op. Op een eiland in de rivier werd een handelspost, Ilha de San André, ingericht en de Portugezen heersten over het hele gebied langs de rivier. Vanaf 1501 werden de eerste slaven verkocht naar met name Spanje. De Britten pakten het groot aan en het eerste grote slaventransport dateert van 1562 naar Groot-Brittannië. Meteen daarna begonnen de slaventransporten naar Amerika en het Caraïbisch gebied. Men schat dat tussen 1501 en 1856, het jaar waarin Amerika de slavernij afschafte, ruim 3.000.000 slaven vanuit Senegambia naar Amerika werden getransporteerd. Dit gebeurde onder mensonterende omstandigheden en waarschijnlijk stierf ongeveer 15% van de slaven al tijdens de reis. Eind zeventiende eeuw waren er in het Senegambiaanse gebied meer dan tien forten en posten voor de slavenhandel.
Gedurende de periode van de trans-Atlantische slavenhandel werden miljoenen mensen uit de regio als slaaf naar Amerika gebracht. Hoeveel slaven door Arabieren zijn verhandeld via de route door de Sahara is onbekend. De slaven werden door Afrikanen aan Europeanen verkocht. Sommigen waren gevangengenomen in stammenoorlogen, anderen werden verkocht wegens schulden, of waren ontvoerd. Aanvankelijk kwamen de slaven in Europa terecht als bedienden. Later werden ze naar Amerika vervoerd. In 1807 werd de slavenhandel door de Britten afgeschaft. Zij probeerden ook een eind te maken aan de slavenhandel in Gambia zelf, aanvankelijk tevergeefs. De slavernij werd hier pas in 1906 afgeschaft.
Gambia en de slavenhandel kwamen uitgebreid aan bod in de bestseller van schrijver Alex Haley, “”. Ook de televisieserie die naar aanleiding van het boek werd gemaakt maakte veel indruk.
In 1651 liet de hertog van Koerland het eerste fort op het "Ilha de San André" bouwen. In 1661 werd "Ilha de San André" door de Britten bezet en ze bouwden een nieuw fort dat Fort James genoemd werd, naar de Engelse koning Jacobus II van Engeland. De Britten kwamen echter veelvuldig in conflict met vijandige stammen en met Franse soldaten. In 1681 stichtten de Fransen op de noordelijke oever van de Gambia de enclave Albadarr, tegenwoordig Albreda. Na een grote brand in 1686 verlieten de Fransen Albadarr.
In 1689 werd het weer veroverd door de Britten en in 1695 eisten de Fransen het gebied weer op en verwoestten Fort James. Ook aan het begin van de achttiende eeuw was het steeds stuivertje wisselen wat Fort James betrof. En uiteindelijk is gedurende de 300 jaar durende bezetting het eiland minstens 10 keer van eigenaar verwisseld. Het Verdrag van Parijs in 1763 leek uitkomst te bieden. Gambia zou Brits worden, terwijl de Fransen in Albadarr mochten blijven. Nu werden de Britten echter weer verdreven door de inheemse bevolking en grepen de Fransen weer hun kans. In 1779 werd het eiland door de Fransen bezet maar uiteindelijk werd Gambia in 1783 door het Verdrag van Versailles toegekend aan de Britten, en buurland Senegal was voor de Fransen. De grenzen van het gebied stonden echter nog lang niet vast. Deze werden pas in 1884 vastgesteld tijdens de Conferentie van Berlijn. De hoofdstad Bathurst werd een Britse kroonkolonie, het achterland vanaf 1894 een Brits protectoraat. In de twintigste eeuw zakte het Britse wereldrijk ineen en zaten er voor Gambia grote veranderingen aan te komen. Aan het begin van de jaren zestig stichtte Dawda Kairaba Jawara de People’s Progressive Party. Deze partij won in 1962 de verkiezingen en werd de grootste partij in het pas opgerichte Gambiaanse parlement. Jawara werd vijfmaal herkozen.
Onafhankelijkheid.
Op 18 februari 1965 werd Gambia onafhankelijk, zij het nog als onafhankelijk lid van het Britse Gemenebest, met de Britse koning als staatshoofd. Dawda Kairaba Jawara werd de eerste premier van Gambia. In 1967 werd er door Gambia en Senegal een samenwerkingsverdrag ondertekend dat er toe moest leiden dat de beide landen als één land, Senegambia, verder zouden gaan. In 1976 werden de grenzen tussen beide landen opnieuw vastgesteld en tussen 1982 en 1989 vormden ze een statenbond. Dat verdrag werd in 1989 weer opgezegd omdat Senegal vond dat Gambia zich niet snel genoeg ontwikkelde. Gambia besloot toen om zelfstandig te blijven.
In 1970 werd Gambia een republiek met Jawara als eerste president. In 1980 en 1981 werden er samenzweringen tegen Jawara gemeld, waarop krijgsmacht (200 man) en politie (700 man) werden uitgebreid. Enige tijd later werd de krijgsmacht weer uitgebreid en dat leidde uiteindelijk in 1994 tot een staatsgreep door luitenant YahYa Jammeh, die overigens zonder bloedvergieten tot stand kwam. Men beschuldigde Jawara van corruptie. Ook profiteerde de gewone bevolking te weinig van de toenemende inkomsten uit de toeristenindustrie. Jawara vluchtte naar Senegal. Jammeh vormde een militaire regering, maar beloofde wel de democratie te herstellen en schreef verkiezingen uit voor juli 1996.
Ondertussen leed de economie veel schade door alle gebeurtenissen. Met name Engeland en de Scandinavische landen adviseerden toeristen om niet naar Gambia af te reizen. Pas eind 1995 kwam het toerisme weer wat op gang. In de jaren 1996 en 1997 werd de parlementaire democratie weer "hersteld" met een nieuwe grondwet, werd Jammeh als nieuwe president gekozen en vonden er algemene verkiezingen plaats. De nieuwe partij van Jammeh won, onder protesten van zijn tegenstrevers, met 56% van de stemmen. Ook het buitenland was het niet eens met het verloop van de verkiezingen. Toch bleef Jammeh populair onder de gewone bevolking. Hij kondigde vergaande plannen aan met betrekking tot de infrastructuur en de economie. Ook werd er een nieuwe luchthaven gebouwd en werden er ziekenhuizen en scholen in het binnenland beloofd.
Eind 1997 publiceerde het tijdschrift The New African een artikel over miljoenen dollars aan ontwikkelingshulp die op buitenlandse bankrekeningen terecht zouden zijn gekomen. Ook zou met de mensenrechten gesold worden. Ondanks deze negatieve publiciteit leek Jammeh op dat moment de enige die Gambia de broodnodige stabiliteit kon bieden. Mede onder druk van de buitenlandse donoren vonden in 1996 presidents- en in 1997 parlementaire verkiezingen plaats. Jammeh won met 56% van de stemmen en werd op 18 oktober 1996 als president geïnstalleerd. Bij de presidentsverkiezingen van 18 oktober 2001 werd Jammeh met 53% van de uitgebrachte stemmen herkozen. Zijn belangrijkste opponent, Darboe, kreeg 32% van de kiezers achter zich. Hoewel zich in de aanloop naar deze verkiezingen verschillende gewelddadige en intimiderende incidenten richting de oppositie hebben voorgedaan, zijn de verkiezingen ordelijk verlopen, en werden ze door waarnemers als vrij en eerlijk bestempeld.
Op 1 juni 2002 keerde de in 1994 afgezette ex-president Dawda Kairaba Jawara terug in Gambia na een periode van acht jaar ballingschap in het Verenigd Koninkrijk. De terugkeer was mogelijk na een door Jammeh verleende amnestie. Men verwachtte dat president Jammeh bij de presidentsverkiezingen in 2006 veel stemmen zou verliezen. Door de vele wisselingen van ministers en staatssecretarissen, alsook bijvoorbeeld de chef defensiestaf, politiechef, chef veiligheidsdienst en centrale bankdirecteur, hield hij weinig medestanders over. In oktober 2005 werd voormalig minister van Binnenlandse Zaken, Samba Bah, gearresteerd wegens economische misdrijven, spionage en terrorisme. Ook de voorzitter van de verkiezingscommissie, aangesteld om de presidents-, parlements- en gemeenteraadsverkiezingen te organiseren, moest het ontgelden en werd begin juli 2005 uit zijn functie ontheven. Vertrouwen dat ministers en overheidsfunctionarissen hadden in de president en het functioneren van de overheid was daardoor klein. Beslissingen werden enkel op het niveau van de president genomen.
Huidige situatie.
Tijdens de tussentijdse verkiezingen in september 2005 werden drie van de vier te winnen parlementszetels door de oppositiecoalitie "National Alliance for Democracy and Development" (NADD) in de wacht gesleept. In september 2006 werd president Yahya Jammeh toch herkozen als president. Hij kreeg in 47 van de 48 kiesdistricten de meeste stemmen. In januari 2007 won zijn partij ook de parlementsverkiezingen.
In mei 2008 trok Jammeh de aandacht met de uitspraak dat hij elke homoseksueel in Gambia wilde onthoofden – hij wordt fel bekritiseerd door de internationale homobeweging. In september 2009 dreigde Jammeh mensenrechten-activisten te doden.
Op 2 oktober 2013 trok Gambia zich zonder opgaaf van redenen terug uit het Gemenebest van Naties. In de nacht van 29 op 30 december 2014 konden regeringstroepen een poging verijdelen om het regime van president Jammeh door een staatsgreep omver te werpen.
In december 2015 kondigde president Jammeh aan dat zijn land voortaan door het leven zou gaan als islamitische republiek. Aangenomen werd dat Jammeh zo in de gunst wilde komen van rijke islamitische landen, die de weggevallen westerse steun moesten vervangen. Jammeh verklaarde dat aan andersgelovigen geen beperkingen, zoals kledingvoorschriften, zouden worden opgelegd. Desalniettemin werden in januari 2016 vrouwelijke overheidsambtenaren verplicht een hoofddoek te dragen. Oppositiegroepen bestreden Jammehs bevoegdheid eigenmachtig een naamsverandering van het land door te voeren.
In 2016 won Barrow de presidentsverkiezingen met 45,5% van de stemmen en versloeg daarmee Jammeh. Jammeh accepteerde zijn verlies, maar veranderde later van gedachte. Barrow vluchtte naar Senegal waar hij op 19 januari 2017 werd ingehuldigd op de Gambiaanse ambassade. Twee dagen later ging Jammeh in ballingschap nadat hij de steun van leger en politie had verloren. Barrow arriveerde in Gambia op 26 januari.
In 2018 werd Gambia opnieuw toegelaten als lid van het Gemenebest van Naties.
Geografie.
Gambia ligt op de uiterste westpunt van Afrika, aan de Atlantische Oceaan en is met een oppervlakte van 11.300 km² het kleinste land op het Afrikaanse vasteland. De oppervlakte van Gambia is maar iets groter dan een kwart van Nederland of een derde van België. Van oost naar west meet Gambia ongeveer 320 km. Van noord naar zuid varieert de breedte van 20 tot 50 km. Gambia wordt aan drie kanten ingesloten door Senegal.
Het landschap is licht glooiend met wat heuveltjes. Het hoogste punt bedraagt ongeveer 40 meter, waarmee Gambia nog vlakker is dan Nederland. Dwars door het land loopt de goed bevaarbare Gambia. Deze rivier voert het hele jaar door water. Langs de rivier liggen vele zandstranden.
De delta van de Gambia is vrij moerassig met een mangrovebegroeiing. Het noorden van Gambia heeft een savannelandschap met lange grassen, grote struiken en wat bomen. Ten zuiden van de Gambia begint de bossavanne, grasland met groepen bomen.
Klimaat.
Gambia heeft een tropisch savanneklimaat, Aw in de klimaatclassificatie van Köppen. Dit wordt gekenmerkt door een droog en een nat seizoen. Het droge seizoen duurt van ongeveer half oktober tot ongeveer half juni. Het komt vaak voor dat er dan in deze periode geen druppel regen valt. Maart tot en met mei zijn de zonnigste maanden, met gemiddeld 10 uur zon per dag. De noordoostelijke wind (harmattan) waait in die maanden vanuit de Sahara en kan in plaats van regen ook weleens zand brengen. De temperatuur kan aan het einde van de droge tijd tot tegen de 40 °C oplopen. Door de warmte ontstaan er regelmatig windhozen, die Tonkolong genoemd worden. De luchtvochtigheid kan in de droge periode wel dalen tot 25%. De natte periode duurt van ongeveer half juni tot half oktober. Juli, augustus en september zijn de natste maanden en de helft van alle jaarlijkse regen valt in augustus. De regen valt meestal in buien, 's nachts en 's morgens. Het regent echter in de natte periode lang niet altijd, gemiddeld zo’n twaalf dagen per maand. In de hoofdstad Banjul, gelegen aan de kust, valt jaarlijks ongeveer 1400 mm regen. In Georgetown, gelegen in het binnenland, valt ongeveer 1050 mm regen per jaar. De hoogste luchtvochtigheid, tot wel 95%, wordt in augustus gemeten. De watertemperatuur van de Atlantische Oceaan varieert van 20 tot 27 °C.
Landschap.
Gambia kent een grote verscheidenheid aan vegetatie. In 1980 had Gambia nog ongeveer 50.000 hectare bos, acht jaar later nog maar 10.000. In de eerste decennia van de 21e eeuw zijn er wel enkele herbebossingsprojecten gestart. Verschillende soorten palmen komen voor in Gambia, met name de kokospalm ("Cocos nucifera"). Opvallend is de katoen- of kapokboom die meer dan vijftig meter hoog kan worden. De kapok die uit de zaden komt, wordt gebruikt als vulling voor matrassen en kussens. De kolaboom levert noten met een opwekkende werking en is vroeger gebruikt als grondstof voor de frisdrank cola. De mahonieboom levert mahoniehout op. Door het vele kappen komt deze boomsoort nog maar weinig voor in Gambia. In de wat vochtigere gebieden komen bamboebossen voor. Van bamboe worden schuttingen, meubels en diverse gebruiksvoorwerpen gemaakt. Mangrovebossen komen voor in de rivierdelta's en kunnen ver landinwaarts reiken.
In de droge streken komen acacia's en de karakteristiekste boom van Afrika voor: de Afrikaanse baobab. De baobab wordt ongeveer 20 meter hoog en kan meer dan 1000 jaar oud worden. De boom speelt een rol in talloze Afrikaanse mythen en legenden. De schors, de vruchten, de bladeren, het hout, bijna alles van deze boom wordt door de bevolking gebruikt.
In het nattere zuiden groeien mango-, cashew- en citrusbomen, evenals kerststerren, lelies, wilde orchideeën, oleanders, hibiscus en bougainvillea. De kinineplant levert sap dat onder andere beschermt tegen malaria, de meestvoorkomende ziekte in het land. Het olifantsgras is een zeer hoge grassoort en wordt door de boerenbevolking als onkruid beschouwd.
Fauna.
In Gambia werden tot nu toe ongeveer 450 verschillende soorten vogels geteld, en nog steeds worden nieuwe soorten ontdekt. Er vinden in Gambia dan ook vrijwel geen gewone safari's plaats, maar vogelsafari's.
Grote vogels zijn onder andere de maraboe, gieren, lepelaars, kraanvogels, arenden, uilen en de opmerkelijke grondneushoornvogels. Grote zoogdieren zijn vrijwel allemaal uitgestorven. Giraffen, leeuwen, buffels en grote antilopen komen vrijwel uitsluitend in natuurparken voor. Diep landinwaarts komen nog wel nijlpaarden en krokodillen in de Gambia voor. Verschillende kleine apensoorten, zoals de fluweelaap en de huzaaraap komen overal voor. Chimpansees leven alleen nog in het Baboon Island National park. Verder zijn er nog kleine antilopensoorten, aardvarkens en knobbelzwijnen.
Zowel op het land als in het water komen slangen voor, sommige zeer giftig. Reuzenhagedissen en kameleons komen ook regelmatig voor. In de Gambia leven verschillende zeldzame vissoorten, zoals de gitaarvis, de kikkervis, de longvis en de modderkruiper. Doordat het water van de Gambia zo’n 150 tot 180 kilometer landinwaarts zout is, zijn er in de rivier zelfs dolfijnen waar te nemen. In de kustwateren van Gambia komen onder andere zeeschildpadden, roggen, zeeslangen, krabben, haaien, inktvissen, zwaardvissen en tonijnen voor. De bijna uitgestorven zeekoe is nog af en toe te zien bij riviermondingen. In de mangrovemoerassen leven diverse krabbensoorten, veel watervogels en slijkspringers. Mangroveoesters groeien aan de wortels van de mangrovebomen.
Gambia heeft zes nationale parken en reservaten, die samen 3,7% van het Gambiaanse grondgebied beslaan.
Economie.
De economie van Gambia behoort tot de zwakste in de wereld. Het inkomen per hoofd van de bevolking was in 1999 $1.030 (in Nederland was dit $53.900 in 2017). De Gambiaanse economie is voornamelijk een agrarische. Belangrijkste exportproducten vormen nog steeds pinda's en pindaproducten als pindaolie en veevoer. Deze monocultuur betekent dat Gambia sterk afhankelijk is van de pindaprijzen op de wereldmarkt en daardoor heeft de economie een wankele basis. Met steun van voornamelijk Britse ontwikkelingsgelden wordt geprobeerd de productiemethoden te verbeteren en de verbouw van andere gewassen te stimuleren. De nadruk ligt op de ontwikkeling van de landbouw en irrigatie van de moerassen rond de Gambia.
Verder worden er nog kleine hoeveelheden specerijen, papaja's, mango's, katoen, gierst, bananen en palmboomproducten geëxporteerd. De meeste landbouwproducten, zoals granen, worden echter voor binnenlands gebruik geteeld. Belangrijke handelspartners wat de uitvoer betreft zijn voor Gambia, Guinee-Bissau, Groot-Brittannië, Nederland (1995: 1,1 miljoen gulden), Frankrijk, Mali en Senegal (ook smokkelhandel). De totale export bedroeg in 1998 132 miljoen dollar. Andere belangrijke exportproducten zijn vis en visproducten, met name gedroogde vis, die voor het grootste gedeelte naar landen in de regio gaan.
25% van het nationaal inkomen is op dit moment afkomstig van de toeristenindustrie. Met name de kuststrook wordt steeds verder ontwikkeld ten behoefte van het toerisme. Het toerisme begon in het midden van de jaren zestig op gang te komen. In 1966 bezochten 300 toeristen Gambia, eind jaren zestig waren dat er al enkele duizenden, met name uit Zweden. In 1988/1989 kwamen er zo’n 110.000 toeristen naar Gambia, waarvan 17.000 Nederlanders. In de jaren 80 en 90 groeide het toerisme elk jaar ongeveer tien procent.
Veel goederen en producten worden geïmporteerd, met name voedings- en genotmiddelen, maar ook machines, oliën en vetten, chemische producten en textiel. Belangrijke handelspartners wat de invoer betreft zijn China, Groot-Brittannië, Nederland (1995: 21,7 miljoen gulden), Frankrijk, Duitsland, Hongkong, België en Senegal. De totale import bedroeg in 1998 201 miljoen dollar.
De meeste werkende mensen in Gambia hebben twee bronnen van inkomsten. Ten eerste een officiële baan en ten tweede inkomsten uit de verkoop van met name zelf geteelde landbouwproducten. Bijna 500.000 mensen verdienen aan de markthandel en 150.000 daarvan hebben een bedrijfje of winkeltje.
Voor de zeevaart is alleen de haven Banjul aan de monding van de Gambia van belang; de rivier is vooral belangrijk voor de binnenvaart. Van de wegen (2386 km in totaal) is 750 km het hele jaar door te berijden. Er lopen twee routes van west naar oost door Gambia: een ervan loopt ten noorden van de Gambia, de andere route loopt ten zuiden van de Gambia. Beide wegen zijn verhard. De internationale luchthaven is Banjul International Airport in Yundum, nabij de hoofdstad Banjul.
Gambia kent een redelijke infrastructuur wat betreft internet en telecommunicatie. Om de economie een bredere basis te geven, richten ontwikkelingsprojecten zich daarom regelmatig op deze bedrijfstak. De overheid bewaakt dat deze ontwikkeling vooral ten goede komt aan de eigen bevolking. Bijvoorbeeld door het registeren van domeinen (eindigend op .gm) alleen mogelijk te maken indien dit de lokale internet-community versterkt of er op de website toeristische informatie wordt verstrekt over Gambia.
Volgens het Ontwikkelingsprogramma van de Verenigde Naties leeft in Gambia 61,3% van de bevolking onder de armoedegrens.
Staatsinrichting.
Gambia werd op 26 april 1970 een republiek met als staatshoofd een president die tevens regeringsleider is. Gambia kent één kamer (National Assembly) met 45 leden die voor vijf jaar door het volk gekozen worden. Dat zijn er evenveel als er administratieve gebieden (45) zijn. De National Assembly wordt verder uitgebreid met acht leden die geen stemrecht hebben: de minister van justitie, een voorzitter, een plaatsvervangend voorzitter en vijf plaatsvervangende leden. Ook zitten er nog vijf districtshoofden (Chiefs) in de National Assembly.
In 1964 werden er voor de eerste keer algemene verkiezingen gehouden. De verkiezingen worden, net als in Engeland, volgens een districtenstelsel gehouden. Gambia is bestuurlijk ingedeeld in zes "divisions" (provincies). Deze zijn weer onderverdeeld in 45 districten.
Gambia werd mede geleid door premiers. Pierre Sarr N'Jie diende tussen 1962-1965 als "chief minister". Hij werd opgevolgd door Jawara (1970-1994), die tijdens de regeerperiode van Koningin Elizabeth II als premier actief was. Koningin Elizabeth II was de vijf jaren daarvoor wettelijk regeerder van Gambia (1965-1970). In 1994 werd Yahya Jammeh, na een staatsgreep, staatshoofd en regeringsleider. Tussen 1994 en 1996 was hij tevens hoofd van de militaire junta.
Jammeh was 22 jaar aan de macht, waarna hij in december 2016 de verkiezingen verloor van Adama Barrow. In een uitzending van de staatsradio zei hij de uitslag te accepteren en mee te werken aan een vreedzame machtsoverdracht. Hier kwam hij in januari 2017 op terug. Hij weigerde op te stappen en eiste nieuwe verkiezingen. Voor de beëdiging van Barrow werd uitgeweken naar de Gambiaanse ambassade in Senegal. Nadat verschillende West-Afrikaanse landen vervolgens soldaten en bemiddelaars naar Gambia stuurden, verklaarde Jammeh in een televisietoespraak toch op te stappen.
Onderwijs.
Iets meer dan een kwart van de bevolking heeft een school afgemaakt. Een veel groter percentage kan lezen en schrijven.
Er bestaat geen leerplicht in Gambia. Kinderen kunnen op elk moment van hun leven instromen, maar gebruikelijk is dat dit gebeurt op vijf- of zesjarige leeftijd. Een vervolgopleiding wordt maar door zo'n 25% van de kinderen op het platteland gevolgd. Het zes jaar durende lager onderwijs is gratis. Het is verplicht om een schooluniform te dragen, waarvan de kosten betaald moeten worden door de ouders. Er zijn zowel particuliere scholen als scholen gefinancierd door de overheid. Op de veelal islamitische scholen wordt de Koran onderwezen, en daarom is het volgen van lessen Arabisch verplicht.
De middelbare en hogere scholen berekenen hun kosten volledig door aan de ouders. Het middelbaar onderwijs valt uiteen in drie jaar "junior secondary school". Daarna kan men nog verder op de "senior secondary school". De hogere opleidingen duren gemiddeld vijf jaar. Hogere betekent in het geval van Gambia administratieve opleidingen en middelbaar technisch onderwijs. Ook heeft Gambia een universiteit: The University of Gambia in Serrekunda, vlak bij de hoofdstad Banjul.
Hoewel het aantal scholen snel groeit, is er nog een chronisch tekort. Er zijn ruim 200 scholen voor lager onderwijs. Ongeveer 70.000 kinderen volgen dit onderwijs. Er zijn 25 scholen voor middelbaar onderwijs en 10 scholen voor hoger beroepsonderwijs. Slechts 15.000 scholieren volgen middelbaar onderwijs en 1.500 leerlingen volgen hoger onderwijs.
Bevolkingskenmerken.
Talen en stammen.
Engels is de officiële taal in Gambia. Op de scholen wordt ook Engels onderwezen. De bevolking van Gambia is afkomstig van vele volkeren, ieder met hun eigen cultuur en taal. Deze stammen komen niet alleen in Gambia voor, maar in praktisch alle West-Afrikaanse landen. Er leven in Gambia ongeveer vijftien verschillende stammen die ca. 30 verschillende talen spreken.
De belangrijkste stammen zijn Mandinka, Wolof, Fulani, Dyda, Serer en Serahule.
De Mandinka leven in Gambia, Senegal, Guinee, Guinee-Bissau, Mali en Nigeria. Het is de grootste bevolkingsgroep, ongeveer 42% van de bevolking. De Fula leiden een zwervend bestaan. Er worden binnen de Fula-stam negen sterk verschillende dialecten gesproken. Achttien procent van de Gambiaanse bevolking behoort tot de Fula.
De Wolof kwamen uit het gebied van de Sahara. De meeste Wolof wonen op dit moment in Gambia en Senegal. Zestien procent van de Gambianen behoort tot de Wolof-stam. Een andere groep mensen vormen de Aku, afstammelingen van teruggekeerde slaven en bevrijde slaven. De Aku zijn over het algemeen christenen en hebben vaak een Engelse achternaam.
Van de Diola is historisch gezien weinig bekend. Toch wonen ze al heel lang langs vrijwel de gehele Atlantische kust van West-Afrika. Kenmerkend voor de Diola is de vorming van “clans”, families die zelfstandig binnen een stam gevestigd zijn. Tien procent van de Gambiaanse bevolking behoort tot de Jola-stam.
Een kleine, maar belangrijke groep zijn ongeveer duizend Libanezen die veel bakkerijen, restaurants en een belangrijk deel van de voedingsmiddelenimport in handen hebben. Verder leven er nog ongeveer 25.000 Senegalezen, voornamelijk als arbeidskrachten.
Inwoners.
Gambia telt ruim 2 miljoen inwoners. De bevolkingsdichtheid is ongeveer inwoners per vierkante kilometer. Gambia staat daarmee op de vierde plaats van dichtstbevolkte landen van Afrika. De meeste Gambianen wonen in de kuststreek, waar ook de grote steden liggen. De meeste inwoners heeft Serekunda, ongeveer 275.000; in de hoofdstad Banjul wonen ongeveer 42.000 mensen en daardoor is het een van de kleinste hoofdsteden van Afrika. Omdat het op een eiland ligt kan Banjul eigenlijk niet veel groter worden en is dan ook qua inwoneraantal voorbijgestreefd door Serekunda.
De derde stad van Gambia, Brikama, telt ongeveer 41.000 inwoners. De trek naar de steden is groot; in 1995 woonde 26% van de bevolking in steden. Het geboortecijfer ligt erg hoog; per 1000 inwoners worden er 43 kinderen geboren en vrouwen krijgen gemiddeld 5,7 kinderen in hun leven. De zuigelingensterfte is ook hoog; 80 van de 1000 kinderen sterven in het eerste levensjaar.
De bevolkingsopbouw van Gambia is volstrekt niet te vergelijken met de huidige West-Europese bevolkingsopbouw; kinderen en jongeren tot en met 14 jaar maken 45% van de bevolking uit. De gemiddelde levensverwachting is 63 jaar (vrouwen 65, mannen 62 jaar).
De inwoners van Gambia zijn over het algemeen vriendelijk ingesteld. Opmerkelijk is dat vrijwel elke Gambiaan gedag zegt.
Religie.
Gambia is een grotendeels islamitisch land. Rond 90 % van de bevolking is moslim (overwegend soennieten). Omdat volgens de islam mannen vier vrouwen mogen hebben, komt in het binnenland polygamie regelmatig voor. In de steden is dit veel minder het geval. In 2015 verklaarde de omstreden president Yahya Jammeh Gambia officieel tot een islamitische staat.
Ongeveer 10 % van de bevolking behoort tot de Katholieke Kerk of de Anglicaanse Kerk. Katholiek missiewerk werd in 1848 door paters van de H. Geest ter hand genomen vanuit Senegal. Bij de onafhankelijkheid in 1965 waren er ruim 5500 katholieken en 1200 doopleerlingen. In de jaren 1970 had de missie de zorg voor 33 scholen met 3000 leerlingen.
Verder zijn er nog kleine groepjes methodisten en Zevendedagadventisten. Van protestantse zijde werd vanaf 1821 zendingsarbeid verricht door de (wesleyaanse) methodisten. Hun werk bleef in hoofdzaak beperkt tot de groep der vrijgelaten Afrikaanse slaven. Uit het werk van de anglicaanse geestelijken in Bathurst groeide een anglicaans zendingswerk, vanaf 1935 (het jaar waarin het diocees van Gambia en Rio Pongas tot stand kwam) mede gedragen door de Society for the Propagation of the Gospel.
Het animisme is als formeel geloof verdwenen. Toch leeft animisme en bijgeloof nog in zekere mate voort, zelfs onder de moslims en de christenen.

</doc>
<doc id="28063" url="https://nl.wikipedia.org/wiki?curid=28063" title="Somalië">
Somalië

Somalië (Somalisch: ; Arabisch: , ), officieel de Federale Republiek Somalië (Somalisch: ; Arabisch: , ), is een land in de Hoorn van Afrika dat grenst aan Djibouti, Ethiopië en Kenia. De hoofdstad van Somalië is Mogadishu. Het Somalisch en Arabisch zijn de officiële talen van Somalië. Met een kustlijn van 3000 kilometer heeft Somalië de langste kust van alle landen op het Afrikaanse continent en in de Arabische wereld. 
Omdat Somalië cultureel, historisch, etnisch, taalkundig, geografisch en religieus zeer verbonden is met de Arabische wereld, is het lid van de Arabische Liga. In 1960 kreeg Somalië zijn onafhankelijkheid terug en werd het lid van de Verenigde Naties. Ook is Somalië lid van de Afrikaanse Unie, Organisatie voor Islamitische Samenwerking en de Intergovernmental Authority on Development.
Geschiedenis.
De geschiedenis van Somalië overspant een periode van de prehistorische tot de moderne tijd. Het kent een van de langstlopende histories van de wereld. Sinds het Paleolithicum was Somalië bewoond door mensen. De islam speelde een belangrijke rol in de geschiedenis van Somalië. Voordat de islam geïntroduceerd werd in de Somalische gebieden in de 7e eeuw, had Somalië een christelijk-joodse cultuur in het noorden en westen van het land met in het zuiden voornamelijk een Somalisch traditioneel monotheïstische religie.
Prehistorie.
Somalië is bewoond door mensen sinds het Paleolithicum. Het bewijs hiervan is gevonden door de ontdekking van rotstekeningen in het noorden van Somalië die dateren uit 9000 v.Chr. De bekendste hiervan zijn de Laas Geel-tekeningen, een van de oudst gevonden tekeningen op het Afrikaanse continent. Onder de tekeningen zijn inscripties gevonden, die echter op dit moment nog niet door archeologen ontcijferd kunnen worden.
Sanaag in Somalië heeft veel historische en archeologische vindplaatsen waar zeer vele ruïnes en gebouwen werden gevonden. Veel van deze vondsten moeten nog nader onderzocht worden.
Cairns ("taalo" of "kerkour") komen voor in Elaayo, Haylaan, Qa’ableh en Qombo'ul.
Oudheid.
Somalië was in de Oudheid een belangrijk centrum van handel met de rest van de Oude Wereld. Het was ook de locatie van het mystieke land van Poent, dat goede relaties had met het Oude Egypte. In de Oudheid woonden er de Macrobiërs, een volk dat in het hedendaagse Somalië een koninkrijk had. De Macrobiërs werden genoemd in een document van de Griekse historicus Herodotus, hij beschreef ze als een volk dat zeer lang kon leven, met een gemiddelde leeftijd van 120 jaar. Ook werden ze beschreven als het 'langste en mooiste volk van de wereld'. De Macrobiërs waren een deel van een groot volk dat van Egypte tot Somalië woonde, die fysiek verschilde met de volkeren van Afrika ten zuiden van de Sahara.
Middeleeuwen.
Somalië werd door de oude Grieken en middeleeuwse Arabische geografen 'Bilad al-Berber' ("Land van de Berbers") genoemd. De islam arriveerde er al tijdens de Hidjra, in de zevende eeuw, toen metgezellen van de profeet Mohammed naar Zeila uitweken. De Masjid al-Qiblatayn in die stad is een van de oudste moskeeën ter wereld buiten het Arabisch Schiereiland. Door de middeleeuwen heen domineerden diverse Somalische Sultanaten, Emiraten, koninkrijken en keizerrijken het Somalisch schiereiland.
Brits protectoraat en Italiaanse infiltratie.
Tijdens de Wedloop om Afrika verzetten de Somaliërs zich tegen de Britten, Fransen, Italianen en Ethiopiërs; zo bleef de Derwisjstaat met succes de enige onafhankelijke islamitische macht in Afrika gedurende de Eerste Wereldoorlog. Na bombardementen op Taleh in 1920 werd Somalië uiteindelijk alsnog veroverd door de Britten, Fransen en Italianen. De Fransen, Italianen en Britten namen hun eigen deel: respectievelijk Frans-Somaliland, Italiaans-Somaliland en Brits-Somaliland. Het Ethiopische Keizerrijk nam de Ogadenregio, wat nu de Somaliregio is. Somalië kreeg zijn "de jure" onafhankelijkheid 40 jaar later.
Onafhankelijkheid en burgeroorlog: 1960-1992.
Het voormalige Britse protectoraat Brits-Somaliland ging in 1960 samen met Italiaans-Somaliland om Somalië te vormen. De eerste president van Somalië was Aden Abdullah Osman Daar. In 21 oktober 1969 pleegden officieren van het leger onder leiding van generaal Siad Barre een coup. Het nieuwe militaire bewind van Barre was gebaseerd op het zogenaamde 'Wetenschappelijk Socialisme' en het werd duidelijk dat Barre Somalië wilde omvormen tot een combinatie van een marxistisch-leninistische en een links-islamitische staat. De invloed van marxistische sympathisanten op het regeringsbeleid was in het begin groot. Er werden contacten gelegd met de Sovjet-Unie en Oost-Europese landen. In 1976 vormde Barre Somalië om tot een eenpartijstaat met de "Somalische Socialistische Revolutionaire Partij" (SSRP) als enige partij.
Het militaire regime van Siad Barre streefde van het begin af aan naar een 'Groot-Somalië' waar ook het Ethiopische woestijngebied de Ogaden (sinds 1995 de regio Somali) bij zou moeten horen. In 1977 brak er de Ogaden-oorlog uit tussen Somalië en Ethiopië. De Ogaden werd door Somalische troepen 'bevrijd', maar al spoedig bleek dat de Sovjet-Unie, Cuba en Oost-Europese landen Ethiopië gingen steunen. Alleen China en Egypte bleken bereid Somalië op beperkte schaal te willen helpen. Het Somalische Nationale Leger en West-Somalische rebellen werden verslagen en moesten zich terugtrekken, waarna een wapenstilstand werd gesloten.
In 1980 schoten de VS het internationaal geïsoleerde Somalië van Barre te hulp: in ruil voor strategische bases besloot de VS Somalië vooral op militair gebied te steunen, in het kader van de containmentpolitiek. In 1986 brak de Somalische Burgeroorlog uit, waarbij revolutionaire bewegingen in Noord-Somalië de regering bestreden. In 1988 sloten Somalië en Ethiopië vrede, de burgeroorlog ging echter onverminderd door. De USC (Verenigd Somalisch Congres) en de SSNM (Somalische Nationale Reddingsbeweging) bereikten in januari 1991 de hoofdstad Mogadishu. President Siad Barre week daarna uit naar het buitenland, terwijl USC-voorzitter Ali Mahdi Mohammed hem opvolgde als interim-president.
Na een onafhankelijkheidsstrijd van de SNM (Somali National Movement) verklaarde het voormalig Britse deel van Somalië, Somaliland, zich op 18 mei 1991 onafhankelijk, na de val van het regime in Mogadishu. Hoewel Somaliland "de facto" onafhankelijk werd, is het door geen enkel land erkend.
Krijgsheren:1992-2005.
Somalië kende gedurende de periode 1992-2005 geen effectieve regering meer. In september 1992 werd er een VN-vredesmacht naar Mogadishu overgevlogen om de burgers aldaar te beschermen. Troepen van generaal Aydid en de VN raakten in 1993 met elkaar in gevecht. In 1994 sloten interim-president Mahdi en generaal Aydid een vredesverdrag en in 1995 werd de VN-vredesmacht teruggetrokken. Toen de vredesmacht echter weg was, laaide de strijd weer op. In juni 1995 werd Aydid zelf president. Aydid overleed in 1996 aan verwondingen die hij opliep bij gevechten in Mogadishu. Zijn zoon volgde hem op en bleef tot 1998 aan de macht, toen er een Nationaal Reddingsfront werd ingesteld om het land te regeren.
In 1998 vond er een nieuwe afscheiding plaats in het noordoosten van het land (de hoorn). De autonome staat nam de naam Puntland aan nadat het zich in 1998 'tijdelijk' onafhankelijk verklaarde. Dit met de intentie dat het zou deelnemen aan elke Somalische verzoening om een nieuwe centrale overheid te vormen. Na een paar jaar was Puntland weer Somalië.
Afscheuring Zuidwest-Somalië: 2002.
Op 1 april 2002 riep de krijgsheer Hassan Muhammad Nur 'Shatigadud' de onafhankelijkheid uit van Zuidwest-Somalië. Het heeft net als Puntland de intentie een autonome regio te vormen binnen Somalië en wil geen blijvende onafhankelijkheid.
In het conflict van 2006 koos het partij met Puntland, Galmudug en Ethiopië tegen de Unie van Islamitische Rechtbanken.
De Unie van Islamitische Rechtbanken: 2006.
In mei 2006 brak er een conflict uit tussen een alliantie van Mogadishu-krijgsheren en een militie die loyaal was aan de Unie van Islamitische Rechtbanken of 'UIR'. Het conflict brak uit midden februari en verscheidene honderden mensen, voornamelijk burgers, stierven in de vuurgevechten. Na de in Mogadishu aanwezige krijgsheren een voor een te hebben verslagen verkreeg de Unie van Islamitische Rechtbanken in de zomer van 2006 de volledige macht in handen, waardoor ze een relatieve stabiliteit bracht in de hoofdstad. Op maandag 25 december 2006 verklaarde Ethiopië de oorlog aan de Unie van Islamitische Rechtbanken. Met de hulp van Ethiopië keerden op 28 december 2006 overheidstroepen terug naar de hoofdstad Mogadishu. In het daaropvolgend offensief werden de islamitische strijders naar het zuiden van het land gedreven waar ze werden ingesloten.
Een nieuw begin: 2007.
Ethiopische troepen bleven achter in het land om de Somalische regering te ondersteunen. Na een vergadering met de president Abdullahi Yusuf Ahmed op 12 januari 2007 in de Somalische hoofdstad Mogadishu aanvaardden verschillende clanleiders om hun wapens in te leveren en hun manschappen onder te brengen in het Somalische leger.
Piraterij.
Parallel tijdens de Somalische Burgeroorlog is er een toename van piraterij in de Indische Oceaan en de Golf van Aden. In 2008 en 2009 nam deze piraterij flink toe en werden er steeds meer buitenlandse schepen gekaapt, waardoor dit probleem op de internationale agenda terechtkwam.
Hongersnood.
In 2011 heeft het in de Hoorn van Afrika lang niet geregend en dreigde er grootschalige hongersnood. Hulpverleners werden vaak geweigerd door regerende milities. Veel Somaliërs weken uit naar kampen in Kenia. Tijdens deze tocht bezweken veel mensen, vooral kinderen en ouderen. Ook in 2022 zorgden conflict en droogte voor een crisis met honger als gevolg.
Staatsinrichting.
Het staatshoofd van de Federale Republiek Somalië (tot 1991 "Democratische Republiek Somalië" geheten, en recentelijk "Republiek Somalië") is de president. De huidige president van Somalië is Hassan Sheikh Mohamud.
Geografie.
Somalië ligt in de Hoorn van Afrika met de Golf van Aden in het noorden en de Indische Oceaan in het oosten. Het heeft de jure een grens van 1600 km met Ethiopië in het westen, 58 km met Djibouti in het noordwesten en 682 km met Kenia in het zuidwesten. Somalië heeft met 3025 km de langste kustlijn van het Afrikaanse continent.
Het Somalische landschap bestaat hoofdzakelijk uit droge plateaus, vlaktes en hooglanden. De enige permanente rivieren zijn de Shebelle en de Jubba. De brede valleien van deze rivieren domineren het zuidwestelijke deel van Somalië. In het noorden echter liggen de stenige bergketens van het Karkaar-gebergte, dat evenwijdig loopt aan de Golf van Aden. Hier bevindt zich ook het hoogste punt van Somalië: de Shimbiris met een hoogte van 2416 m.
Klimaat.
In Somalië heerst een warm woestijnklimaat en een warm steppeklimaat. Het noordelijke en oostelijke deel van Somalië kent amper neerslag. In het zuidwesten en langs de grens met Ethiopië neemt de hoeveelheid neerslag toe, voornamelijk van april tot oktober, als de zuidwestmoesson waait. Dit zijn de gebieden waar het warme steppeklimaat heerst.
De gemiddelde jaarlijkse neerslag is ca. 280 mm, de temperatuur 24 à 30 °C.
Bestuurlijke indeling.
Somalië is ingedeeld in staten in opbouw ("dawlad"), die vervolgens zijn ingedeeld in regio's ("gobol"/محافظة, "muḥāfaẓä") en verder in districten ("degmo"/منطقة, "mintaqa").
Voordat de burgeroorlog uitbrak waren de 18 regio's:
Het noorden is anno 2009 verdeeld in de de facto onafhankelijke staten Puntland, Somaliland en Galmudug. Het zuiden wordt op papier bestuurd door de "Federale Overgangsregering", maar staat buiten Baidoa en Mogadishu onder controle van islamistische groepen. Alles bij elkaar opgeteld wordt Somalië, inclusief de de facto onafhankelijke staten en gebieden nu verdeeld in 27 regio's. Dit aantal en de grenzen zijn echter aan verandering onderhevig.
Bevolking.
Clans en etnische groepen.
Somalië heeft naar schatting een bevolking van mensen, die voor 85% tot 94% procent uit etnische Somaliërs bestaat.
Volgens CIA-gegevens uit 2002 zijn de percentages van de belangrijkste etnische Somalische clans als volgt:
Minderheidsclans en andere etnische groepen maken de overige zes procent uit. Dit betreft clans zoals de Midgan, de Tumal en de Yibir, en ander minderheidsgroepen zoals de Somalische Bantoes, de Barawa, de Benadiri, Bajuni en Arabieren.
Als gevolg van de burgeroorlog heeft er een grote diaspora plaatsgevonden, een van de grootste van het Afrikaanse continent.
Talen.
Het Somalisch is de belangrijkste taal, die vrijwel overal wordt gebruikt en vrijwel elke inwoner van Somalië kan het spreken. Er bestaan echter ook minderheidstalen, zoals het Maay, dat in het centrale deel van het zuiden van Somalië wordt gesproken door de Rahanweyn-clans, en een variant van het Swahili dat gesproken wordt aan de zuidelijke kust.
Een aanzienlijk deel van de Somaliërs spreekt Arabisch vanwege de islam en Somalië heeft dan ook banden met de Arabische wereld en de Arabische media.
Religie.
De islam is de staatsgodsdienst in Somalië. Vrijwel alle Somaliërs zijn soennitische moslims. Dit in contrast met buurlanden Ethiopië en Kenia, waar de meerderheid christen is. Voor een groot aantal Somaliërs is de islam een factor die hun nationale identiteit definieert. Er bestaan ook nog sporen van voor-islamitische religies in Somalië. Het land is sinds de oprichting in 1969 lid van de Organisatie voor Islamitische Samenwerking. In de hoofdstad Mogadishu woonden in de jaren 1970 circa 3300 katholieken en de stad was de zetel van een apostolisch vicaris.
Somalië kent geen godsdienstvrijheid. Een wet van 13 januari 1963 verbiedt christelijke geloofsverkondiging. Christenen worden er systematisch verdreven of vermoord door de islamitische Al-Shabaab-milities. De laatste zusters werden in de hoofdstad Mogadishu in 2007 verdreven. Inwoners mogen er geen kerstmis vieren.

</doc>
<doc id="28072" url="https://nl.wikipedia.org/wiki?curid=28072" title="Senegal">
Senegal

Senegal (uitspraak: [ˈseneɣɑl]; Frans: "Sénégal"), officieel de Republiek Senegal (Frans: "République du Sénégal"), is een land in Afrika dat grenst aan Mali, Guinee, Guinee-Bissau, Gambia en Mauritanië. De rivier de Sénégal vormt de grens tussen Senegal en Mauritanië.
De hoofdstad van Senegal is Dakar. De officiële taal is Frans.
Geschiedenis.
Vóór de onafhankelijkheid.
Vanaf de 15e eeuw concurreerden Portugal, de Nederlanden en Engeland om handel in het gebied van huidig Senegal. De eerste Franse handelspost werd er in 1624 gesticht. Vanaf 1677 bezat Frankrijk op het eiland Gorée voor de kust bij wat tegenwoordig Dakar is een belangrijk vertrekpunt voor de slavenhandel. In de jaren 1850 breidde Frankrijk zijn invloed uit op het vasteland van Senegal onder leiding van generaal Faidherbe. Deze stichtte er in 1854 een kolonie, later Frans territorium of protectoraat genoemd. Faidherbe was de eerste gouverneur van Frans Senegal. Dat werd in 1890 hernoemd tot de kolonie Frans-Soedan.
Na de onafhankelijkheid.
Senegal werd op 20 augustus 1960 formeel onafhankelijk door zich terug te trekken uit de amper één maand eerder van Frankrijk onafhankelijk geworden Federatie van Mali, een losse federatie van Senegal en Mali. Dit gebeurde nadat op 4 april van dat jaar een onafhankelijkheidsverdrag met Frankrijk was getekend. Senegal vormde tussen 1982 en 1989 een confederatie met het door Senegal ingesloten Gambia onder de naam Senegambia. De integratie tussen de twee landen kwam echter niet van de grond.
Na 2000.
De ondergang van de veerboot Joola op 26 september 2002 leidde, vanwege de gebleken veronachtzaming van de veiligheidsvoorschriften, tot heftige kritiek op de regering. In reactie hierop ontsloeg president Abdoulaye Wade premier Mame Madior Boyé. Zij werd vervangen door kabinetschef Idrissa Seck.
Tot de belangrijkste problemen van Senegal behoren de economische crisis en corruptie. Daarnaast is een gewapende onafhankelijkheidsbeweging actief in de provincie Casamance. De inwoners voelen zich onderdrukt door de Senegalese Wolof-meerderheid. In september 2002 kwam het tot een wapenstilstand en vredesbesprekingen, maar in januari 2003 kwam het opnieuw tot gewapende conflicten tussen leger en rebellen. Op 31 december 2004 werd officieel een vredesverdrag tussen de rebellen en de regering getekend.
Internationaal profileerde president Wade zich als een voorvechter voor democratie en economische liberalisering in Afrika. Hij was onder meer medeontwerper van Nepad, een economisch hulpprogramma voor het Afrikaanse continent, en heeft vergeefs getracht te bemiddelen in de burgeroorlog in Ivoorkust.
Bij de presidentsverkiezingen van 2012, die zonder noemenswaardige incidenten verliepen, werd Wade verslagen door oud-premier Macky Sall, die hem daarop opvolgde als president. Minister van Cultuur en Toerisme werd Youssou N'Dour. In 2019 werd Sall herkozen voor een tweede ambtstermijn, die na een grondwetswijziging ingekort werd tot vijf jaar. Na de presidentsverkiezingen van 2024 werd Sall opgevolgd door Bassirou Diomaye Faye.
Geografie.
Het noordelijk deel van Senegal is gelegen in de Sahel. Het grenst aan Gambia (749 km), Guinea 363 km, Guinea-Bissau (341 km), Mali (489 km) en Mauritania (742 km). De kustlijn met de Atlantische Oceaan is 531 km lang. 
Er zijn twee belangrijke rivieren: de langste is de Sénégal, die de noordgrens vormt met Mauritanië, en in het zuidoosten stroomt de rivier de Gambia.
Steden.
De zes grootste steden met een bevolking van meer dan een miljoen inwoners tijdens de volkstelling van 2018 waren:
Bestuurlijke indeling.
Senegal is bestuurlijk onderverdeeld in 14 regio's ("région/diiwaan"). De regio's kennen als regionaal uitvoeringsorgaan de departementen ("département/tund") en de arrondissementen ("arrondissement/ndiiwaan"). Op lokaal niveau bestaan steden ("ville/ekkü"), gemeenten("commune") en rurale gemeenschappen ("communauté rurale").
Bevolking.
In 2018 telde Senegal zo'n 15,7 miljoen inwoners, met iets meer vrouwen dan mannen. De gemiddelde leeftijd was toen 22,8 jaar, het aandeel mensen jonger dan 5 jaar 16% en dat van inwoners van 60 jaar en ouder 5,5%. Ongeveer 53 procent van de bevolking woonde in 2018 op het platteland, 47 procent in de steden. De bevolkingsdichtheid was 80 personen per vierkante kilometer. In de hoofdstad Dakar woont iets meer dan 20% van de bevolking; de bevolkingsdichtheid is hier 6464 per km². De bevolking is sinds 1960 ruimschoots verviervoudigd, vooral door het hoge geboortecijfer. In 2018 was dit 36,8 per duizend terwijl het sterftecijfer dat jaar 7,1 per duizend was.
Talen.
Frans (officiële taal), Wolof, Frans Pulaar (Fulfulde), Jola, Mandinka, Serer, Bambara, Sarakolé.
Religie.
Ongeveer 94 à 95% van de bevolking is islamitisch. De drie belangrijkste islamitische groeperingen zijn de Tijaniya, de Quadiriya en de Moeriden.
Ongeveer 5% van de Senegalezen is christelijk (voornamelijk katholiek). Dakar is het aartsbisdom met zes suffragaanbisdommen. 1% hangt natuurgodsdiensten (animisme) aan. In de jaren 1970 was nog 10% van de bevolking christen en 14% hing inheemse religies aan.
Politiek systeem.
Senegal is een democratische republiek. De volksvertegenwoordiging ("de Assemblée nationale") bestaat uit één kamer met 165 leden, die elke vijf jaar gekozen wordt. In 2016 werd de zittingstermijn van de president verlaagd van zeven naar vijf jaar. De president wordt rechtstreeks gekozen en kan eenmaal herkozen worden.
Senegal staat bekend om zijn stabiele democratie en heeft sinds 2000 vreedzame machtsoverdrachten tussen rivaliserende partijen ondergaan. Desondanks komen politiek gemotiveerde vervolgingen van oppositieleiders voor en verder hebben veranderingen in de kieswetten het de oppositie moelijker gemaakt. Senegal heeft een relatief onafhankelijke media, maar ook hier zijn restrictieve wetten ingevoerd en is intimidatie een bedreiging voor de persvrijheid.
De huidige president van Senegal is (sinds april 2024) Bassirou Diomaye Faye. De huidige premier is sindsdien Ousmane Sonko.
Economie.
De economie van het land laat een gestage groei zien; vanaf 2000 zijn er geen jaren geweest met een economische terugslag. De hoge bevolkingsgroei, tussen de 2,5 en 3,0% op jaarbasis, zorgt echter dat deze algemene vooruitgang minder significant zichtbaar wordt in de economische ontwikkeling per hoofd van de bevolking. Vooral na het jaar 2008 stagneerde de ontwikkeling van het bruto nationaal inkomen per hoofd. Het lukt het land om de inflatie laag te houden. Sinds 2010 zijn de buitenlandse schulden sterk opgelopen, maar zijn ook de buitenlandse investeringen in het land fors omhoog gegaan, krijgt Senegal meer ontwikkelingshulp en is de geldstroom van Senegalezen in het buitenland toegenomen.
Het land geeft structureel meer uit aan de import dan het binnenkrijgt van de export. In 2019 waren de belangrijkste exportproducten goud, olieproducten, fosforzuur, vis en noten. Buurland Mali is de belangrijkste bestemming, hier gaat 22% van de export naar toe, gevolgd door Zwitserland (14%) en India (9%). Olie en olieproducten, transportmiddelen, rijst en textiel worden veel geïmporteerd, vooral uit China (17% van de totale importen in 2019), Frankrijk (11%), België, Nederland en Rusland (alle drie: 7%).
In 2021 was de bijdrage van de industrie aan het bruto binnenlands product 24%, die van de landbouw en visserij bleef hierop achter met een aandeel van 15%. De communicatie is de afgelopen twee decennia sterk verbeterd: in 2000 waren er 2,6 mobiele telefoonabonnementen per 100 inwoners, in 2021 was dit gestegen naar 118.
De munteenheid van het land is de CFA-Frank (XOF).
Armoede.
Volgens het Ontwikkelingsprogramma van de Verenigde Naties leeft in Senegal 46,7% van de bevolking onder de nationale armoedegrens, 9,3% heeft een inkomen van minder dan 2,15 dollar per dag.

</doc>
<doc id="28074" url="https://nl.wikipedia.org/wiki?curid=28074" title="Phaedra (mythologie)">
Phaedra (mythologie)

Phaedra (Oudgrieks: Φαίδρα) is een figuur uit de Griekse mythologie.
Phaedra is de jongere zus van Ariadne. Beiden zijn dochters van Minos van Kreta, de zoon van Zeus en Europa, en Pasiphaë, de dochter van Helios.
Ze huwt met Theseus en gaat naar Athene. Door Aphrodite wordt ze verliefd op Hippolytus, de zoon van Theseus. Wanneer Hippolytus weigert op haar avances in te gaan verhangt ze zich en laat een briefje achter waarin ze, als wraak, hem beschuldigt haar te hebben verleid.
Het personage Phaedra werd in de toneelliteratuur geïntroduceerd door Euripides, die haar een belangrijke rol gaf in het treurspel "Hippolytus". "Phaedra" is ook de naam van een tragedie van Seneca. De Romeinse dichter Ovidius wijdde de vierde brief van zijn "Heroides" aan haar. 
Het stuk wordt in onze tijd vooral gespeeld in de versie van Jean Racine ("", 1677). Daarnaast heeft Jean-Philippe Rameau de opera (1733) geschreven, gebaseerd op de tekst van Racine.

</doc>
<doc id="28077" url="https://nl.wikipedia.org/wiki?curid=28077" title="Gerundivum">
Gerundivum

Het gerundivum (meervoud 'gerundiva') is een grammaticale constructie die vooral in het Latijn gebruikt wordt. Het gerundivum is een verbaaladjectief. Dit wil zeggen dat het bijvoeglijk wordt verbogen (volgens 'bonus, -a, -um') en wordt vertaald met 'moeten/kunnen worden ...' of als het negatief is met 'niet mogen/kunnen worden ...'.
Een beroemd voorbeeld van het gerundivum is het woord "delendam" in de uitspraak van de Romeinse senator Cato: "Ceterum censeo Carthaginem esse delendam" ("Overigens ben ik van mening dat Carthago "vernietigd moet worden""). Een ander bekend voorbeeld is een citaat van Horatius, vaak nog gebruikt als oproep tot het borreluur: "Nunc est "bibendum"" ("Nu "moet er gedronken worden"", "Nu is het tijd "om te drinken"").
Een aantal Nederlandse woorden zijn van oorsprong Latijnse gerundiva. Voorbeelden hiervan zijn "agenda", "promovendus", "doctorandus", "propaganda", "legenda", "legende", "examinandus", "addendum" en "corrigendum". Ook de eigennamen "Amanda" en "Miranda" zijn gerundiva.
Vorming.
Het gerundivum wordt gevormd op basis van het participium praesentis activi. De laatste letter van de stam van het participium praesentis wordt vervangen door een "d" en daaraan worden de uitgangen van "bonus, -a, -um" toegevoegd.
Voorbeelden:
Opmerkingen.
In ambtelijke en juridische taal, zoals in wetteksten en in de titulatuur van magistraten, bleef deze karakteristieke uitgang bewaard (bijv. repetundis, faciundis, dicundo, feriundo).
Betekenis en gebruik.
Het gerundivum heeft altijd passieve betekenis, en de meest letterlijke vertaling is "moetende (ge-)... worden" ["die moet (ge-)... worden"]. Voorbeelden:
Het gerundivum kan op drie verschillende manieren gebruikt worden:
Zelfstandig.
Het gerundium staat op zichzelf en wordt vertaald met "(iemand / iets) die / dat (ge-)... moet worden". Voorbeelden:
Bijvoeglijk.
Het gerundivum staat bijvoeglijk bij een zelfstandig naamwoord en we vertalen met "te &lt;werkwoord&gt; &lt;substantief&gt;". Voorbeelden:
Gerundivum necessitatis.
Het gerundivum necessitatis staat als naamwoordelijk gezegde bij "esse" en we vertalen met "... moet(en) (ge-)... worden". De handelende persoon staat in de vorm van een dativus auctoris. Voorbeelden:

</doc>
<doc id="28078" url="https://nl.wikipedia.org/wiki?curid=28078" title="Tentoonstelling Rotterdam Ahoy">
Tentoonstelling Rotterdam Ahoy

De Tentoonstelling Rotterdam Ahoy vond plaats van 15 juni tot 15 augustus 1950 in Rotterdam. Met de tentoonstelling werd de opening van de nieuwe haven gevierd.
Op de tentoonstelling gaf de in Amsterdam geboren goochelaar Eddy Schuyer voor het eerst een goochelvoorstelling onder water, in opdracht van de marine.
De Rotterdamse kunstenaar Dolf Henkes maakte ter gelegenheid van de tentoonstelling een viertal wandschilderingen voor het paviljoen Rotterdam getiteld "Opkomst", "Bloei", "Vernietiging" en "Toekomst". Met deze schilderingen verbeeldde de kunstenaar de vier fases uit de geschiedenis van de Rotterdamse haven op dat moment.
Ter gelegenheid van deze tentoonstelling verscheen (voor de eerste keer) het boekje "Nautical Terminology" door D.N. van Marle, leraar Engels aan de Zeevaartschool op Terschelling. Het bevat een alfabetische lijst van 1200 (Engelstalige) afkortingen met hun betekenis. 
 

</doc>
<doc id="28079" url="https://nl.wikipedia.org/wiki?curid=28079" title="London Stansted Airport">
London Stansted Airport

Luchthaven Londen Stansted (Engels: "London Stansted Airport"), (IATA: STN, ICAO: EGSS) is een luchthaven van Londen. Qua grootte komt het vliegveld na Heathrow en Gatwick op de derde plaats. De luchthaven is de hub van Ryanair die vanuit Stansted zo'n 130 bestemmingen aanvliegt, maar ook easyJet, Jet2.com, Primera Air, Thomas Cook Airlines en TUI Airways zijn klanten van de luchthaven.
In 2017 telde de luchthaven 25.902.618 passagiers en 189.919 vliegtuigbewegingen naar meer dan 170 bestemmingen in Europa, Noord-Afrika, West-Azië, Midden- en Noord-Amerika, met meer Europese bestemmingen dan enige andere luchthaven in het Verenigd Koninkrijk.
De luchthaven is gelegen op een drietal kilometer van Stansted Mountfitchet in het Engels district Uttlesford van het graafschap Essex. De luchthavengrond ligt op een kilometer van de grens met Hertfordshire.
Tussen het vliegveld en de stad Londen rijdt er overdag zeer regelmatig een trein: de Stansted Express. Tijdens de spitsuren rijdt deze trein ieder kwartier, en buiten de spits ieder half uur. De reis duurt ongeveer 50 minuten. Verder kan men ook een bus of taxi nemen. 
Bus- en treinverbindingen.
Vanaf Stansted Airport is Londen binnen 50 minuten bereikbaar per trein.

</doc>
<doc id="28081" url="https://nl.wikipedia.org/wiki?curid=28081" title="Arabisch-Israëlische oorlogen">
Arabisch-Israëlische oorlogen



</doc>
<doc id="28082" url="https://nl.wikipedia.org/wiki?curid=28082" title="CGI">
CGI



</doc>
<doc id="28085" url="https://nl.wikipedia.org/wiki?curid=28085" title="Novell NetWare">
Novell NetWare

Novell NetWare is een besturingssysteem voor fileservers. Rond 1990 was er bijna sprake van een monopolie in de markt voor netwerk besturingssystemen met een marktaandeel van 90%. Het werd geroemd om zijn beheersbaarheid en eenvoud. Na de introductie van de NDS (NetWare Directory Services) ging het bergafwaarts en werd het marktaandeel langzaam overgenomen door de Server versie van Microsoft Windows. Dit was voornamelijk te wijten aan drie belangrijke zaken: 1) het NDS concept sloeg niet aan, 2) Windows kon veel beter functioneren als applicatieserver en 3) er was geen ‘NetWare Client’ nodig op de werkplek. Bovendien had Windows ook een inhaalslag gemaakt op het gebied van de exclusieve voordelen van NetWare. In december 2010 werd gestaakt met de verdere ontwikkeling van NetWare en het speelt nu geen enkele rol van betekenis meer.
Protocollen.
De eerste versies van NetWare gebruikten IPX/SPX als netwerkprotocol. Toen Internet in opmars kwam, werd in NetWare 4.11 het TCP/IP-protocol toegevoegd. NetWare bleef echter voor bepaalde functies afhankelijk van IPX/SPX. Vanaf NetWare versie 5 werd het mogelijk om zowel IPX/SPX als TCP/IP als protocol te gebruiken voor alle functies.
Directory Services.
Met NetWare 4.0 werd ook NDS (Novell Directory Services) geïntroduceerd, de NDS is een X.500 / X.520 compatibele 'Directory Service'. Hierdoor was het voor het eerst mogelijk voor gebruikers om de toegang tot persoonlijke bestanden zelf te regelen en volledige afscherming te realiseren, zelfs voor de almachtige netwerkbeheerders. Deze laatste bestaan ook niet meer onder de NDS en later eDirectory.
Het principe van eDirectory.
eDirectory is een hiërarchische object georiënteerde database die gebruikt wordt om alle organisatie gerelateerde ICT objecten te organiseren in een logische boomstructuur. De objecten vertegenwoordigen o.a.: landen, organisaties, afdelingen, mensen, groepen, functies, posities, diensten, werkstations, applicaties, servers, volumen en printers.
Het principe bij eDirectory is dat objecten hun rechten, faciliteiten en beperkingen verkrijgen via (over)erving van de bovenliggende container objecten in de boomstructuur. Een container object is een object dat verder vertakt kan worden, alsmede andere objecten kan bevatten. De enige container objecten zijn: Tree [Root], ‘Country’ (C), ‘Organization’ (O), en ‘Organizational Unit’ (OU). Aan deze objecten kunnen rechten en diensten worden toegekend, die dan door de onderliggende object worden geërfd. De overige objecten zijn objecten die zelf niet verder vertakt kunnen worden, de zgn. ‘Leaf Objects’. Deze objecten zijn (in alfabetische volgorde): ‘AFP ‘Server’; ‘Alias’; ‘Application’; ‘Computer’; ‘Directory Map’; ‘Group’; ‘License Certificate’; ‘Organizational Role’; ‘Print Queue’; ‘Print Server’; ‘Printer’; ‘Profile’; ‘Server’; ‘Template’; ‘Unknown’; ‘User‘ en ‘Volume’.
Initiële inrichting.
De inrichting van eDirectory dient de organisatiestructuur te representeren. Het doel is medewerkers regelgeving op te leggen via louter "organisatorisch" gerelateerde zaken als: primaire organisatorische eenheid; afdeling; werksoort; functie; positie (directie, afdelingshoofd, manager, chef, teamleider, etc.), locatie en hoedanigheid (zoals: stagiaire, vrijwilliger, uitzendkracht, etc.). Daar netwerkbeheerders en zelfs cursusleiders dit niet goed begrepen werd NDS/eDirectory, niet zelden onlogisch ingericht.
Geen ultieme Administrator.
Bij eDirectory is er geen ‘almachtige’ netwerkbeheerder zoals een ‘Enterprise Administrator’ (Windows), ‘Supervisor’ (Novell NetWare &lt; V4) of ‘Root’ (UNIX). Bij de initiële installatie wordt aan de top van de boomstructuur (Directory Tree) een gebruiker ’Admin’ aangemaakt die alle ‘Object-‘ en ‘Property Rights’ krijgt op het bovenste ‘root’object en deze rechten erft op alle onderliggende objecten. Echter, een IRF (Inheritance Rights Filter) kan (een deel van) de rechten die een gebruiker via (over)erving meeneemt blokkeren. Om te voorkomen dat een IRF alle rechten blokkeert en er zodoende een dode tak ontstaat in de boomstructuur, is het belangrijk dat alvorens het IRF te plaatsen eerst een nieuwe netwerkgebruiker met alle rechten wordt aangemaakt ‘achter’ het (nog te plaatsen) filter. Deze werkwijze is de geëigende methode ter realisatie van plekken waar de absolute garantie op volledige privacy vereist is. Dit is tot op heden (2021) niet mogelijk met willekeurig elk ander besturingssysteem, iets dat feitelijk en zeer zonderlinge situatie is.

</doc>
<doc id="28086" url="https://nl.wikipedia.org/wiki?curid=28086" title="Novell">
Novell

Novell behoort tot de eerste computerbedrijven die het mogelijk maakten om data en programma's te delen op verschillende personal computers. Het deed dat in 1983 met het besturingssysteem van een bestandsserver, 'NetWare' genaamd. Hoewel er op dit gebied concurrenten waren, zoals IBM PC-LAN, Microsoft Lan Manager, Banyan Vines en Artisoft Lantastic, werd Netware de dominante speler, omdat het een groot aantal extra faciliteiten bood zoals het kunnen terughalen van overschreven bestanden en het gebruik van lokaal op de werkplek aangesloten printers als netwerkprinter.
Novell gebruikte een eigen netwerkprotocol (IPX) en een eigen besturingssysteem, waardoor het flexibeler was dan de aan SMB en MS-DOS gebonden concurrentie. Met NetWare werd Novell groot.
Novell maakte deel uit van The Attachmate Group. In 2014 werd deze groep overgenomen door Micro Focus International.
Geschiedenis.
Novell ontstond in 1979 te Provo (Utah) onder de naam "Novell Data Systems Inc." als een hardwareleverancier waar CP/M-systemen geproduceerd werden. Het bedrijf werd opgericht door George Canova, Darin Field en Jack Davis. De financiering voor de start van het bedrijf kwam van Safeguard Scientifics Inc.. Aanvankelijk liep het niet goed en zowel Davis als Canova verlieten het bedrijf al snel.
Naam.
De naam Novell werd gesuggereerd door de vrouw van George Canova, die dacht dat "novell" het Franse woord voor nieuw was - het Franse woord voor 'nieuw' is echter "nouveau" of "nouvelle".
NetWare.
In januari 1983 werd de naam van het bedrijf ingekort tot Novell Inc., en werd Raymond Noorda president-directeur. Tevens werd in dit jaar zijn belangrijkste product op de markt gebracht: het op meerdere platforms inzetbare network operating system "Novell NetWare".
Novell baseerde zijn netwerkprotocol op XNS en creëerde zijn eigen standaarden van IDP en SPP, die IPX (Internetwork Packet eXchange) en SPX (Sequenced Packet eXchange) genoemd werden. Diensten voor het delen van bestanden en printers lopen via het Netware Core Protocol(NCP) over IPX, net als het Routing Information Protocol (RIP) en Service Advertising Protocol (SAP).
NetWare werd in het geheugen geladen door DOS, maar draaide niet onder DOS, de processor werd tijdens de laadprocedure in protected mode geplaatst en het Novell-besturingssysteem werd geladen boven de 1MB-grens. DOS bleef daarbij werkeloos achter onder de 1MB-grens, behalve bij de zogenaamde ‘non-dedicated’ fileserver. Hierbij kon de fileserver zelf ook gebruikt worden als werkstation (de computer stond dan snel te schakelen tussen protected en real mode). Omdat Novell niet langer afhankelijk wilde zijn van MS-DOS of IBM PC-DOS, vond de acquisitie van Digital Research plaats in 1991. Hierdoor verkreeg het bedrijf de licentierechten op DR-DOS dat omgedoopt werd in Novell DOS.
Novell liep zeer goed in de jaren 80 door agressief op te treden in de markt, in eerste instantie door het verkopen van dure netwerkkaarten met hun network operating system (NOS) daarbij gevoegd tegen kostprijs. Rond 1990 was er bijna sprake van een monopolie in de NOS-markt en ook op alle segmenten in deze markt.
In deze leidende positie begon Novell bedrijven en software op te kopen om diensten bovenop zijn NetWare-besturingssysteem te kunnen leveren. Zo kwamen er producten als Novell Multi-Protocol Router, Novell GroupWise en Novell BorderManager bij.
Een stap verder.
Novell diversificeerde echter onverstandig, verlegde zijn aandacht van de kleine gebruikers naar grote bedrijven, investeerde niet genoeg in onderzoek en ontwikkeling en liet zijn vlaggenschipproduct weinig transparant en moeilijk te beheren. In 1993 kocht Novell Unix Systems Laboratories van AT&amp;T, waarmee ze de rechten op het Unix-besturingssysteem kregen: ogenschijnlijk om de strijd met Microsoft aan te kunnen. In 1994 werden WordPerfect en Quattro Pro gekocht van Borland; deze aankopen waren echter tijdelijk. Novell verkocht in 1995 de rechten op UNIX aan Santa Cruz Operation dat het vijf jaar later verkocht aan Caldera (sinds 2002 SCO Group). (Dit leidde later tot de claim van SCO dat zij eigenaar van UNIX-broncode was en op basis hiervan recht had op vergoedingen van onder meer IBM in verband met vermeend "lekken" van UNIX-broncode in de bijdragen van IBM aan het Open Source-besturingssysteem Linux. De Amerikaanse rechter bevestigde echter in augustus 2007 dat Novell eigenaar van de broncode was.) WordPerfect en Quattro Pro werden tezamen verkocht aan Corel in 1996, maar WordPerfect Office, nu GroupWise, en onder andere het kantoorpand in Capelle aan den IJssel blijven in bezit. Digital Research werd verkocht aan Caldera Systems, later The SCO Group.
Terwijl Novell ingehaald begon te worden door nieuwe concurrentie, werd in 1994 Noorda uit het bedrijf gezet. In 1996 begon de verschuiving naar producten die overweg konden met TCP/IP en het internet in het algemeen. Dit werd nog eens versneld in 1997 met de aanstelling van Eric Schmidt als president-directeur in 1997. Het resultaat was NetWare 5 en de daarop draaiende Novell Directory Services (oftewel NDS). Omdat de omzet en winst kelderde ging het bedrijf de nadruk leggen op netwerkdiensten en interoperabiliteit.
In juli 2001 kocht Novell het consultancybedrijf Cambridge Technology Partners om het dienstenaanbod uit te kunnen breiden; Jack Messman was de man achter deze overname. Novell dacht dat de sleutel tot succes (wat betreft het tevredenstellen van klanten) besloten lag in de mogelijkheid om een complete oplossing aan te bieden - in plaats van alleen software of diensten. Deze verandering werd echter niet echt goed ontvangen bij de ontwikkelingsafdeling van Novell zelf. Ook het financiële gedeelte van de organisatie was tegen de overname.
In juli 2002 werd Silverstream Software overgenomen, een marktleider op het gebied van op het internet gerichte applicatieontwikkeling. Hieruit ontsprong Novell exteNd waarin XML en andere webtools zitten die gebaseerd zijn op J2EE.
Linux.
In augustus 2003 werd Ximian gekocht, een ontwikkelaar van opensource-Linux-applicaties: Evolution, Red Carpet en Mono, een opensource-alternatief voor .NET van Microsoft. Dit was een zeer belangrijke stap: hiermee werd de weg geplaveid voor de overstap van de NetWare naar de Linuxkernel.
Met de overname (in november 2003, voor 210 miljoen dollar) van SUSE, een zeer belangrijke ontwikkelaar van Linux-distributies, werd een zeer grote stap gezet. IBM had 50 miljoen dollar in SUSE geïnvesteerd om tot de aankoop hiervan aan te moedigen. Met het openSUSE.org-project bleef Novell SUSE doorontwikkelen als een basis voor al zijn producten.
In de zomer van 2003 werden de "Novell eNterprise Linux Services" (NNLS) gepresenteerd, waarmee een aantal diensten van NetWare ook beschikbaar kwamen voor SUSE Linux Enterprise Server. Maar ze zijn niet exclusief voor deze Linux-distributie beschikbaar: ook onder Red Hat kunnen ze gebruikt worden, en er zijn handleidingen van enthousiastelingen die de diensten onder Debian aan de gang hebben gekregen.
Om de consultancy en ondersteuning in de Linux-tak uit te breiden werd in juli 2004 een bedrijf uit Groot-Brittannië overgenomen, Salmon genaamd. Hiermee werd de basis voor een gunstige marktpositie in Europa gelegd.
In november 2004 werd een op SUSE Linux Professional 9.1 gebaseerde Linux-distributie uitgebracht, Novell Linux Desktop 9 genaamd. Met deze Linux-versie kan er ingelogd worden op eDirectory (NDS) en kunnen de Identity-producten van Novell gebruikt worden.
"Open Enterprise Server", de complete verzameling diensten die beschikbaar zijn onder NetWare 6.5 en Linux (het bestandssysteem Novell Storage Services of NSS is hier de belangrijkste van), werd publiek gemaakt in maart 2005.
ZENworks 7 kwam in september van 2005, waarmee resources geautomatiseerd kunnen worden uitgerold in het gehele netwerk, zonder gebruik te maken van een client, maar met een zogenaamde 'agent'. Dit is een multi-platformproduct. ZENworks-agents zijn beschikbaar voor Linux en Windows. De serverversie ondersteunt ook NetWare.
In oktober 2005 werd de opvolger van eDirectory uitgebracht; eDirectory 8.8
Het vernieuwde Novell.
Novell heeft zich sindsdien een nieuwe marktpositie verworven. NetWare, waar nog één versie van uitkomt, genaamd NetWare VIX - die alleen te draaien is onder het virtualisatieplatform Xen - verdwijnt; Novell verschuift van het bieden van NetWare met diensten naar het bieden van alleen die diensten waarmee het platform nog onafhankelijk kan draaien (zoals het Identity Management pakket): er zijn grote en riskante stappen gemaakt. Het bedrijf heeft steeds geprobeerd te innoveren wanneer het achterop dreigde te geraken.
In 2006 heeft Novell zich geconcentreerd op vijf zogenaamde 'marketplaces' om duidelijkheid en eenvoud te tonen aan de markt. Deze zijn:
Op 29 juni 2006 werd in Nederland "Code 10" gelanceerd - dit is de omschrijving van SUSE Linux Enterprise. De bijbehorende producten zijn respectievelijk SUSE Linux Enterprise Server (SLES) en SUSE Linux Enterprise Desktop (SLED). SLED wordt gekscherend ook al de open source-Vista genoemd en wordt veelal met grote aandacht ontvangen vanwege het indrukwekkende grafisch vermogen.
Wat betreft Identity Management was Novell rond 2006 marktleider. Niet alleen technisch, maar ook wat betreft de hoeveelheid klanten die ze reeds hadden. Ook in Nederland was dit het geval. Onlangs zijn propositie en aanbod voor dit concept uitgebreid met de overname van E-Security voor ca. 70 miljoen dollar. Novell heeft nu ook zogenaamde 'enterprise-oplossingen' voor compliance en security met het product Sentinel.
Op Resource Management-gebied is Novell zeer vooruitstrevend en brengt steeds nieuwe producten op de markt om zo de vraag van de markt te kunnen beantwoorden. Het concept wordt inmiddels opgebouwd uit: ZENworks Desktop management, ZENworks Server management, ZENworks Patch management (PatchLink), ZENworks Asset management en ZENworks Linux management.
In Workgroup zitten de "oude" producten van Novell die nog steeds een redelijk groot marktaandeel hebben. Hierin zitten de producten Open Enterprise Server (NetWare voor Linux en NetWare) en GroupWise. GroupWise is inmiddels op versie 8 beland en de laatste Service Pack-release heeft een aantal bugs opgelost, bevat een Outlook-connector (kun je ook met meerdere mensen samen met Outlook werken) en is de samenwerking met Nokia gezocht voor het integreren van Intellisync. Door dat laatste wordt het nu mogelijk om meer dan 400 mobiele apparaten ook met GroupWise te gebruiken.
Data Center wordt gekenmerkt door SUSE Linux Enterprise Server die als pure applicatie/Database-server wordt gepositioneerd. Met name SAP en SUSE (SLES) worden als combinatie zeer gewaardeerd. Oracle steunt SUSE inmiddels ook en werkt samen met Novell aan Oracle Cluster File System (OCFS2), hetgeen een belangrijke aanvulling is voor Novell en de inzetbaarheid van SUSE bij zeer grote bedrijven vergroot.

</doc>
<doc id="28088" url="https://nl.wikipedia.org/wiki?curid=28088" title="Michel Foucault">
Michel Foucault

Michel Foucault (Poitiers, 15 oktober 1926 – Parijs, 25 juni 1984) was een Frans filosoof, bekend vanwege zijn politiek activisme in de jaren 70 en 80 en zijn analyses in de politieke filosofie via begrippen als disciplinemaatschappij, biopolitiek en biomacht. Men plaatst hem in de continentale filosofie, het structuralisme en poststructuralisme, hoewel hij de termen niet met zichzelf associeerde. Foucaults colleges trokken overvolle zalen. Hij zou dit doen tot hij in 1984 aan een aids-gerelateerde ziekte overleed. 
Oeuvre.
Zijn oeuvre wordt ingedeeld in drie periodes. In de vroege periode, tot 1975, richt Foucault zich op het ontstaan van de menswetenschappen en hun onderzoek: de waanzinnige en de patiënt. Foucault onderzoekt conceptuele systemen, "épistémès" die waarheid en kennis bepalen. Inspiratie hiervoor vindt hij in de Franse epistemologie, structuralisme en "Les mots et les choses" (1966).
In de periode van 1975 tot 1980 raakt Foucault geïnspireerd door de geneaologische methode van Friedrich Nietzsche en verschuift zijn focus naar macht. Hij onderzoekt hoe macht aan de oorsprong ligt van de menswetenschappen. In "Surveiller et punir" (1975) stelt hij dat in de 18e en 19e eeuw de soevereine macht naar een disciplinaire macht overgaat. Eind 18e eeuw ziet hij naast de disciplinaire macht biomacht. Ten slotte komen discipline en biomacht samen in biopolitiek, geïllustreerd in de seksualiteit. Deze overgang beschrijft hij in "" (1976).
Tussen 1980 en 1984, veranderde Foucault van thema. Hij wil de "Histoire de la sexualité" vervolledigen. In 1984, enkele maanden voor zijn dood, verschenen hierover twee boeken. In plaats van zich te richten op de (anonieme) macht die het denken over seksualiteit bepaalt, focust hij op hoe individuen hun leven vorm geven. Foucault noemt dit subjectivering. In plaats van de 18e en 19e eeuw te bespreken, beschrijft hij hoe de Oude Grieken en Romeinen een bestaansesthetica uitbouwden.
Levensloop.
Vroege jaren.
Paul-Michel Foucault werd geboren op 15 oktober 1926 in Poitiers, als het tweede kind in een welgesteld gezin uit de hogere middenklasse. Hij werd genoemd naar zijn vader, dr. Paul Foucault, zoals de familietraditie het wilde. Door zijn moeder kwam er 'Michel' achter. Als kind werd hij 'Paul' genoemd, terwijl hij de naam 'Michel' prefereerde. Zijn vader (1893-1959), geboren in Fontainebleau, was chirurg. Hij verhuisde naar Poitiers, waar hij zijn praktijk opstartte en met Anne Malapert trouwde. Zij was de dochter van de welgestelde chirurg Prosper Malapert. Die leidde een privépraktijk en doceerde anatomie aan de Universiteit van Poitiers. Paul Foucault nam de praktijk van zijn schoonvader over, terwijl zijn vrouw zich bezighield met hun 19e-eeuwse huis, "Le Piroir", in Vendeuvre-du-Poitou. Ze kregen drie kinderen, een meisje Francine en twee jongens, Paul-Michel en Denys. Hoewel de familie niet strenggelovig was, werden de kinderen rooms-katholiek opgevoed en bezochten ze regelmatig de mis. Michel was een tijd misdienaar. Later vertelde Foucault weinig over zijn kindertijd. Hij beschreef zichzelf als een 'jeugddelinquent' en stelde zijn vader voor als een 'bullebak' met de gewoonte hem streng te straffen. In 1943 behaalde hij zijn "baccalauréat".
Vervolgens keerde hij terug naar het Lycée Henry-IV om er een jaar geschiedenis en filosofie te studeren, met hulp van de filosoof en privéleraar Louis Girard. De studie was bedoeld als voorbereiding op de École normale supérieure (ENS), de elite-universiteit in Parijs. Hij scoorde slecht op de schriftelijke test en werd 101e, terwijl de eerste honderd werden toegelaten voor het mondelinge deel. Zijn vader wilde dat Michel in zijn voetsporen trad en geneeskunde zou studeren, maar Michel weigerde. In 1945 ging Foucault naar Parijs waar hij zich inschreef voor het Lycée Henri-IV, een prestigieuze school in het secundair onderwijs. Hier kreeg hij les van Jean Hyppolite, een existentialist en een Hegel-expert, die het existentialisme wilde verenigen met de dialectische theorieën van Hegel en Marx. Hyppolite beïnvloedde Foucault met zijn mening dat filosofie het beste via de geschiedenis bestudeerd kon worden. Doordat hij bij Hyppolite uitblonk, werd hij alsnog toegelaten aan de ENS.
Latere jaren.
Tijdens zijn studie aan de ENS worstelde hij met zijn homoseksuele geaardheid en had hij zelfmoordneigingen. Hij was korte tijd lid van de communistische partij. Begin jaren 50 studeerde hij af in de filosofie en in de psychologie. Zijn interesse ging naar de psychopathologie. In die lijn lag zijn proefschrift, waarop hij (onder begeleiding van Georges Canguilhem) in 1961 promoveerde: "Folie et déraison. Histoire de la folie à l’âge classique" (Geschiedenis van de waanzin in de klassieke tijd). Daarmee verwierf hij geen bekendheid. Dat veranderde in 1966 toen zijn boek "Les mots et les choses. Une archéologie des sciences humaines" uitkwam. Deze publicatie vestigde zijn reputatie. Na de opstanden van mei 1968, die Foucault niet meemaakte omdat hij in Tunis gasthoogleraar was, keerde hij zich af van het marxisme. De Franse Communistische Partij, die de opstand niet steunde, was in zijn ogen een disciplinair instituut van de gevestigde orde. De tweedeling tussen arbeidersklasse en kapitaal, die in de marxistische traditie centraal staat, maakte in Foucaults werk plaats voor een 'microkosmos' van strijd: de arbeidersstrijd, het feminisme, de homo-emancipatie en andere gemarginaliseerde groepen.
Foucault ondertekende in 1977 samen met een aantal prominente Franse intellectuelen onder wie Jean-Paul Sartre, Jacques Derrida, Simone de Beauvoir, Bernard Kouchner, Jack Lang e.a. een petitie gericht aan het Franse parlement die opriep tot het decriminaliseren van alle consensuele seksuele betrekkingen met minderjarigen onder de Franse minimumleeftijd van 15.
In de jaren '80 was Foucault gastdocent aan de University of California, Berkeley, UCLA, de University of Vermont en aan de New York University. Het succes van zijn lezingen en groeiende faam binnen intellectuele kringen werd genoteerd door Time Magazine. Foucault, een adept van De Sade, frequenteerde in San Francisco sado-masochistische saunasalons en zong in interviews de lof van het sado-masochisme, dat hij omschreef als "de echte creatie van nieuwe mogelijkheden tot genot". Hij liep hiv op en stierf op 25 juni 1984 in Parijs aan bloedvergiftiging ten gevolge van AIDS. 
Kort na zijn dood richtte Foucault's partner Daniel Defert de eerste nationale hiv/aids-organisatie in Frankrijk op, genaamd AIDES, een woordspeling op het Franse woord voor hulp, "aide", en de naam van de aandoening.
Nalatenschap.
Na Foucaults dood kwam de vraag over zijn nalatenschap. Foucault eiste dat zijn ongepubliceerde geschriften niet postuum mochten verschijnen. Dit verzoek werd geëerbiedigd, met dien verstande dat er alleen lezingen verschenen waarvoor Foucault toestemming gaf. Recent zijn er toch werken verschenen, zoals "Les aveux de la chair" (2018).
Na zijn dood kwam naar buiten dat Foucault mogelijk regelmatig minderjarige jongens zou hebben misbruikt. Volgens een vriend zou hij deze jongens in Tunesië hebben betaald voor seksueel contact.
Filosofie.
Foucaults werk kent drie periodes en drie kernbegrippen: waarheid (jaren 60), macht (jaren 70) en lust en het Zelf (jaren 80). Dit wil niet zeggen dat er geen overlappingen zijn. Hierdoor ontstond de discussie over de eenheid van het oeuvre versus de breuken erin.
Over menswetenschappen.
Zijn eerste werk was "Maladie mentale et personnalité" (1954), waarin de latere thematieken duidelijk zijn: de geneeskunde, psychiatrie en waanzin. In de oorspronkelijke versie leunde Foucault aan bij de psychoanalyse van Sigmund Freud en de fenomenologische en existentiële Daseinsanalyse van Martin Heidegger en Ludwig Binswanger. In een heruitgave van 1962 komt hij op zijn stappen terug: vanuit historisch oogpunt is 'waanzin' een sociale constructie. Hij werkte het uit in "" (1961).
"Histoire de la folie" onderzoekt de 'waanzin' sinds de Renaissance. Zijn opzet is een kritiek op de psychologie en psychiatrie en de wijze waarop de disciplines naar hun geschiedenis kijken. Ze beschrijven hun ontstaan samenhangend met het 'ontdekken' van hun onderzoeksobject: de 'geestesziekte' ("maladie mentale") en een steeds 'humanere' omgang met de patiënt. De mentaal zieke wordt als iets dat eeuwig bestond en in de moderne tijd ontdekt wordt. Foucault stelt daarentegen dat 'waanzin' niet vaststaat, maar bepaald is door de historische periode. Hij ziet drie fases:
Dit boek beïnvloedde de antipsychiatrie, de vraag of geestesziektes bestaan en hoe waanzin te analyseren is. Foucault wilde met de waanzin in de kunst en de literatuur het uit de vergetelheid halen. Na een studie over het ontstaan van het ziekenhuis, "Naissance de la clinique" (1963), verscheen een studie over de menswetenschappen "Les mots et les choses" (1966; "De woorden en de dingen"). Dit boek stelt de vraag hoe de mens over zichzelf vanaf de Renaissance denkt. Met zijn 'archeologische' methode groef hij historische denklagen en concludeerde dat...:
Het kernbegrip dat de inzichten verbindt, is dat van "épistémè". Volgens Foucault typeert elke periode zo'n "épistémè", het is een onderliggend gestructureerde epistemologische ruimte als mogelijkheidsvoorwaarde van alle kennis en wetenschap van een periode. De wetenschappen zijn niet te bestuderen vanuit de ideeëngeschiedenis of met de focus op de ontwikkeling ervan, daarvoor zijn er te weinig verbindingen tussen de 'stadia'. De verbanden moeten gezocht worden tussen de wetenschappen zelf, binnen één "épistémè":
De "épistémè" verandert en de epistemische breuk verschuift het wereldbeeld (analoog aan de verschuiving van hoe men naar waanzin kijkt). Een eeuwige waarheid, adequaatheid, juistheid van kennis en zekerheid zijn problematisch. Wat als waar verschijnt, hangt af van het épistémè en de afspiegeling van de werkelijkheid. Foucault beschrijft in "Les mots et les choses" de opeenvolging van de epistèmès en het ontstaan van de menswetenschappen. Die duiken in de 18e en 19e eeuw op in de épistémè van de moderne mens, een 'autonoom subject'. De onafhankelijkheid van de mens (los van theologie of traditie) maakt hem tot een (studie)object voor de menswetenschappen. Foucault wijst op de tendens waarbij het structuralisme deze autonomie van de mens ter discussie stelt en van de mens een anoniem 'men' maakt, passend in het 'systeem' en de maatschappelijke 'structuren'. Het is een voorspelling van een nieuw épistémè waarin de mens als categorie verdwijnt:
In "L'archeologie du savoir" (1969) gaat Foucault in op de kritieken op dit boek en focust hij op zijn archeologische methode. Zo bevat het boek verscheidene kritieken op andere historiografische methoden, zoals de ideeëngeschiedenis, de methode van de Annales-school en Foucaults leermeesters zoals Gaston Bachelard en Louis Althusser.
Over macht.
In "Surveiller et punir" (1975) stelt Foucault vast dat er de laatste eeuwen een overgang plaatsvond van soevereine macht naar disciplinerende macht. Onder soevereine macht verstaat hij die van de absolute vorsten, macht bestaande uit (af)nemen (belastingen) en opeisen (als de soeverein in gevaar is: een publieke executie of een offer voor het vaderland bij een oorlog). Macht is zichtbaar en toont zich in haar glorie bij een kroning, een intocht of een executie. De onderdanen zijn onzichtbaar, ze worden niet vermeld in de kronieken en hun leven is geen prioriteit. Vanaf de 17e eeuw ontstaat de discipline. De rollen worden omgedraaid. In de disciplinemaatschappij is de macht onzichtbaar. De staat verzamelt data over de bevolking en executies gebeuren achter gesloten deuren terwijl het slachtoffer centraal staat. De lichamen van de onderdanen zijn machines: productief en te sturen. Foucault illustreert dit met het principe van het panopticum, een term bedacht door Jeremy Bentham. In zijn boek toont Foucault hoe de beheersingstechnologie zich meester maakt van de westerse maatschappij. Het panopticon hoort bij een geordende maatschappij, waarin alles zichtbaar is en waarin mensen gevormd en gesocialiseerd worden. Volgens Bentham is het panopticum 'een erg nuttig instrument voor regeerders', een middel 'om alles wat met een zeker aantal mensen samenhangt, hun totale levensomstandigheden, te kennen en te beheersen'. De principes van het panopticon zijn:
De voordelen zijn legio. Gaat het om...
Zo dringt de macht diep in de maatschappij, terwijl het niet onderdrukkend aanvoelt. Deze 'machtsmachine' maakt deel uit van de 18de-eeuwse disciplinering die met het kapitalisme opduikt. Macht en kennis gaan samen. Experimenten kunnen opgezet worden in dit 'laboratorium'. Centraal in de disciplinering staat de norm. De disciplinering en de norm leiden tot het ontstaan van de menswetenschappen. Het objectiverings- en individualiseringsproces via de dataregistratie leidde in panoptica tot de geboorte van de pedagogie, de criminologie, de andragogie, de sociologie, de polemologie, de psychiatrie en psychologie. Het individu dat de wetenschappen beschrijven, meten en vergelijken, valt samen met het individu dat men normaliseert, controleert, corrigeert en dresseert. De moderne mens is resultaat en object van macht én wetenschap die zich hand in hand ontwikkelen.
Wat Foucault benadrukt is dat macht en wetenschap verstrengeld zijn.
Nut van de gevangenis.
Het netwerk van gevangenissen dat zich begin negentiende eeuw over Europa uitbreidt, is niet bedoeld om wetsovertreders te straffen (het officiële doel), maar om normen vast te leggen die misdadigers meten, beheersen en verbeteren (de disciplinering). Van meet af aan was het duidelijk dat de gevangenis de criminaliteit niet deed dalen. Welke doelen bereikte de gevangenis dan wel? Waarom bleef ze bestaan? Foucault toont de voordelen van de delinquentie voor de heersende groepen:
Het raadselachtige is dat de kritiek de gevangenis niet veranderde. Wetsovertreders worden niet door de gevangenis geëlimineerd, maar onderscheiden en gedistribueerd.
Biopolitiek.
In "Histoire de la séxualité I: La volonté de savoir" (1976) en in verscheidene reeksen colleges aan het Collège du France, zoals "Il faut défendre la société" (1975-1976) en "Sécurité, territoire, population" (1977-1978) introduceert Foucault een tweede biomacht: biopolitiek. Terwijl bij discipline het individu het voorwerp is waarop macht wordt uitgeoefend, richt biopolitiek zich op de bevolking. De statistiek en de demografie vinden wetmatigheden in gedrag dat op individueel niveau willekeurig lijkt. Nataliteit, vruchtbaarheid of mortaliteit kennen op het niveau van een bevolking een duidelijk en beïnvloedbaar patroon.
In beide werken staat een stelling centraal: macht is niet iets dat louter ontkent, onderdrukt of onmogelijk maakt. Macht is juist positief en productief. De disciplinerende macht maakt het crimineel subject mogelijk, dat dan dienst kan doen als onderzoeksobject voor de criminologie. In dezelfde lijn hiervan bekritiseert Foucault, in "Histoire de la séxualité", de 'repressiehypothese': de stelling dat er vandaag de dag machtsmechanismen aan het werk zouden zijn die onze seksuele identiteit, noden en behoeften zou onderdrukken. Een soort preutsheid die ons verbiedt over seks te spreken. Volgens Foucault is eerder het omgekeerde aan de gang: de macht ontkent seksualiteit niet, maar produceert juist enorm veel kennis erover. Via de machtsrelaties die spelen bij therapeuten, dokters en psychoanalytici worden individuen gedwongen de waarheid over hun eigen seksualiteit uit te spreken. Ze moeten zichzelf subjectiveren als pervers of als homoseksueel.
Foucault was van plan om het eerste deel van "Histoire de la séxualité" te vervolledigen met andere studies die zouden handelen over de (vroeg-)christelijke houding tegenover seksualiteit ("La chair et le corps"), de focus op het seksuele gedrag bij kinderen, zoals masturbatie vanaf de 19e eeuw ("La croisade des enfants"), de idee van de hysterische vrouw ("La femme, la mère et l'hystérique"), de perversies ("Les pervers") en biopolitiek en racisme ("Populations et races").
Zorg van het zelf.
In zijn laatste fase verandert Foucault. In plaats van te focussen op de moderne verhouding tot seksualiteit en homoseksualiteit, gaat hij terug in de tijd. In de laatste maanden van zijn leven verschijnen twee delen: "L’usage des plaisirs" en "Le souci de soi". Een vierde deel, "Les aveux de la chair", was bijna klaar toen Foucault stierf. Omdat Foucault eiste dat er geen postume werken van hem zouden verschijnen, bleef dit werk voor lang ongepubliceerd. In 2018 is het toch verschenen. In deze werken zoekt Foucault naar waarheids- en machtspraktijken ("assujetissement"). Hij focust op de oude Grieken en de technieken die het individu in staat stellen zich te subjectiveren. Door praktijken zoals ascese, het dagboekschrijven, de matigheid en de ataraxia bouwden de Grieken een levensstijl uit. Vaak was de rol van een mentor of leraar cruciaal, die toonde de weg.
Bij de vroege christenen zijn er gerelateerde praktijken. Bij hen is er zelfonderzoek aanwezig, maar radicaler en anders qua karakter. Eerder dan de objecten waarnaar men verlangt, worden de verlangens zelf onderzocht. Elk idee wordt bekeken en de bron ervan beoordeeld: ofwel komt hij van het goede, God, of van de Duivel. Dit leidt tot een 'hermeneutiek van het zelf'. Ook radicaliseert de relatie leerling-leraar in de biecht. Het resultaat is een 'pastorale macht', waarin een herder voor zijn kudde en elk apart schaap zorgt.
In zijn laatste colleges focuste Foucault op de cynici, een Griekse filosofische school, die een vorm van radicale zelfascese predikt. Vaak ontzeggen ze zich luxe, leven ze op straat en lappen ze de zeden aan hun laars. Een begrip is "Parrèsia": het vrijmoedig spreken en de waarheid zeggen. Het draait om een handeling, gelijkend op een taalhandeling, waarbij iemand, verzekerd door een levenswandel en achtergrond, gerechtigd is de waarheid over een ander te spreken, al is die hard. Vaak impliceert dit een risico: wie de waarheid tegenover een tiran of heerser spreekt, riskeert het leven.
Bestuurlijkheid.
Een ander begrip van Foucault is dat van 'bestuurlijkheid' ("gouvernementalité"). Het duikt op in zijn colleges aan het Collège de France van 1977-78 ("Securité, territoire et population") en wordt uitgewerkt in 1978-79 ("Naissance de la biopolitique"). Met dit begrip schuift Foucault een nieuwe benadering van "de staat" naar voor. De vraag is niet wat is de staat, maar hoe grijpt de staat in op de burger. Foucault benadrukt de intellectuele dimensie van het besturen. Besturen gaat niet enkel over brute macht of geweld, maar om een rationeel beleid dat subjecten aanzet tot zelfbestuur. Zo definieert Foucault macht als "conduire les conduites": het sturen van het zelfbestuur van de burgers. De staat stuurt de (gecreëerde) handelingsvrijheid van de burger. Thomas Lemke ziet drie uitgangspunten voor deze theorie:
In zijn collegereeks met de (misleidende) titel "Naissance de la biopolitique" werkt Foucault het staatsbegrip uit aan de hand van de liberale en het neoliberale. De liberale bestuurders vertrokken van de ideeën dat 1. de vrije markt onproblematisch is, 2. de staat miniem moet zijn en 3. dat vrije concurrentie tot evenwichten in ieders voordeel leidt. De neoliberale versie verschilt hiervan: 1. de vrije markt wordt bedreigd door sociale, buiten-economische invloeden. 2. de homo oeconomicus is drager van menselijk kapitaal en wil dit efficiënt en rationeel investeren. Ook onderwijs, zorg, huwelijk en vriendschap zijn 'markten'. Keuzes gebeuren volgens de opbrengst voor het eigen kapitaal. Deze verschuiving impliceert dat de neoliberale de voorwaarden moet scheppen die dit mogelijk maken, bijvoorbeeld door het mededingingsrecht te waarborgen, en de sociale invloeden onder controle te houden. Onderwijs en zorg moeten zo georganiseerd zijn zodat het menselijk kapitaal van de burgers optimaal rendeert. Na Foucault ontstond een bredere 'school' van "governmentality studies" met auteurs als Mitchell Dean, Colin Gordon, Thomas Lemke, Peter Miller en Nikolas Rose die de neoliberale bestuurlijkheid verder analyseren.
Rol van de intellectueel.
Foucault zet zich in zijn werk ook fel af tegen het ideaal, dat hij aan het werk ziet bij auteurs als Jean-Paul Sartre en Jürgen Habermas: de taak van de filosoof als dat van een 'universele intellectueel', die een kritiek op de maatschappij opstelt in naam van 'de' waarheid of 'het' goede:
Foucault ziet zichzelf eerder als een 'specifiek intellectueel', wiens waarde ligt in het produceren van gereedschapskisten voor lokaal verzet. De individuen moeten zelf beslissen, eerder dan luisteren naar de filosoof die voor hen de waarheid spreekt. Hij schrijft:
Eenheid in oeuvre.
Een belangrijke vraag die in de secundaire literatuur over Foucault wordt gesteld is de vraag of er sprake is van een eenheid doorheen het hele oeuvre van Foucault of dat men moet spreken van verschillende (onverzoenbare) fases of breuken. Deze discussie blijkt al uit de klassieke opdeling van zijn oeuvre in drie verschillende thematieken: eerst waarheid en kennis, dan macht en uiteindelijk subjectiviteit. Foucault zelf herhaalt op verschillende plaatsen dat dit geen breuken zijn, maar dat hij slechts hetzelfde vanuit verschillende perspectieven heeft beschreven.
Zo is het mogelijk om zijn oeuvre vanuit een van deze drie pijlers te begrijpen. Vanuit zijn eerste fase, een zoektocht naar de epistemologische voorwaarden van het tot stand komen van waarheid, kan men stellen dat hij in zijn tweede fase de rol van macht in de productie van waarheid onderzoekt, via onder meer de biecht en bekentenis, en in zijn laatste fase zich focust op de wijze waarop het 'ik' of het 'zelf' tot stand komt door waarheid te spreken ("parrèsia") over zichzelf. Vanuit het perspectief van macht kan men naar de eerste fase kijken als een onderzoek naar de rol van het produceren van kennis en waarheid in de vorming van verschillende machtsstructuren. Ook het 'zelf' wordt grotendeels gevormd door de machtsstructuren waarin de persoon in kwestie zich bevindt. Van het individu wordt een dossier aangemaakt waarin kennis over hem verzameld wordt en zo komt ook een specifiek begrip van zijn subjectiviteit tot stand: als patiënt, als gevangene, als consument, enzovoort. Ten slotte kan men het ook vanuit het derde perspectief bekijken: de kernvraag is dan hoe mensen gesubjectiveerd worden, hoe hun 'zelf' tot stand komt, en welke rol bepaalde kennis- en machtsstructuren hierin spelen. In zijn werk hield Foucault zich dan bezig met de mate waarin het zelf tot stand komt door zich in te schrijven in "épistémès" of in machtsstructuren.
Ook de secundaire literatuur bevestigt deze eenheid. Een kritische versie vindt men bij Beatrica Han, die stelt dat Foucaults poging om de épistémè, het vertoog, de problematiek of het waarheidsspel in kaart te brengen faalt omdat het zich schuldig maakt aan dat wat het aanvalt. Foucault zou enkel empirisch-waarneembare schema's in kaart brengen, wijzen waarop mensen feitelijk spreken. Het mist echter elke normatieve dimensie: mensen kunnen hoogstens handelen in overeenstemming met die patronen, maar ze "volgen" die regels niet. Een andere visie vindt men dan weer terug bij Gilles Deleuze. Volgens Deleuze kan men Foucaults hele opzet begrijpen vanuit de relatie tussen de woorden en de dingen, en de rol van macht als onderhandelaar tussen beide. Foucault focust zich op hoe machtsstructuren bepaalde zichtbare dingen aan bepaalde woorden linken. Iemand als Kevin Thompson wijst dan weer op de relevantie van een bepaalde traditie van de Franse filosofie om de opzet van Foucaults oeuvre te begrijpen. Auteurs zoals Jean Cavaillès en Georges Canguilhem kunnen geplaatst worden onder een 'filosofie van het concept', tegenover een 'fenomenologie van het subject' zoals men die bij Edmund Husserl of Jean-Paul Sartre vindt. Het grote verschil is dat de klassieke fenomenologie vertrekt van atemporele structuren van het bewustzijn of transcendentaal subject, terwijl deze filosofie van het concept hier een historische dimensie aan toevoegt. De centrale vraag is niet 'wat zijn de structuren van het transcendentaal subject die ervoor dat de dingen verschijnen aan ons bewustzijn zoals ze verschijnen?', maar 'Hoe evolueren deze transcendentale structuren in de loop van de geschiedenis?'. Foucaults werk staat dus in het teken van een zoektocht naar de transcendentale structuren van een periode en de rol van macht hierbij.
Doch deze unificerende visies kunnen in vraag worden gesteld. Rob Devos stelt dat Foucaults latere kritiek op de regressiehypothese evengoed van toepassing is op zijn eigen vroege werk. In zijn "Histoire de la folie" ziet hij macht als iets negatiefs en onderdrukkend, terwijl hij in zijn latere werk het begrip macht-weten ("pouvoir-savoir") hanteert om aan te tonen dat macht constitutief is voor kennis. Tegelijkertijd lijkt Foucault de menswetenschappen te bekritiseren voor hun nauwe band met macht. Zijn vroegere werk lijkt aan deze kritiek te ontsnappen omdat hij zich daar vooral focust op de epistemologische aspecten van de menswetenschappen. Rudi Visker stelt dat zijn vroege archeologische fase de meest consistente periode is, terwijl zijn latere genealogische fases problematischer zijn.
Inspiratie.
Franse epistemologie.
Foucaults focus, zeker in zijn vroege werk, op de ontstaansvoorwaarden voor kennisvormen, verraadt de invloed van de Franse epistemologie en wetenschapsfilosofie. In tegenstelling tot de Anglosaksische traditie in de wetenschapsfilosofie, focust de Franse op wetenschapsgeschiedenis. Bekende namen hierin zijn Gaston Bachelard, Jean Cavaillès, Georges Canguilhem en Alexandre Koyré. Foucault past in deze traditie door de verwante terminologie zoals 'épistémè' en epistemologische deblokkeringen. Ze lijken geïnspireerd op Bachelards noties van 'epistemologische breuk' ("rupture épistémologique") en 'epistemologisch obstakel' ("obstacle épistémologique").
Canguilhem was promotor van Foucaults proefschrift, "Histoire de la folie". Het vertoont qua onderwerpen sterke overeenkomsten. Canguilhem bekendste werken handelen over de geneeskunde, ziekte, gezondheid en normaliteit. Canguilhems belangstelling voor de rol van (sociale) normen weerspiegelt zich in Foucaults boeken "L'histoire de la folie" en "Naissance de la clinique." Foucault bevestigt de verwantschap in zijn voorwoord voor de Engelse vertaling van Canguilhems "Le normal et le patholoqiue" (1943):
Structuralisme.
Foucaults beroemdheid begon met "Les mots et les choses" in 1966. In die tijd kwam het structuralisme tot bloei met auteurs als Louis Althusser, Roland Barthes, Jacques Lacan en Claude Lévi-Strauss. Het structuralisme analyseerde de maatschappij vanuit onderliggende structuren. Het zette zich af tegen het gangbare 'humanisme' en focus op het subject. Het werd gezien als tegenstander en opvolger van het existentialisme en de fenomenologie. "Les mots et les choses" leek hierin te passen omwille van zijn theoretisch antihumanisme. De samenleving werd geanalyseerd vanuit 'epistèmes', eerder dan uit menselijke intenties en verlangens:
Later distantieerde Foucault zich van de 'structuralist'. Het is een eigenschap die vele structuralisten typeert (ook Althusser ontkende dit). Volgens Foucault hebben de structuralisten te weinig inzicht in historische verandering. Het structuralisme is voor Foucault de aankondiging van de dood van de mens.
Friedrich Nietzsche.
Foucaults interesse in Nietzsche blijkt uit een tekst uit 1971, "Nietzsche, la généalogie, l'histoire", waarin hij diens methode analyseert en overneemt in "Surveiller et punir" (1975). Hij bespreekt de methode in zijn colleges zoals "Il faut défendre la société" (1975-1976). Nietzsches invloed blijkt uit de ondertitel van Foucaults "Histoire de la séxualité" (1976), "La volonté de savoir". Nietzsche sprak van een "wil tot weten" die nooit los stond van de "wil tot macht". Foucault stelde dat er een verband is tussen macht en weten en spreekt van "pouvoir-savoir". Ten slotte valt de gedeelde interesse in de disciplinering van het 'lichaam' op.
Foucault leerde Friedrich Nietzsche kennen via Georges Bataille en Maurice Blanchot. Nietzsches invloed komt er in de 'tweede periode', als hij zich toelegt op macht. Foucault neemt de methode van de genealogie over die Nietzsche introduceerde in "Zur Genealogie der Moral" (1887) waarbij hij zoekt naar de herkomst van de moraal. Voor Nietzsche was de moraal iets toevallig, een ressentiment, geen resultante van vooruitgang.
Andere invloeden.
Naast deze invloeden speelt het werk van Immanuel Kant een rol. Foucault schreef zijn kleine thesis over Kants antropologie. Later verwijst hij naar "Was ist Aufklärung?" (1784), met een publicatie met dezelfde titel: "Qu'est-ce que les Lumières?" (1984). Foucault plaatst zich in de lijn van Kant door de geschiedenis te schrijven van het heden. "We leven in een tijd van verlichting en niet in een verlichte tijd." Verder zijn er de literaire invloeden van Maurice Blanchot en Georges Bataille en de historische studies van Georges Dumézil, waarmee Foucault bevriend was. Ten slotte is er volgens commentatoren, maar door Foucault amper vermelde invloed, het werk van Martin Heidegger. Die is aanwezig in de vroegste werken, zoals "Maladie mentale et personnalité" (1954) en blijft meespelen in zijn latere denken.
Invloed.
In Frankrijk had Foucault een invloed op vele filosofen waarmee hij tevens vaak bevriend was, bijvoorbeeld Louis Althusser, Georges Canguilhem, Gilles Deleuze en Bernard Stiegler. Deleuze en Felix Guattari hun "L'Anti-Œdipe" (1972) vertoont zo bijvoorbeeld sterke overeenkomsten met de thematiek van Foucault. Foucault schreef tevens het voorwoord op dit werk. De analyse van macht en de hedendaagse maatschappij door Deleuze en Guattari lijkt sterk overeen te komen met die van Foucault, maar een groot verschil is dat Deleuze en Guattari het verbinden met een ontologie. Terwijl Foucault enkel spreken over hoe macht werkt (een analytiek van de macht), zoeken Deleuze en Guattari naar wat macht ook in wezen is. Concreter analyseren ze het aan de hand van de begrippen deterritorialisatie en reterritorialisatie. Het leven is voor Deleuze en Guattari getypeerd door een neiging tot deterritorialisatie: het verwijdert zich steeds van het centrum, van alle hiërarchische structuren. Macht wordt hier opgevat al een reterritorialisatie: het terugbrengen van deze elementen tot een hiërarchische structuur.
Verder is ook een korte tekst van Deleuze beroemd geworden, "Post-scriptum sur les sociétés de contrôle". Hierin bouwt Deleuze verder op de analyse van Foucault van de disciplinemaatschappij. Deleuze stelt dat er sinds midden van de 20e eeuw een verschuiving is gebeurd van een disciplinemaatschappij naar een controlemaatschappij. Het model is niet langer de gevangenis, maar het bedrijf. Individuen worden niet zozeer meer in disciplines gecontroleerd (de gevangenis, de school, enzovoort), maar controle wordt nu uitgeoefend terwijl ze in beweging zijn. Dit gebeurt aan de hand van een controle van big data: individuen worden gevolgd via camera's, bankgegevens en klantenkaarten. In die zin spreekt Deleuze ook liever over het 'dividu': individuen zijn tegenwoordig versplinterd over verschillende codes en wachtwoorden.
Foucaults populariteit in de Franse academische wereld is dusdanig dat hij postuum wel als een "officiële filosoof" is gekenschetst: een dwarse denker, wiens werk men echter veilig kan citeren om vrijwel elke stelling te onderbouwen en gepubliceerd te krijgen.
De Angelsaksische wereld kent het werk van Foucault minder. Toch liet de wetenschapsfilosofie van Ian Hacking zich beïnvloeden. Die focust op de geschiedenis van de statistiek. In het Nederlandstalig gebied is Foucault dan weer cruciaal binnen het werk van Hans Achterhuis, die dit uitwerkt binnen een kritiek op fenomenen zoals de andragogie en arbeid.
Italiaanse filosofen.
Foucaults oeuvre beïnvloede (via Deleuze) de Italiaanse denkers Giorgio Agamben, Roberto Esposito, Maurizio Lazzarato, Antonio Negri en Paolo Virno. Negri en Virno hanteren Foucaults analyses van biomacht en biopolitiek om een herlezing van het marxisme uit te voeren. De overgang van het fordistische kapitalisme naar de postfordistische maatschappij laat zien hoe de overheid zich aanvankelijk louter mengde op gebied van de arbeid, in tegenstelling tot tegenwoordig. Het hele menselijk bestaan wordt in het kapitalisme opgenomen: kenniseconomie, mondialisering, telewerken, de cruciale rol van creativiteit en taal in (diensten)arbeid heft het onderscheid tussen privé en werk op.
In het boek "" (2000) van Michael Hardt en Negri volgen de auteurs het methodologisch principe van Foucault om van onderuit, bij het verzet te beginnen, wil men de macht begrijpen. Juist als Deleuze, echter, vatten ze dit wel ontologisch op. In tegenstelling tot het klassiek marxisme dat geneigd is te stellen dat het de productieverhoudingen zijn die de maatschappij sturen, stellen zij dat de verschuivende productieverhoudingen een reactie zijn op de spontane creativiteit van de 'menigte'. Zo schrijven ze:
Lazzarato is marxistisch geïnspireerd en gebruikt Foucault om het hedendaagse neoliberalisme te begrijpen. Dit doet hij aan de hand van het begrip van 'schuld', dat naast een economische een morele betekenis heeft. Lazzarato stelt dat het hedendaags subject aangezet wordt om zich neoliberaal te gedragen doordat het in een schuldrelatie staat tegenover anderen. Esposito werkt op het begrip van 'biomacht', los van het marxistisch kader, en gaat verder in op hoe dit speelt in het vormen van een gemeenschap en de uitsluiting.
Bij Agamben is de invloed van Foucault groot, maar anders. Agamben is geïnteresseerd in het contrast tussen soevereine en biomacht bij Foucault. Terwijl dit bij Foucault naar voren komt als een strikte tegenstelling, herleest Agamben de geschiedenis als een gradueel verschuiven van de ene pool naar de andere. Dit thema staat centraal in werken zoals "Homo Sacer" (1995) en "Quel che resta di Auschwitz" (1998). In "Homo Sacer" schrijft Agamben:
In het concentratiekamp ziet Agamben een mengeling van soevereine macht (het levens afnemen en uitsluiten van Joden) als biomacht (de genocide werd gekaderd in termen van 'ziek leven' dat de productie van het Duitse volk in de weg stond). Ook in de hedendaagse democratieën is deze spanning aanwezig.
Menswetenschappen.
Naast de filosofie, was het werk van Foucault invloedrijk in de sociale wetenschappen. Zo is hij een van de meest geciteerde auteurs van de discoursanalyse en de school van "govermentality studies". Verder was Foucault van belang bij feministen Judith Butler, David M. Halperin en Donna Haraway. Verder hanteren vele bekende sociologen begrippen van Foucault. Voorbeelden hiervan zijn Talal Asad, Pierre Bourdieu, Michel de Certeau, François Ewald, Anthony Giddens, Paul Rabinow, Edward Said en Loïc Wacquant.
Kritiek en debat.
Historische inaccuraatheid.
De meeste werken van Foucault steunen op historische claims die bekritiseerd zijn. Zo steunen de stellingen in "Folie et déraison" over de geschiedenis van de waanzin op Franse bronnen. Auteurs als Klaus Doerner of Roy Porter vinden geen gelijkaardige verschuivingen in Duitsland of Groot-Brittannië. Ook de neiging te veralgemenen, is bekritiseerd.
"Les mots et les choses" (1966) is bekritiseerd vanuit historisch oogpunt. Eerst komt de kritiek op de tekstinterpretatie van het werk van Descartes of Buffon. Daarnaast is het "épistémès" ter discussie gesteld, gezien Foucaults vaagheid over het begrip. Verder gebruikt Foucault eenzijdig de bronnen. In de Renaissance benadrukt hij de hermetische auteurs en negeert hij de empirische wetenschappelijke auteurs zoals Copernicus en Vesalius. Ook de hedendaagse filosofen Husserl en Merleau-Ponty negeert hij te makkelijk, net zoals de analytische filosofie.
Relativisme.
Foucault is vatbaar voor het verwijt van een relativisme dat zichzelf ondergraaft. In "Les mots et les choses" beschrijft hij de "épistémès" in de geschiedenis die het denken van een periode structureert. Zijn werk situeert zich echter in de "épistémè" van 1966. Zo is Foucaults stelling relatief aan vooronderstellingen uit deze "épistémè". Zo zou hij afwijken van wetenschapsfilosofen zoals Bachelard of Canguilhem, waarop hij zich inspireert en die een eigen rationaliteit aan de wetenschap toeschrijven.
De kritiek is te nuanceren. De archeologische methode lijkt niet van toepassing op de exacte wetenschappen. Foucault analyseert niet de kennis in zijn geheel maar een lokaal kennisdomein (de psychiatrie, de menswetenschappen) van 'dubieuze' aard. Hij ontmaskert deze wetenschappen niet als 'ideologie' maar als een structuur van machtsrelaties. Verder is er het onderscheid tussen 1. de waarheid die naar boven komt via een épistémè en 2. het feit dat waarheid enkel geldig is in dit épistémè: het is niet omdat waarheid tot stand komt in een maatschappij, dat ze enkel in die maatschappij geldt.
Cryptonormatief.
Een van de vroege critici was de jonge Jacques Derrida. In "Cogito et histoire de la folie" (1963) toont Derrida dat Foucaults geschiedenis van de waanzin zichzelf ondergraaft. Derrida stelt dat Foucault enerzijds de psychologie bekritiseert in haar aanspraak om de 'werkelijke' waanzin en menselijke psyche te kennen. Anderzijds doet hij dat zelf vanuit een aanspraak op 'de oorspronkelijke' waanzinnige, de vergeten waanzin. Foucault zondigt dus aan dat wat hij bekritiseerde. Derrida stelt dat Foucault de grenzen van wat de rede over de waanzin kan zeggen aan de kaak stelt en tegelijk zelf een redelijk discours over de waanzin formuleert. Een gelijkaardige kritiek is te vinden bij Pierre Macherey. Hij stelt dat Foucault geen geschiedenis schrijft van het begrip waanzin, maar een geschiedenis die 'de' waanzin overkomt. Een gelijkaardige claim is te vinden in "Les mots et les choses", waarin hij de 'dood van de mens' bejubelt en beschrijft als een 'bevrijding'. Het is onduidelijk op basis waarvan hij dit als een bevrijding ziet.
Op het latere werk, in de eerste plaats op Foucaults stellingen over de disciplinemaatschappij, kwam gelijkaardige kritiek vanuit de Frankfurter Schule en de kritische theorie. Foucault beschrijft in "Surveiller et punir" machtsverschuivingen in de moderne tijd, maar doet dit niet neutraal maar kritisch. Hij lijkt de huidige macht te bekritiseren zonder een normatieve standaard te geven waarom deze macht slecht is. Impliciet lijkt hij te stellen dat er iets fout mee is, maar het is niet duidelijk wat. Nancy Frazer, een leerlinge van Jürgen Habermas, kaart dit aan:
Humanisme versus structuralisme.
Een ander bekend dispuut, hoewel niet altijd even expliciet gevoerd, is dat met het in Frankrijk toonaangevende existentialisme na de Tweede Wereldoorlog, met name het werk van Jean-Paul Sartre. Sartre werd al eerder door Claude Lévi-Strauss bekritiseerd, namelijk in het laatste hoofdstuk van "La pensée sauvage" (1962) en zou later ook bijvoorbeeld door Althusser kritiek te verduren krijgen in "Réponse à John Lewis" (1973). Foucaults "Les mots et les choses" (1966) zou in zijn oorspronkelijke versie talloze verwijzingen naar en kritieken op Sartre bevatten, maar deze werden er uiteindelijk toch uitgehaald. 
Toch werd dit werk door Sartre opgemerkt en hij publiceerde dan ook een vurige kritiek op dit werk waarin de centrale plaats en de vrijheid van de mens volgens hem werd ontkend. Vooral de idee dat de mens slechts een historische uitvinding is, die evengoed weer zal verdwijnen vloekt ook met het vertrekpunt van het humanisme en de fenomenologie, die de mens en zijn ervaring juist als vertrekpunt nemen. Al in 1966 uitte Sartre zich fel in een interview gepubliceerd in "L'Arc" waarin hij stelt dat Foucaults "Les mots et les choses" een reactionair werk is dat enkel als doel heeft elke serieuze historische reflectie, en zo dus het historisch materialisme, onmogelijk te maken. Hij noemde Foucaults denken dan ook een nieuwe ideologie, en de "laatste barricade die de bourgeoisie weet op te trekken tegen Marx". Later zou Foucault hierop reageren door te stellen: "Arme bourgeoisie; Als ze mij al nodig hebben als 'barricade', dan hebben ze reeds de macht verloren!"

</doc>
<doc id="28090" url="https://nl.wikipedia.org/wiki?curid=28090" title="Traagheid">
Traagheid

Traagheid of inertie is in de klassieke mechanica het verschijnsel dat een natuurkundig lichaam (een voorwerp) in zijn bewegingstoestand volhardt: een rustend voorwerp blijft op zijn plaats, en een bewegend voorwerp blijft bewegen in dezelfde richting en met dezelfde snelheid, tenzij er een kracht is die het voorwerp een andere richting of snelheid geeft. De kracht die nodig is om een voorwerp een bepaalde snelheidsverandering te geven, is evenredig met de massa van het voorwerp. Dit gegeven wordt uitgedrukt in de eerste wet van Newton.
Traagheid is een van de fundamentele concepten van de bewegingsleer. Iedere bewegingsleer moet de rol die traagheid speelt beschrijven: de twee grote bewegingstheorieën, de Newtoniaanse bewegingsleer en de opvolger daarvan, de relativistische bewegingsleer, beschrijven ieder op hun manier de rol van traagheid.
Een roterend object verzet zich ook tegen verandering, namelijk tegen een verandering van de hoeksnelheid om de omwentelingsas van het object. De mate van deze weerstand is het traagheidsmoment van het object, ten opzichte van zijn rotatie-as.

</doc>
<doc id="28093" url="https://nl.wikipedia.org/wiki?curid=28093" title="Bronbestand">
Bronbestand



</doc>
<doc id="28096" url="https://nl.wikipedia.org/wiki?curid=28096" title="Drukknopkiezen">
Drukknopkiezen



</doc>
<doc id="28097" url="https://nl.wikipedia.org/wiki?curid=28097" title="Zout">
Zout



</doc>
<doc id="28098" url="https://nl.wikipedia.org/wiki?curid=28098" title="Lernout &amp; Hauspie">
Lernout &amp; Hauspie

Lernout &amp; Hauspie was een door Jo Lernout, Pol Hauspie en Nico Willaert opgericht spraaktechnologiebedrijf. Voluit heette het "Lernout &amp; Hauspie Speech Products". Het bedrijf begon in 1987 en groeide eind jaren negentig sterk, maar ging in 2001 failliet waarna een grote rechtszaak wegens fraude volgde.
Oprichting en uitbreiding.
Jo Lernout en Pol Hauspie begonnen in 1987 met een bedrijf in spraaktechnologie. Pol Hauspie was boekhouder, Jo Lernout verkocht computers. Samen hadden ze de visie om computers met de stem te laten bedienen. 
Het bedrijf was gespecialiseerd in de ontwikkeling van spraakherkenning, spraaksynthese en spraakcompressie. Eind 1995 ging het bedrijf naar de NASDAQ en was daarmee het eerste Belgische bedrijf op deze technologiebeurs. In de jaren daarna nam Lernout &amp; Hauspie verschillende verwante bedrijven over.
In 1998 nam Microsoft een aandelenbelang van 8% ter waarde van 45 miljoen dollar in de onderneming. Ook sloten beide bedrijven een samenwerkingsovereenkomst: Microsoft wilde de spraaktechnologie van Lernout &amp; Hauspie integreren in de eigen producten, zoals het besturingssysteem Windows – wat ook gebeurd is: bijdragen van L&amp;H vormden een belangrijk onderdeel van Microsoft Speech API dat in 2000 werd geïntroduceerd. Deze deal trok veel aandacht waarmee L&amp;H nog meer kapitaal kon aantrekken en concurrenten kon overnemen. Ook veel Vlaamse particuliere beleggers en – via de Vlaamse Participatiemaatschappij – de Vlaamse overheid hadden een belang.
Locatie.
Het bedrijf was gevestigd in Ieper en had daar sinds 1999 een nieuw hoofdkantoor in de zogenaamde "Flanders Language Valley" (‘Vlaanderen Taalvallei’), een bedrijvenpark dat hiervoor speciaal gebouwd was. De naam verwees naar de Silicon Valley. Later kwamen ook verwante bedrijven zich er vestigen.
Faillissement.
Het bedrijf kwam eind 2000 in opspraak na onderzoek door The Wall Street Journal omtrent het bestaan van spookbedrijven en boekhoudkundige onregelmatigheden met het doel de koers van de aandelen de hoogte in te jagen. Tussen 1996 en 1999 rapporteerde L&amp;H een omzet van 60 miljoen dollar aan twee Belgische bedrijven Dictation Consortium en Brussels Translation Group, maar dat was een fictieve omzet. Toen het bericht bekend werd kelderde de aandelenkoers en uiteindelijk ging L&amp;H in 2001 failliet. De spraaktechnologieafdeling van L&amp;H werd overgenomen door het Amerikaanse Scansoft, later zelf omgevormd tot Nuance Communications.
Fraude.
Op maandag 22 mei 2007 startte het strafproces tegen Lernout en Hauspie, het grootste fraudeproces ooit in België. Op 9 oktober 2007 werd voor de oprichters een gevangenisstraf van 5 jaar geëist waarvan 2 jaar voorwaardelijk, alsmede een "strenge geldboete", aangezien zij door fraude menig bedrijf én investeerder in moeilijkheden hadden gebracht. Op 20 september 2010 was de definitieve uitspraak in de zaak: het hof van beroep in Gent oordeelde dat Jo Lernout, Pol Hauspie, Nico Willaert en Gaston Bastiaens wel degelijk schuldig waren aan valsheid in geschrifte en het knoeien met de resultaten van hun vroegere bedrijf. De oprichters werden veroordeeld tot 5 jaar gevangenisstraf, waarvan 2 jaar voorwaardelijk. Ook enkele van de overige beklaagden werden veroordeeld tot een gevangenisstraf.
Pas in 2014, na procedures voor het Hof van Cassatie, konden 15.000 gedupeerde beleggers een burgerlijke rechtszaak aanspannen om een schadevergoeding te verkrijgen. Deze burgerlijke rechtszaak sleepte, net als het strafproces, jaren aan. In 2019 besliste het advocatenkantoor Deminor, dat 10.000 van de beleggers vertegenwoordigde, om hun schadeclaims ter waarde van 250 miljoen euro te laten vallen omdat de aansprakelijke partijen ze toch niet zouden kunnen betalen. Eind 2020 werd bekendgemaakt dat het Gentse hof van beroep te vroegste eind 2021 uitspraak zou doen over de schadevergoedingen aan de overblijvende 8.000 à 9.000 partijen.
Op 10 december 2021 heeft het Hof van Beroep te Gent Jo Lernout, Pol Hauspie en vier andere directeurs veroordeeld tot het betalen van een schadevergoeding ten belope van meer dan 655 miljoen euro, waarvan 608 miljoen euro ten voordele van de boedel en 47 miljoen euro aan de 4336 aandeelhouders van het bedrijf. Bedrijfsrevisor KPMG, waarvan de aansprakelijkheid al in 2017 was afgewezen, kreeg een symbolische schadevergoeding van 1 euro toegewezen.

</doc>
<doc id="28100" url="https://nl.wikipedia.org/wiki?curid=28100" title="Novell exteNd">
Novell exteNd

Novell exteNd is de applicatieserver van Novell die een fundament biedt voor het bouwen en lanceren van platformonafhankelijke Java-applicaties. ExteNd Workbench, jBroker Web, jBroker MQ en jBroker ORB zijn inbegrepen bij de applicatieserver en voorzien in een infrastructuur en de gereedschappen die nodig zijn om "enterprise"-applicaties te bouwen. Novell exteNd is compatibel met IBM WebSphere en BEA WebLogic.
Novells verbondenheid met J2EE en webservices begint bij de betrokkenheid van de ontwikkeling van standaarden en resulteert in flexibele, portable, future-proof applicaties.

</doc>
<doc id="28103" url="https://nl.wikipedia.org/wiki?curid=28103" title="ISO 8601">
ISO 8601

ISO 8601 is een internationale standaard van de ISO voor de aanduiding van termen betreffende kalender, datum en tijd. De standaard draagt voluit de titel "Data elements and interchange formats – Information interchange – Representation of dates and times". De standaard is voor het eerst uitgebracht in 1988 en heeft updates in 1991, 2000, 2004 en 2019. De standaard heeft tot doel op eenduidige manier data- en tijdsbepalingen weer te geven, en misverstanden te voorkomen, in het bijzonder bij gegevensuitwisselingen tussen landen met verschillende notatiesystemen.
Een kenmerk van de standaard is dat een datum wordt genoteerd van meest naar minst significant onderdeel, dus eerst het jaartal (YYYY), dan gescheiden door een streepje (-) de maand (MM=01,02...,12) en vervolgens ook gescheiden door een streepje (-) de dag (DD=01,02...,31), en optioneel het tijdstip (hh:mm:ss) in 24-uursnotatie met een T tussen de dag en het tijdstip. Uiteindelijk dus in de vorm
"--T::". Opgemerkt dient te worden dat het streepje (-) als scheiding tussen de elementen van de datum, en ook de dubbelepunt tussen de tijdselementen sterk aanbevolen wordt, maar niet verplicht gesteld. Een datum kan dus ook de vorm "YYYYMMDD" hebben en met tijdsaanduiding "YYYYMMDDThhmmss". Deze conventie voor een datum- of tijdsaanduiding is onder andere nuttig voor gebruik in computerprogramma's omdat de chronologische volgorde van tijdsaanduidingen overeenkomt met de lexicografische volgorde en deze dus eenvoudig gesorteerd kunnen worden.
Eventueel kan de tijdsaanduiding nog worden gevolgd door de tijdzone, bijvoorbeeld +02:00 voor Midden-Europese Zomertijd: 2017-08-17T12:47:16+02:00. Hierbij is "12:47:16+02:00" geen optelling; "+02:00" geeft aan dat deze tijd 2 uur voor loopt op UTC, dus dat er twee uur bij UTC moet worden opgeteld om deze tijd 12:47:16 te krijgen.
Vooral in computersystemen komt het gebruik van milliseconden voor in databases en logbestanden als "YYYYMMDDThhmmss.sss".
Wat de weeknummering betreft komt deze norm overeen met NEN 2772.
Decennium en eeuw.
In de gebruikelijke jaartelling eindigen decennium en eeuw met een "rond" jaartal, d.w.z. als een tiental of honderdtal volgemaakt is. De 20e eeuw bijvoorbeeld begint met het jaar 1901 en eindigt wanneer het jaar 2000 is afgelopen. De standaard ISO 8601 hanteert echter de afspraak dat een "rond" jaartal als begin van een decennium of eeuw wordt beschouwd. Een jaar met een jaartal dat op een 0 eindigt wordt een decenniumjaar genoemd, en eindigt het jaartal op 00, dan heet het jaar een eeuwjaar. Het honderdtal jaren 1900 tot en met 1999 vormt naar deze standaard de 20e eeuw. Let wel: de 20e, hoewel alle jaartallen met 19 beginnen. Dat leidt nog wel tot verwarring: de 12e eeuw bestaat in deze standaard uit de jaren die met een 11 beginnen: 1100 - 1199.
Jaar nul.
Hoewel in de gebruikelijke jaartelling geen jaar 0 voorkomt, heeft volgens de standaard ISO 8601 het jaar 1 v. Chr. het jaartal 0000.

</doc>
<doc id="28104" url="https://nl.wikipedia.org/wiki?curid=28104" title="Ximian">
Ximian

Ximian is een bedrijf dat opensource-desktopapplicaties voor Linux en Unix heeft ontwikkeld. Ximian (dat oorspronkelijk Helix Code heette) werd in oktober 1999 opgericht door Miguel de Icaza en Nat Friedman. In augustus 2003 werd Ximian overgenomen door Novell. Novell gaat door met de ontwikkeling van de huidige producten onder de naam Ximian. Daarnaast komt er ondersteuning voor Novells eigen applicaties Groupwise en ZenWorks.
Ximian ontwikkelt en verbetert bestaande opensourceprojecten zodat ze beter en consistenter met elkaar kunnen samenwerken in Ximians eigen desktopomgeving die gebaseerd is op GNOME. Deze desktopomgeving bevat alle applicaties die een gemiddeld bedrijf nodig heeft.
Verder is Ximian bezig met de ontwikkeling van Mono, een opensource-alternatief voor .NET en Visual Studio, beiden Microsoft-technologieën.

</doc>
<doc id="28106" url="https://nl.wikipedia.org/wiki?curid=28106" title="West-Terschelling">
West-Terschelling

West-Terschelling (Fries: "West-Skylge") is met inwoners het grootste dorp op het Friese waddeneiland Terschelling.
De bewoners van Terschelling noemen het dorp kortweg: "West". Het dorp heeft een oude kern, door de bewoners Oud-West genoemd, waaromheen een groot aantal nieuwe wijken is gebouwd. In West-Terschelling ligt de haven van Terschelling aan een natuurlijke baai. Terschelling heeft een kleine eigen vissersvloot. Er wordt beroepsmatig uitsluitend op garnalen gevist. De bevolking van West-Terschelling is vanouds sterk op de zee georiënteerd. Toch waren er tot ver in de vorige eeuw ook enkele veehouders. Het toerisme vormt de voornaamste bron van inkomsten.
Geschiedenis.
Het dorp is in de twaalfde eeuw ontstaan op een zandplaat die een eeuw eerder met de rest van het eiland verheelde. De naam van het dorp (en van het hele eiland Terschelling) schijnt te zijn afgeleid van de naam die de zandplaat droeg, namelijk De Schelling. In de loop der jaren is de naam van het dorp geleidelijk veranderd. Achtereenvolgens zijn de namen Westeinde, West-Schelling, Westerschelling, West ter Schelling en West-Terschelling bekend. Ook is het dorp vroeger vernoemd geweest naar Sint Brandarius, de heilige van de branden. Bekend zijn namen als Sint Brandariusparochie en Sint-Brandariuskerke.
Nog in de zeventiende eeuw werd het dorp wel kortweg Brandaris genoemd, een naam die later gereserveerd werd voor de vuurtoren van het dorp.
In 1666 is West-Terschelling, een rustoord voor zeelieden, tijdens de Tweede Engelse Oorlog, door een inval van de Engelse vloot vrijwel volledig platgebrand. Slechts dertig gebouwen bleven gespaard, waaronder de Brandaris en de Sint-Janskerk. De aanvoerder van de Engelse vloot, Robert Holmes, vermeldde "a town called Brandaris" verbrand te hebben.
West-Terschelling heeft jarenlang te lijden gehad van ernstige kusterosie. Door het verplaatsen van een slenk in noordelijke richting verdween tussen 1600 en 1800 een aanzienlijk deel van het duingebied ten oosten van het dorp in zee, en is ook bijna de helft van het dorp bezweken. Uiteindelijk is tussen 1780 en 1840 een stelsel van dammen aangelegd om de erosie te beteugelen.
Buurtschappen.
De buurtschappen Dellewal en Halfweg ten oosten van het dorp behoren tot het dorpsgebied van West-Terschelling. Bij Dellewal lag vroeger het dorpje Wolmerum. Dit dorpje is als gevolg van kusterosie in zee verdwenen.
Bezienswaardigheden.
De voornaamste winkelstraten in West-Terschelling zijn de Torenstraat en de Boomstraat. Hier zijn talloze winkels, restaurants, eethuisjes en enkele hotels gevestigd. Het voormalige gemeentehuis in de Torenstraat (gebouwd in 1954 en is gebouwd in de stijl van de Delftse school). Tot 2008 was dit gebouw in gebruik als bibliotheek (nadien verplaatst naar dorp Midsland), tegenwoordig is het een grand-café. Aan de westzijde van het dorp liggen de duinen Kaapsduin (hoogste punt van Terschelling) en Seinpaalduin.

</doc>
<doc id="28110" url="https://nl.wikipedia.org/wiki?curid=28110" title="Brandaris (vuurtoren)">
Brandaris (vuurtoren)

De Brandaris is een vuurtoren op Terschelling, en tevens de oudste nog werkende vuurtoren van Nederland.
Deze toren is vernoemd naar Sint Brandarius of Sint Brandaan. In het huidige dorp West-Terschelling stond in de middeleeuwen een Sint-Brandariuskerk, waarvan de toren als baken voor de scheepvaart diende. Deze kerk bestaat niet meer. De huidige Brandaris heeft de rol van baken van de voormalige Brandarius-kerktoren overgenomen; vandaar dat deze vuurtoren de naam van de zeevarende heilige Brandaan heeft behouden.
De middeleeuwse Brandariuskerk werd in 1323 gebouwd. De toren werd zo gebouwd dat deze kon dienen als baken voor de schepen die via de Zuiderzee op weg waren naar Amsterdam. Een goede markering van de nauwe doorvaart tussen Vlieland en Terschelling was nodig omdat de Waddeneilanden vanuit de Noordzee gezien veel op elkaar lijken. De Hanzestad Kampen betaalde mee aan deze eerste vuurtoren.
Het eiland Terschelling verplaatste zich geleidelijk, waardoor de eerste Brandaris omstreeks 1570 in zee stortte. Het heeft tot 1592 geduurd voordat men aan de constructie van een tweede toren begon, maar deze stortte in voordat hij klaar was, doordat er slechte bouwmaterialen waren gebruikt. 
De huidige toren was gereed in 1594. In 1837 werd de Brandaris verbouwd om als eerste Nederlandse vuurtoren een draaiende fresnellens te kunnen dragen. De trapkoker en het lichthuis zijn in dat jaar aangebracht. Elektrificatie volgde in 1907. Hiervoor werd een jaar eerder aan de noordzijde van de toren een machinehuis gebouwd. Dit gebouw werd in 1982 afgebroken. De lamp met elektrische aandrijving werd in 1920 geïnstalleerd. In 1977 kreeg de vuurtoren een lift en een radarantenne. Het licht is nu volkomen automatisch.
Door inwerking van weer en wind en zoute zeelucht is regelmatig onderhoud aan de Brandaris noodzakelijk. In 2010 is de toren in opdracht van Rijkswaterstaat geheel opnieuw gevoegd. De toren heeft speciale vogelverlichting om te voorkomen dat vogels er tegenaan vliegen.
Trouwen.
De eerste verdieping is een van de locaties die door de gemeente Terschelling is aangewezen als ruimte voor het voltrekken van huwelijken. De locatie is enkel bereikbaar via de stenen wenteltrap.

</doc>
<doc id="28113" url="https://nl.wikipedia.org/wiki?curid=28113" title="Andrian Nikolayev">
Andrian Nikolayev



</doc>
<doc id="28115" url="https://nl.wikipedia.org/wiki?curid=28115" title="SVG">
SVG



</doc>
<doc id="28119" url="https://nl.wikipedia.org/wiki?curid=28119" title="1323">
1323

Het jaar 1323 is het 23e jaar in de 14e eeuw volgens de christelijke jaartelling.

</doc>
<doc id="28121" url="https://nl.wikipedia.org/wiki?curid=28121" title="Britse Eilanden">
Britse Eilanden

De Britse Eilanden, een enkele keer ook wel Brits-Ierse Eilanden genoemd, zijn een omvangrijke eilandengroep in het noordwesten van Europa, met Groot-Brittannië en Ierland als grootste eilanden. De groep wordt omsloten door de Noordzee in het oosten, de Atlantische Oceaan in het noorden en westen en de Keltische Zee en Het Kanaal in het zuiden.
Eilanden.
Verreweg de twee grootste eilanden zijn:
Deze twee eilanden worden van elkaar gescheiden door het Noorderkanaal, de Ierse Zee en het Sint-Georgekanaal.
Verder bestaan er veel middelgrote tot kleine eilanden die tot de Britse eilanden worden gerekend. De grootste zijn:
Tot slot worden de volgende eilandgroepen tot de Britse eilanden gerekend:
Hoewel de Kanaaleilanden "(en: Channel Islands, fr: Îles d'la Manche)" voor de kust van Frankrijk liggen, vlak bij het vasteland van Europa, worden ze om politieke en culturele redenen soms wel tot de Britse eilanden gerekend.
"British Islands", "British Isles".
In de Engelse taal bestaat een wettelijk verschil tussen de "British Islands" en de "British Isles": volgens de "Interpretation Act 1978" betekent "British Islands" het Verenigd Koninkrijk, de Kanaaleilanden en Man; het begrip "British Isles" is ruimer en omvat ook alle andere eilanden in bovenstaand overzicht. In het Nederlands worden echter zowel "Islands" als "Isles" met 'Eilanden' vertaald.
Omdat in het begrip "British Islands" Noord-Ierland en in het begrip "British Isles" heel het eiland Ierland (dat grotendeels uit de republiek Ierland bestaat) 'Brits' genoemd wordt, is onder Ieren weerzin tegen beide begrippen. Ze zouden impliceren dat heel Ierland bij Groot-Brittannië zou horen, of in ieder geval een Britse identiteit zou hebben, terwijl de meeste Ieren zich zowel politiek als cultureel verre van Brits beschouwen. Er zijn verschillende alternatieven voorgesteld, zoals British-Irish Isles (Brits-Ierse eilanden), Anglo-Celtic Isles (Anglo-Keltische eilanden, naar volken die hun stempel drukten op de cultuur op de eilanden) of Westelijke eilanden, terwijl in overeenkomsten tussen de Britse en Ierse regering simpelweg "these islands" ('deze eilanden') staat.

</doc>
<doc id="28124" url="https://nl.wikipedia.org/wiki?curid=28124" title="Britse eilanden">
Britse eilanden



</doc>
<doc id="28126" url="https://nl.wikipedia.org/wiki?curid=28126" title="Bossanova">
Bossanova

De bossanova is een muziekstijl die eind jaren vijftig van de 20e eeuw in Brazilië vanuit de samba (als basisritme) ontstond en door de jazz beïnvloed werd.
Hieronder een voorbeeld van het basisritme dat op een gitaar gespeeld zou kunnen worden:
Bossanova klinkt erg warm en sensueel, altijd rustig en nooit agressief.
Grondlegger van de bossanova-stijl is de Braziliaanse gitarist-zanger-componist João Gilberto, die in de eerste plaats de composities van Antônio Carlos Jobim (Tom Jobim) een meerwaarde gaf en ze naar een groot publiek bracht.
Bossanova werd wereldwijd populair en kreeg vooral aandacht van Amerikaanse jazzmusici, zoals saxofonist Stan Getz, die er gigantische successen mee scoorde, het grootste met het duo-album "Getz/Gilberto". De Braziliaanse organist Walter Wanderley bracht in de jaren zestig veel succesvolle Bossanova albums uit, ook samen met Astrud Gilberto. Zijn nummer "Summer Samba" was een wereldwijde Bossanova hit in 1966. 
Ella Fitzgerald en Frank Sinatra maakten albums die volledig aan het werk van Jobim waren gewijd. Ook Toots Thielemans droeg bij tot de wereldwijde bekendheid van de bossanova en werd ervoor in 2006 door Gilberto Gil gehuldigd.
Waarschijnlijk is Jobims The Girl from Ipanema, onder andere uitgevoerd door Astrud Gilberto, het bekendste bossanova-nummer.
De film Orfeu Negro (Black Orpheus) uit 1959 van Marcel Camus (Gouden Palm op het Filmfestival van Cannes en Oscar en Golden Globe voor de Beste buitenlandse film) had, vooral wegens de soundtrack, een grote invloed op de verspreiding van de bossanova in Latijns-Amerika, de VS en West-Europa. Antônio Carlos Jobim en Luiz Bonfá tekenden voor de muziek, die de sfeer van de film in grote mate bepaalt.
Talloze composities van Jobim zijn standards geworden. De muziek van de legendarische componist wordt nog steeds wereldwijd door diverse artiesten uitgevoerd.
Het Bossanova genre inspireerde de Japanse Shibuya-Kei stroming, welke gedurende de late jaren 90 populair werd.

</doc>
<doc id="28127" url="https://nl.wikipedia.org/wiki?curid=28127" title="Bossa-Nova">
Bossa-Nova



</doc>
<doc id="28128" url="https://nl.wikipedia.org/wiki?curid=28128" title="Bossa Nova">
Bossa Nova



</doc>
<doc id="28129" url="https://nl.wikipedia.org/wiki?curid=28129" title="Albrecht van Beieren (1336-1404)">
Albrecht van Beieren (1336-1404)

Albrecht van Beieren, ook wel "Aalbrecht" (München, 25 juli 1336 - Den Haag, 16 december 1404) was graaf van Holland, Henegouwen en Zeeland en hertog van Beieren-Straubing uit het Huis Wittelsbach.
Biografische gegevens.
Albrecht van Beieren was de derde zoon van de Duitse keizer Lodewijk de Beier en diens tweede echtgenote Margaretha, gravin van Holland, Zeeland en Henegouwen. Na de dood van zijn vader werd hij in 1347 hertog van Beieren-Straubing.
Hoewel hij in het Beierse Straubing een groot slot bezat, woonde hij na 1358 vooral in Den Haag. Hij bestuurde Holland en Zeeland sinds 1358 als voogd voor zijn geestzieke broer Willem V met de titel 'ruwaard' en na diens dood in 1389 op eigen titel.
Huwelijken, kinderen en bastaardkinderen.
Albrecht trouwde op 28 juli 1353 met Margaretha van Brieg (1342/43 - 18 of 22 februari 1386), dochter van Lodewijk I van Brieg, hertog van Brieg en Liegnitz, en van Agnes van Glogau en kreeg met haar zeven kinderen:
Albrecht had drie wettige zonen (waarvan één hertog Willem VI was) en zeven bastaardzonen. Een van deze bastaardzonen, geboren uit de relatie met Maria van Bronckhorst dochter van Willem IV van Bronckhorst en Cunegonde van Meurs was Willem 'de Bastaard' van Holland. Deze zoon had veel aanzien en verkreeg van Albrecht in 1427 de heerlijkheid van Schagen. Jacoba van Beieren zette dit bezit in 1430 om in een erfleen.Daarnaast had hij een bastaarddochter Margrite, deze trouwde met Dirk van Zandhorst, waarop hij in 1414 benoemd werd als kastelein en schout van Kasteel Radboud te Medemblik. Van Zandhorst was een neef van Willem III van Naaldwijk.
Via huwelijkspolitiek probeerde Albrecht van Beieren zijn macht uit te breiden. Beroemd is het Dubbelhuwelijk van Kamerijk in 1385. Albrecht van Beieren liet zijn zoon Willem van Oostervant, de latere Willem VI van Holland, en zijn dochter Margaretha huwen met de kinderen van Filips de Stoute, hertog van Bourgondië.
Na Albrechts dood zou zijn zoon Willem de graafschappen Holland en Zeeland moeten overnemen, zoon Albrecht II zou hertog in Straubing worden en zoon Jan, elect van het Bisdom Luik.
Albrecht trouwde op 5 april 1394 voor een tweede maal, met Margareta van Kleef (1375-1411), dochter van Adolf III van der Mark, dit huwelijk bleef kinderloos.
Albrecht van Beieren overleed in Den Haag op 16 december 1404 en werd in de Hofkapel op het Binnenhof in Den Haag in het graf naast zijn eerste vrouw Margaretha van Brieg bijgezet. Hij werd opgevolgd door zijn zoon Willem VI.
1358-1359: Machtsstrijd in Holland en Zeeland.
Albrecht van Beieren kwam in Holland en Zeeland aan de macht nadat zijn broer graaf Willem V in 1358 op een feestavond krankzinnig werd en een van zijn vazallen doodstak. Volgens bronnen uit de tijd was Willem al langer geestesziek. Omdat de graaf niet langer in staat was zijn gebieden te besturen werd Albrecht vanuit zijn slot aan de Donau in het Beierse Straubing naar Holland geroepen. Albrecht nam als ruwaard de macht over en liet zijn broer opsluiten in het grafelijk kasteel van Le Quesnoy in Henegouwen (tegenwoordig in Noord-Frankrijk).
Hoekse en Kabeljauwse twisten.
Meteen na aankomst in Holland werd Albrecht van Beieren geconfronteerd met de vijandschap van een van de machtigste Zeeuwse edelen, Floris van Borselen (Kabeljauw). Deze was burggraaf van Heusden en zegelbewaarder van Albrechts broer graaf Willem V. Hij weigerde het zegel van de gestoorde graaf over te dragen aan diens broer Albrecht en belegerde vervolgens met helpers de stad Middelburg waarmee hij conflicten had. Hij bleef zich verzetten tegen Albrecht van Beieren, die hierop het Heusdense slot en stad belegerde. 
Herman van Naden, de commandant van de opstandige slotvoogd van Heusden, wist het tot begin 1359 vol te houden en zag zich na een bestorming van de burcht uiteindelijk gedwongen zich over te geven. Floris van Borselen verzoende zich vervolgens met Albrecht van Beieren.
Albrecht gebruikte veel machtsvertoon om de Hollandse en Zeeuwse gebieden te pacificeren. Hij wist de belegeraars van Middelburg tot de terugtocht te dwingen.
Ook in Holland werd door Albrecht van Beieren met veel kracht ingegrepen. In het dorp Castricum in het noordelijke Kennemerland was omstreeks 7 oktober 1358 Reinoud van Brederode, de Hoekse baljuw van Kennemerland, overvallen door diverse personen. De oorsprong lag in een reeds tientallen jaren durende familievete tussen de families Van Heemskerk en Brederode.
De daders vonden in de stad Delft, in Zeeland en op het kasteel in Heemskerk onderdak. Vanaf 24 november 1358 liet Albrecht het kasteel van Heemskerk vier maanden lang belegeren. Op 24 maart 1359 werd Wouter van Heemskerk gedwongen zich over te geven.
Veel daders verbleven in Delft. Vanaf 11 maart 1359 werd Delft gedurende een maand belegerd. Na de overgave van Delft werden de stadsmuren afgebroken (de stenen werden gebruikt om de muren rond het Haagse Binnenhof te versterken) en het poorthuis werd gesloopt. Duizend Delftse mannen en vijfhonderd vrouwen moesten na de overgave als bestraffing op blote voeten door Den Haag lopen en knielen voor Albrecht van Beieren en hem vergiffenis vragen.
Rechtspraak in Zeeland.
Albrecht van Beieren kwam regelmatig naar Zeeland om recht te spreken in de Hoge Vierschaar. Deze grafelijke rechtbank vereiste de persoonlijke aanwezigheid van de graaf of van zijn oudste zoon als plaatsvervanger. De rechtbank kwam in de Zeeuwse steden Middelburg en Zierikzee bijeen en berechtte zware misdrijven als doodslag en verkrachting.
Albrecht van Beieren bezocht Zeeland veelvuldig om de vierschaar te leiden, weliswaar niet alle jaren zoals aan het einde van de 15e eeuw werd beweerd, maar tijdens de 46 bestuursjaren van Albrecht van Beieren is de Hoge Vierschaar in Zeeland in 33 jaren bijeengekomen.
1390-1404: Grote tegenstellingen aan het hof in Holland.
Omstreeks 1390 waren aan het hof in Den Haag grote tegenstellingen zichtbaar. In 1390 en 1391 stonden aan het hof twee groepen edellieden tegenover elkaar. In de eigentijdse bronnen werden deze twee partijen reeds aangeduid met de woorden Hoeken en Kabeljauwen. De laatste partij onder leiding van Jan van Arkel kreeg in eerste instantie de overhand aan het Haagse hof. De andersgezinde edellieden (de Hoeken) verloren hun invloed en plaatsen in de grafelijke raad.
In de jaren negentig van de veertiende eeuw steeg de macht van de Kabeljauwse edelman Jan van Arkel aan het grafelijk hof in Den Haag tot ongekende hoogte. Hij gold aan het hof als de voornaamste raadsman van Albrecht van Beieren. Deze positie bleek niet lang houdbaar. Van Arkel had een goede relatie met graaf Albrecht, maar een uiterst slechte verstandhouding met diens zoon Willem van Oostervant. Nadat de invloed van Willem aan het hof toenam, verkleinde de macht van Jan van Arkel. De situatie verslechterde dusdanig dat Jan van Arkel niet alleen zijn voorkeurspositie aan het grafelijk hof verloor, maar in 1401 ook alle Hollandse en Zeeuwse leengoederen.
Nadat Albrechts vrouw Margaretha in 1386 was overleden, kreeg Albrecht met verschillende edelvrouwen een relatie. Aleid van Poelgeest was na 1388 de uitverkorene van de vorst. In de nacht van 21 op 22 september 1392 werd zij samen met Willem Cuser dood geslagen. Volgens de oudste aantekeningen was dat in de 'kooltuyn' (het huidige Plein), latere bronnen noemen ook het Buitenhof. Willem Cuser was een van de belangrijkste dienaren van Albrecht van Beieren en een vertegenwoordiger van de Kabeljauwse partij. Dirk de Blote en zijn verwanten werden beschouwd als de hoofddaders van deze aanslag. Zij hadden bij graaf Albrecht van Beieren het bezitsrecht van het leengoed Ter Hoecke in Rijswijk aangevochten. De graaf had dit leengoed, waarop Dirk de Blote meende recht te hebben, niet aan hem maar aan zijn eigen minnares Aleid van Poelgeest doen toekomen. Willem Cuser had ernstige geschillen met verschillende hovelingen.
Hiermee sloeg de vlam in de pan. De maatregelen die graaf Albrecht van Beieren vanaf november 1392 nam tegen de direct en de indirect betrokkenen bij de aanslag op zijn dienaar en zijn geliefde waren fors. Behalve dat hij een aanzienlijk aantal gevluchte personen verbande en hun bezittingen en eigendommen confisqueerde, kregen verwanten van Willem Cuser en Aleid van Poelgeest toestemming om wraak te nemen. Door de wraakacties vielen verschillende slachtoffers. Onder de ballingen bevond zich ook Albrecht van Beierens eigen zoon Willem van Oostervant. Ook werd als bestraffing een groot aantal woonhuizen van verbannen daders en medeplichtigen afgebroken. Het kwam tot een treffen in juli 1393 in het Land van Altena, waar Albrecht van Beieren de stadsmuren van Woudrichem afbrak en het beleg voor Kasteel Altena sloeg, hij nam vele Hoeken gevangen, maar velen wisten ook te ontkomen.
Om de verzoening tussen Albrecht van Beieren en zijn uit de gratie geraakte zoon te laten lukken is uitgebreid bemiddeld, onder meer door vertegenwoordigers van de hertog van Bourgondië en Johanna, hertogin van Brabant. Op 8 september 1394 kwam na langdurige onderhandelingen in Reimerswaal een verzoening tot stand tussen Willem van Oostervant en zijn voornaamste vijanden, waaronder Jan van Arkel en Coen Cuser, de vader van de doodgeslagen Willem.
Willem van Oostervant zal na zijn terugkeer ongetwijfeld bij zijn vader erop aan hebben gedrongen dat ook zijn verbannen adviseurs weer mochten terugkeren. De meesten keerden in 1396 terug. De definitieve verzoening tussen de daders en de verwanten van Willem Cuser en Aleid van Poelgeest zou Albrecht van Beieren niet meer meemaken. Pas op 25 oktober 1413 kwamen de daders en de verwanten van de slachtoffers tot overeenstemming over de inhoud van het zoenverdrag.
1396-1401: Friese oorlog.
Na de verzoening met zijn zoon Willem VI besloot Albrecht van Beieren in 1396 voor zijn rechten in Friesland te strijden. Gedurende vijf jaar (1396-1401) voerde Albrecht van Beieren een actieve politiek die gericht was op de gewelddadige onderwerping van Friesland; de zogenoemde Friese Oorlog. In 1398 erkende een deel van de Friezen Albrecht als hun heer.
In de periode 1396-1401 ondernam Albrecht van Beieren drie grote veldtochten en een kleinere expeditie naar Friesland. In 1396 landde de graaf bij Kuinre en versloeg de Friezen bij Schoterzijl. In 1398 volgde een tweede tocht. Het verkrijgen van een militair overwicht was moeilijk, maar uiteindelijk kwam het in 1401 tot een wapenstilstand, de Vrede van Bolsward. In dat zelfde jaar trok hij zich helemaal terug uit Friesland omdat hij zijn handen vol had aan de Arkelse oorlog.
Politieke en culturele betekenis.
Aan het Haagse hof trad Albrecht van Beieren veelvuldig als bemiddelaar in conflicten op. Ook bij tegenstellingen in de Hollandse stadsbesturen poogde hij als bemiddelaar te opereren. De gevolgen van zijn poging in 1404 om in te grijpen in de conflicten in de stad Haarlem zijn de graaf van Holland mogelijk dat jaar fataal geworden.
Hij ging de Nederlandse geschiedenis in door het ingrijpende privilege dat hij in 1400 verleende aan het bestuur van de stad Amsterdam, waardoor de burgemeesters van de stad bijna vier eeuwen lang een grote mate van onafhankelijkheid verkregen.
In 1390 werd in zijn opdracht het kasteel van Schagen gebouwd. In eerste instantie was het een groot woonhuis voor de heer van Schagen, maar in 1440 werd het tot een echt kasteel verbouwd door een van de bastaardzonen van Albrecht: Willem 'de Bastaard' van Holland. Van dit laat-middeleeuwse kasteel zijn tegenwoordig nog maar twee torens over.
Ook heeft hij een grote rol gespeeld in de ontwikkeling van Den Haag. Den Haag werd een echte grafelijke residentie onder Albrecht van Beieren. Het grafelijk complex werd uitgebreid. Vooral aan de zijde van de Hofvijver verrees een dichte bebouwing.
De plaats ontving van Albrecht in 1370 vele privileges. Zo gaf hij belastingvoordeel aan iedereen die zich in Den Haag vestigde; hierdoor steeg het aantal inwoners van het dorp. Ook benoemde hij een eigen bestuur en gezagshandhavers en op 18 mei 1373 schonk hij aan de inwoners van Den Haag vrijstelling van tolheffingen in al zijn landen. De grafelijke aanwezigheid bracht nieuwe welvaart naar Den Haag. Hij verleende aan Den Haag echter geen stadsrechten. Dat deed hij wel in Woerden, op 13 maart 1372, als dank voor de verdedigingswerken die de inwoners hadden aangelegd als verdediging tegen het bisdom Utrecht. Uit een in 2021 ontdekte brief uit het Haagse gemeentearchief bleek echter dat Woudenberg en niet Woerden deze stadsrechten had moeten krijgen. 
Het culturele leven aan het Haagse hof kende onder Albrecht van Beieren bloeiende jaren. Hij nodigde dichters, musici en artiesten uit aan het hof. Zijn Beierse achtergrond bleek duidelijk uit de artiesten die hij uitnodigde. Veel Duitstalige dichters bezochten het hof. Hollandse kunstenaars trokken op hun beurt naar Beieren.

</doc>
<doc id="28130" url="https://nl.wikipedia.org/wiki?curid=28130" title="João Gilberto">
João Gilberto

João Gilberto (Juazeiro (Bahia), 10 juni 1931 – Rio de Janeiro, 6 juli 2019) was een Braziliaans musicus. Hij was de eigenlijke uitvinder van de muziekstijl bossanova. Hij bracht in samenwerking met Tom Jobim diens composities naar een groot internationaal publiek.
Loopbaan.
Vanwege zijn immens belang voor de muzikale vernieuwing, werd hij in eigen land O Mito genoemd, wat 'de legende' betekent. Onder invloed van jazzartiesten als Duke Ellington vermengde hij jazz en Braziliaanse dansmuziek (samba). Sinds 1960 bracht hij jaar na jaar vele albums uit.
Bossanova, allicht de meest persoonlijke en internationale van Braziliaanse muziekvormen, is gezegend met heel wat getalenteerde componisten. Tot de bekendste musici behoort Antonio Carlos (Tom) Jobim. Veelal in samenwerking met zijn landgenoot, de (tekst)dichter Vinicius de Moraes, soms met andere artiesten, schreef Jobim veel wereldberoemde en tijdloze bossanovastandards, zoals "Garota de Ipanema" ("Girl from Ipanema"), "Desafinado" ("Out of tune"), "Insensatez" ("How Insensitive") en "Corcovado" ("Quiet Nights And Quiet Stars"). Toch waren deze liederen oorspronkelijk niet bijzonder vernieuwend en pasten nog helemaal binnen de traditie van de samba-"canção" (samba-"song", een tragere, meer lyrische versie van samba). Pas sinds 1958, toen de jonge zanger en autodidact-gitarist Gilberto deze songs, na jaren studie, een nieuwe interpretatie en ritme gaf, veroverde de nieuwe sound de wereld als bossanova.
"Chega de Saudade" ("No More Blues", of letterlijk: "Genoeg van verlangen") is algemeen erkend als het lied (single) dat zowel de bossanovabeweging als Gilberto's carrière definitief lanceerde.
Ook Gilberto zelf schreef heel wat klassiekers, zoals "Hô-Ba-La-Lá" en "Bim-Bom", dat wordt beschouwd als het eerste bossanovanummer.
Gilberto's zoete, bijna fluisterende zang gaf een sensueel effect, terwijl uit zijn gitaar, die hij zowel als harmonisch als percussief instrument gebruikte, een swingend ritme vloeide. Een bijzondere combinatie die erg verleidelijk bleek. Deze stijl paste hij toe op alles wat hij vertolkte, inclusief interpretaties van oudere populaire nummers. Hij zong meestal niet samen met het gitaarritme, maar net ervoor of erachter.
De samenwerking met jazzsaxofonist Stan Getz (in contact gebracht met Gilberto's bossanova door fan Charlie Byrd), met het album "Getz/Gilberto" uit 1964, was een gigantisch succes, dat alle internationale jazzhitparades aanvoerde en zelfs scoorde in de populaire charts. In de Verenigde Staten bleef het album 96 weken in de charts en won Grammy Awards, o.a. voor "Album van het jaar". Getz scoorde nog met een viertal bossanova-albums.
Gilberto verkoos meestal een minimalistische begeleiding, vaak enkel zijn gitaar. Hij was sinds het begin internationaal gericht, en nam ook songs op in het Engels (Amerikaanse standards), Spaans, Frans, Italiaans, zonder hierbij zijn Braziliaanse wortels te verloochenen. Gilberto toerde langs verscheidene jazzfestivals en oogstte successen in de Verenigde Staten, Europa en Japan. Deze live-successen blijken tevens uit zijn live-albums (waaronder: "Live in Montreux", "Live at Umbria Jazz" en "Live in Tokyo"). Hij verbleef een tijd in Mexico en woonde 18 jaar in de VS. In 1980 keerde hij terug naar Brazilië.
Betekenis.
Gilberto is een voorbeeld voor de groten van de Braziliaanse muziek, vanwege zijn vernieuwing en zijn focus op louter artistieke (niet commerciële) songkeuzes. Hij wordt in zijn thuisland tevens, meer dan wie ook, verantwoordelijk geacht voor de populaire revival van vergeten songs uit de eerste vijf decennia van de twintigste eeuw. 
Gilberto gaf zelden tot nooit interviews. Hij stond bekend als een eigenzinnig en veeleisend artiest en zijn relatie met het publiek was niet altijd eenvoudig. Soms weigerde hij te spelen in een onvoldoende akoestiek, eiste hij bij optredens dat het publiek meer respect betoonde of dat de airconditioning af moest. In ieder geval is zijn wereldklasse blijvend gewaardeerd met telkens uitverkochte zalen.
De toonaangevende en veelzijdige Braziliaanse artiest Caetano Veloso is sterk beïnvloed door Gilberto. Ze traden samen op (João noemde Caetano daarbij "de toekomst"), coverden nummers van elkaar en Veloso produceerde Gilberto's album "João Voz e violão" (João, stem en gitaar) uit 2000. Dit album leverde hem opnieuw een Grammy Award op.
Miles Davis zei over hem: "He could read a newspaper and sound good." (Zelfs als hij zomaar een krant zou voorlezen, klinkt hij geweldig.)
Privéleven.
Gilberto was van 1959 tot 1964 gehuwd met zangeres Astrud Gilberto. Samen hadden ze twee zonen. Door de samenwerking van het echtpaar met Stan Getz werd ook Astrud Gilberto een wereldster. In 1965 trouwde hij met zangeres Miúcha (Heloísa Maria Buarque de Hollanda, 1937-2018). Hun dochter Bebel Gilberto heeft enkele albums uitgebracht met een mengeling van bossanova en andere (elektronische) invloeden.

</doc>
<doc id="28131" url="https://nl.wikipedia.org/wiki?curid=28131" title="Joao Gilberto">
Joao Gilberto



</doc>
<doc id="28133" url="https://nl.wikipedia.org/wiki?curid=28133" title="Credo (mis)">
Credo (mis)

Het Credo is de geloofsbelijdenis van de Katholieke Kerk die tijdens de zondagse eucharistie of mis, hoogfeest of vieringen van plechtige aard in het Latijn of de eigen landstaal wordt gezongen of in dialoog tussen de priester en de aanwezige gelovigen wordt gereciteerd. Tijdens een requiemmis en in de liturgieën van het Paastriduüm wordt het Credo weggelaten. In de viering van de Paaswake vindt meestal de hernieuwing van de Doopbeloften plaats in dialoogvorm die inhoudelijk de lijn van het Credo volgt. 
De tekst van het Credo (Ik geloof…) is binnen het christendom onderwerp van veel discussie geweest en een van de oorzaken van het schisma tussen de Kerk van Rome en de oosters-orthodoxe kerken in 1054.
Melodie.
De melodie waarop het Credo tijdens de mis traditioneel wordt gezongen (als een van de gezangen van het ordinarium) is eenstemmig. Het kende verschillende uitvoeringen: zowel de Mozarabische en de Galicische, als de gregoriaanse. De eerste twee dateren uit 589 op basis van de tekst van de geloofsbelijdenis van Nicea-Constantinopel (329/381). Deze worden in de rooms-katholieke kerken niet meer gebruikt. Daarbinnen gelden de gregoriaanse melodieën, die in verschillende modi (kerktonen) in 1071 werden ingevoerd in de liturgie, tot op de dag van vandaag als officieel. Hoewel traditioneel tijdens de gezongen mis de gregoriaanse melodie wordt gebruikt, is het toegestaan en ook niet ongebruikelijk dat tijdens de mis andere melodieën worden gebruikt en er meerstemmig wordt gezongen. Een groot aantal componisten heeft zich sedert de Middeleeuwen gewijd aan het componeren van dit soort muzikale 'missen', eigenlijk "ordinariumcycli".
In de volkstalen.
Nadat op het Tweede Vaticaans Concilie middels het document Sacrosanctum Concilium, Constitutie over de heilige Liturgie (4 december 1963), was besloten toestemming te geven de Mis naast het Latijn ook in de volkstaal te vieren, zijn er voor de Nederlandse en Belgische kerkprovincie vele geloofsbelijdenissen gecomponeerd, waarin de celebrant, een voorzanger of een koor in wisselzang met de gelovige gemeenschap het geloof zingend belijden. Meestal wordt hiervoor de tekst gebruikt van de Apostolische geloofsbelijdenis.

</doc>
<doc id="28134" url="https://nl.wikipedia.org/wiki?curid=28134" title="Pneumatiek">
Pneumatiek

Pneumatiek is de studie van samengeperste gassen (in de praktijk meestal lucht), de daarmee mogelijke schakeltechnieken (ventielen) en de studie van door lucht aangedreven apparaten zoals pompen en cilinders. Pneumatiek valt onder het vakgebied werktuigbouwkunde.
Historie.
Pneumatiek werd vroeger veel toegepast in de regeltechniek onder meer voor de uitvoering van PID-regelaars. Tegenwoordig wordt pneumatiek nog veel gebruikt in klepstandsstellers om kleppen in een productieproces te besturen.
Daarnaast wordt het op grote schaal toegepast in de machinebouw, waarbij pneumatische cilinders lineaire en roterende bewegingen verzorgen, zoals in industriële verplaatsingssystemen zoals lopende banden. De grote voordelen van deze aandrijftechniek zijn de lage aanschafkosten, de betrouwbaarheid en de eenvoudige aansturing.

</doc>
<doc id="28135" url="https://nl.wikipedia.org/wiki?curid=28135" title="Mis">
Mis

Een mis, ook Heilige Mis of, in de oosterse kerken, "Goddelijke Liturgie", is in de Katholieke Kerk de gebruikelijke naam voor een religieuze bijeenkomst, meestal in een kerkgebouw, waarbij een priester als celebrant de eucharistie ("het misoffer") viert. Erediensten waarbij geen eucharistie plaatsvindt (bijvoorbeeld vespers of lof) zijn geen missen. Ook de Oud-Katholieke Kerken, de Oosters-Orthodoxie en (soms) de Lutherse Kerk en Anglicaanse Gemeenschap gebruiken deze term. Het woord 'mis' wordt niet gebruikt voor een kerkdienst in een protestantse kerk.
Iedere mis verloopt volgens een vaste structuur van teksten, gezangen en rituelen. De teksten zijn veelal in het Nederlands, maar Latijn is ook mogelijk. Een mis kent grofweg twee onderdelen de 'liturgie van het woord', en de 'liturgie aan tafel' (het altaar). Bij de liturgie van het woord staan de voorlezing van bijbelteksten (epistel en evangelie) en de overweging (preek) centraal. Bij de liturgie aan tafel staan het lijden, de dood en de opstanding van Jezus centraal, waarbij de gelovige gemeente wordt uitgenodigd om deel te hebben aan de maaltijd van de Heer, en het sacrament van de eucharistie te ontvangen. De mis is volgens de katholieke leer "de onbloedige offerande van het Nieuwe verbond", waarin het lichaam en het bloed van Christus, onder de gedaanten van brood en wijn, door de priester aan het altaar aan God worden opgedragen en het offer van het kruis zodoende wordt hernieuwd. De Oud-Katholieke Kerk heeft hier een gedifferentieerde visie op.
Etymologie.
Het woord 'mis' komt van het woord "missa", een Latijns woord voor 'wegzending', en verwijst naar de woorden van de priester of diaken tegen het einde van de liturgie: "Ite Missa Est" ("Gaat het is de heenzending" of "Gaat, het offer is voltrokken").
Liturgie van de mis.
De Kerk in het Westen gebruikt in de liturgie meestal de Latijnse ritus, in de Kerk van het Oosten is de Oosterse liturgie het meest gebruikelijk.
Lange tijd werd de mis in het westerse christendom enkel in het Latijn opgedragen en gezongen volgens de Tridentijnse ritus, zo genoemd naar het Concilie van Trente dat Paus Pius V ertoe zette de bestaande liturgie vast te leggen. In 1970 kwam een nieuwe liturgie in gebruik, de "Novus Ordo Missae", die geïntroduceerd werd onder paus Paulus VI. Om pastorale redenen werd het na het Tweede Vaticaans Concilie ook toegestaan de mis in zijn geheel of gedeeltelijk op te dragen in de landstaal van de gelovigen. Vele parochies hebben dit sinds de tweede helft van de jaren 1960 toegepast. Heden ten dage komen bij hoge uitzondering zelfs zogenaamde 'dialectmissen' voor. Het Tweede Vaticaans Concilie bevestigde tegelijkertijd het Latijn als de taal van de westerse liturgie en het is een wijdverbreid misverstand dat het Latijn zou zijn afgeschaft.
Een mis is een liturgische plechtigheid, die door een priester voor de aanwezigen wordt opgedragen. Men gebruikt ook de termen een mis "doen", "celebreren", "lezen" of "zingen". Heden ten dage spreekt men soms ook over de voorganger in de liturgie. De priester wordt hierbij geholpen door één of meerdere misdienaars. Veel onderdelen in de mis zijn door de gebruikte symboliek en sacramentele handelingen sterk mystagogisch, wat in de katholieke theologie wil zeggen: het symbool of het ritueel bewerkt een manifestatie van het onzichtbare, oftewel de betekenis achter het symbool wordt werkelijkheid. Dit is speciaal van belang in verband met de betekenis die aan de eucharistie gehecht wordt. Met de eucharistie wordt het offer van Christus aan het kruis niet alleen herdacht, maar volgens de katholieke traditie bij elke viering opnieuw tegenwoordig gesteld. In die zin is de mis ook daadwerkelijk een offerdienst. Dit in tegenstelling tot de protestantse theologie en eredienst, waarin de gebruikte symbolen (brood en wijn) slechts een tekenfunctie, een herinnerings- en gedenkingswaarde hebben en waar de offergedachte nadrukkelijk wordt afgewezen.
In de mis hebben onder meer wierook (geur als van het hemelse, boven het alledaagse uit), kaarsen, de Bijbelboeken, het altaarmissaal (boek met gebeden van de liturgie), het altaar (symbool van het offer van Christus) en bovenal de geconsacreerde hostie (gedaante van brood) en wijn (gedaante van wijn) belangrijke tekenwaarde. Tegelijkertijd heeft de gebruikte symboliek een mystagogische waarde, die de gelovige helpt zich open te stellen voor de werkelijkheid, die in de liturgie zichtbaar wordt.
Sinds enkele decennia kunnen missen ook buiten de kerk beluisterd worden. Deze toepassing heet kerkradio en is bedoeld voor onder andere zieken, ouderen en mensen die om een of andere reden niet in staat zijn hun eigen mis bij te wonen. Tijdens de coronapandemie van 2020, toen het voor kerkgangers onmogelijk of te risicovol was om een mis bij te wonen, zijn veel kerken begonnen met het online streamen van hun wekelijkse misvieringen.
Opbouw van de mis.
Mis van Paulus VI.
Dit is de nieuwe vorm van de Romeinse ritus en thans de meest gebruikelijke manier om de mis te celebreren. De priester is naar het volk gekeerd tijdens het opdragen van de mis. De viering wordt gewoonlijk in de volkstaal opgedragen.
Tridentijnse Mis.
De Tridentijnse mis is de traditionele vorm van de Romeinse ritus, die standaard was voor het Tweede Vaticaans Concilie (1962-1965). Deze mis wordt steeds "ad orientem" en in het Latijn gevierd. De lezingen (in sommige gevallen) en de homilie worden daarbij in de volkstaal gegeven. Binnen enkele traditionalistische congregaties, zoals de Priesterbroederschap Sint Pius X, is de Tridentijnse mis de standaard en enige vorm van de Romeinse ritus.
Misstipendia.
Gelovigen kunnen een verzoek richten aan een pastoor of een priester in een klooster om een mis op te laten dragen voor een bijzondere intentie ("misintentie") tegen betaling van een stipendium aan de parochiekerk of het klooster. Gedurende de eredienst wordt gemeld aan wie de mis is opgedragen en een moment van (stil) gebed ingelast voor die persoon of intentie. Meestal heeft een dergelijke misintentie betrekking op een overleden familielid, bijvoorbeeld bij een zeswekendienst of jaardienst. Het "Wetboek van Canoniek Recht" vraagt dat de bisdommen van eenzelfde kerkprovincie gezamenlijke afspraken maken over de hoogte van de bijdragen van gelovigen bij sacramentele vieringen en begrafenissen.
De mis in de muziek.
Onder een mis kan ook worden verstaan, de ondersteunende muziek, die gecomponeerd is voor de vaste onderdelen van een mis. In de klassieke muziek neemt de mis verschillende vormen aan, zoals vocaal, meerstemmige missen van Palestrina en Byrd, de Hohe Messe van Bach, de Missa Solemnis van Beethoven en de Krönungsmesse en het Requiem van Mozart. Aleksandr Gretsjaninov (1864-1956) schreef de beroemde Missa Festiva, Berlioz (1824) en Louis Vierne zijn componist van een Messe Solemnelle en Andrew Lloyd Webber componeerde ook een Requiem voor zangers, kerkorgel en orkest.
Het ordinarium van de mis, dit zijn de vast wederkerende gezangen, bestaat uit:
Het Proprium bestaat uit:
Soorten missen.
Enkele specifieke vormen van missen:

</doc>
<doc id="28136" url="https://nl.wikipedia.org/wiki?curid=28136" title="Requiem Mis">
Requiem Mis



</doc>
<doc id="28137" url="https://nl.wikipedia.org/wiki?curid=28137" title="Hydroliek">
Hydroliek



</doc>
<doc id="28138" url="https://nl.wikipedia.org/wiki?curid=28138" title="Hydrauliek">
Hydrauliek

Hydrauliek is een aandrijftechniek die gebruikmaakt van vloeistof, de hydraulische vloeistof, onder (hoge) druk. Het is een onderdeel van de werktuigbouwkunde.
Typen.
Er zijn verschillende mogelijkheden om hydraulieksystemen in te delen; de hier gehanteerde indeling is voor discussie open:
In simpele systemen worden simpele, goedkope componenten gebruikt zoals tandwielpompen, schottenpompen en schottenmotoren: simpele cilinders die bij een mankement ook niet meer zijn te repareren. Deze systemen werken meestal op lage vermogens van enkele kilowatts en worden gebruikt bij bijvoorbeeld vuilniswagens en betonmixers. De werkdruk van de hydraulische vloeistof blijft meestal onder de 120 bar en de technische levensduur van deze systemen is beperkt.
Hydraulische systemen worden het meest toegepast in mobiele systemen als vliegtuigen, graafmachines, bulldozers en vorkheftrucks. Hier wordt hoge kwaliteit gebruikt. Werkdrukken tot 400 bar zijn geen uitzondering. Er wordt erg veel aandacht aan de rendementen besteed. Lekkages zijn uit den boze en ook geluid is een belangrijke factor. Vaak gaat het bij deze aandrijvingen over grotere series.
Industriële systemen zijn aandrijvingen bij bijvoorbeeld hoogovens, windturbines en aandrijvingen van grote lieren. Bagger- en offshore schepen bevatten ook veel hydraulische aandrijvingen. Ook bruggen en sluizen worden vaak hydraulisch aangedreven. Een voorbeeld in Nederland van een object dat met hydrauliek aandrijving werkt is de Oosterscheldekering. Alle schuiven van deze waterkering worden hydraulisch naar beneden en omhoog gestuurd. Het gaat vaak om grote vermogens, dat betekent grote en dure componenten. Vaak gaat het om volcontinu aandrijvingen, zodat het rendement, maar ook de levensduurverwachting van de componenten belangrijk is. Wanneer de verwachte levensduur hoog moet zijn worden meestal werkdrukken gebruikt tot ongeveer 250 bar.
Speciale systemen kunnen bijvoorbeeld (passieve) deiningscompensatiesystemen zijn, waar een aantal cilinders verbonden is met een hydropneumatisch mediumscheider en een gasvolume, waardoor een enorme veer wordt gecreëerd. Deze systemen worden vaak speciaal voor de toepassing ontworpen en er worden kwalitatief gezien de beste componenten ingezet.
Hydraulische onderdelen.
Een hydraulisch systeem bestaat in principe uit:
In het generatorisch deel wordt het aandrijfvermogen (toerental en koppel) omgezet in hydraulisch vermogen (debiet en druk). Het hydraulisch vermogen wordt in het motorisch deel van de aandrijving dan weer omgezet in kracht en snelheid (hydraulische cilinder) of toerental en koppel (hydromotor).
Pompen.
In de hydrauliek worden uitsluitend verdringerpompen toegepast. Daarbij is het debiet (opbrengst in m3/sec) van de pompen min of meer onafhankelijk van de druk. De meeste pompen hebben een constante opbrengst, duurdere typen zijn soms zo uitgevoerd dat het slagvolume kan worden versteld.
Typen pompen:
Schroefpompen worden in de regel gebruikt om grote hoeveelheden hydraulische olie met relatief lage druk te verpompen. Aan boord van schepen heeft men vaak een constant druksysteem, waarop over het hele schip componenten worden aangesloten; hiervoor werden vaak schroefpompen, die weinig geluid maken ingezet.
Tandwielpompen zijn vrij goedkope hydraulische pompen, maar geven een slecht rendement en kunnen ook geen erg hoge drukken aan, over een langere tijd. Schottenpompen zijn kwalitatief weer beter dan tandwielpompen en worden ook toegepast vanwege het lage geluid. Voor hoge druk kwalitatief goede hydraulische systemen worden echter meestal (al dan niet verstelbare) axiale plunjerpompen gebruikt. Radiale plunjerpompen worden meestal gebruikt voor drukken van (tot ver boven) 250 bar en voor relatief kleine opbrengsten.
Motoren.
Men onderscheidt :
Hydraulische cilinders kan men op veel manieren indelen. Allereerst zijn er eentrapscilinders en meertraps(telescoop)cilinders. Er zijn enkelwerkende cilinders, die kunnen worden uitgebracht, of ingetrokken door de hydraulische vloeistof, maar de andere beweging vindt plaats door uitwendige krachten en er zijn dubbelwerkende cilinders die worden ingeschoven en uitgeschoven door de hydraulische vloeistof. Men kan de cilinders indelen in werkdrukranges, bijvoorbeeld 0-60 bar, 0-160 bar, 0-220 bar, 0-360 bar enzovoort. Er zijn gestandaardiseerde cilinders waar koppen, bodems, zuigers etc voor een bepaalde diameter klaar liggen en waar men de buis en de stang nog moet afkorten op de gewenste slaglengte; er zijn echter ook cilinders die geheel opnieuw ontworpen worden. Bij relatief goedkope cilinders ziet men dat de bodem aan het huis gelast is en de kop meestal met een speciale simpele verbinding aan de mantel kan worden bevestigd. Bij iets duurdere cilinders is de kop op de buis geschroefd. Bij de allerduurste cilinders is er aan beide zijden van de cilinderbuis een soort flens gelast, zodat zowel bodem als kop aan de cilinderbuis worden gebout. De zuiger wordt meestal aan de stang geschroefd en dan nog eens geborgd.
Afdichtingen vindt men in de zuiger. Dit kunnen zijn speciale afdichtingen, die voor dit doel zijn ontworpen, of standaard pakketten. Ook tussen cilinderkop en stang vindt men een afdichtingsset.
Belangrijk voor de kwaliteit van de cilinder is ook de bescherming van de zuigerstang. Probleem met de zuigerstang is eventuele corrosie en erosie. Om dit te voorkomen wordt de zuigerstang minimaal voorzien van een chroomlaag. Indien er problemen met corrosie te verwachten zijn, is alleen een chroomlaag niet genoeg en gebruikt men een nikkel laag, gevolgd door een chroomlaag. Om de kwaliteit te verbeteren kan men de laagdiktes vergroten, ook is het mogelijk om een roestvast staal als basismateriaal te nemen.
Omdat vernikkelen en verchromen meestal erg belastend zijn voor het milieu zijn er de laatste 10 jaar ook andere systemen voorgesteld, soms gebaseerd op het opdampen van keramische lagen of het oplassen van inerte materialen.
Hydromotoren worden gebruikt om een roterende aandrijving te verkrijgen. Naar het principe onderscheidt men hier ook weer:
Verreweg de meeste hydromotoren hebben een constant slagvolume. Er zijn echter ook verstelbare axiale plunjermotoren, waarbij het slagvolume tot 0 kan worden teruggebracht, waardoor de motoren in theorie een oneindig grote draaisnelheid krijgen. Bij verstelbare radiale plunjermotoren kan men een aantal plunjers uitschakelen, waardoor het slagvolume in stapjes kan worden versteld. Ook geldt hier weer dezelfde indeling als bij de pompen. De tandradmotoren en de schottenmotoren zijn relatief goedkoop en hebben een matige kwaliteit. Axiale plunjermotoren zijn kwalitatief erg goed, maar hebben het nadeel dat de toerentallen meestal te hoog zijn voor het apparaat, dat moet worden aangedreven. Zo zijn er ook radiale plunjermotoren, die een erg groot slagvolume kunnen hebben en zodoende bij een hoog koppel een lagere snelheid kunnen leveren. Er zijn superhoogkoppelmotoren, waar de plunjers per omwenteling meer dan één bewegingen maken en men slagvolumes van zeg 20 liter kan bereiken.
Kleppen, ventielen en schuiven.
Tussen de pompen en de motoren (lineair en roterend) worden stuur- en regelelementen gebruikt om het hydraulisch systeem te regelen. Kleppen noemt men in het algemeen die componenten die in hun oorspronkelijke vorm een klep op een zitting hebben (terugslagkleppen, veiligheidskleppen, reduceerkleppen, balanceerkleppen etc). Richtingschuiven en -ventielen noemt men die componenten die zorgen voor het sturen en regelen van vloeistofstromen. De laatste componenten zijn vaak elektrisch bediend, soms aan/uit, soms regelbaar. "Stroomregelkleppen" zijn wat dat betreft eigenlijk geen kleppen, maar zijn al dan niet drukgecompenseerde smoringen.
Voordelen.
Nadelen zijn, vergeleken met een elektrische aandrijving, evenwel het slechte rendement, het vaak erg doordringende geluid en de veel voorkomende lekproblemen.
Milieu.
Veel hydraulische oliën zijn gebaseerd op minerale oliën. Bij lekkage van hydraulische olie kan de bodem verontreinigd worden. Om die reden zijn bio-hydraulische oliën ontwikkeld, gemaakt op basis van plantaardige oliën en vetten.
Verder worden oliën toegepast op basis van synthetische esters. Deze oliën hebben een minerale oorsprong, maar zijn wel biologisch afbreekbaar.
Toepassingen.
Hydraulische systemen worden vooral toegepast daar waar grote krachten nodig zijn, met een relatief lage snelheid.
Voorbeelden van toepassingen van hydraulische systemen zijn:

</doc>
<doc id="28139" url="https://nl.wikipedia.org/wiki?curid=28139" title="Millie Small">
Millie Small

Millicent Dolly May (Millie) Small (Clarendon (Jamaica), 6 oktober 1946 – Londen, 5 mei 2020) was een zangeres van Jamaicaanse afkomst.
Loopbaan.
Haar bijnaam was "The Blue Beat Girl". Ze werd ontdekt door Robert Blackwell, de broer van Island Records-oprichter Chris Blackwell. In 1963 vertrok ze naar Engeland, waar ze een cover opnam van het liedje "My Boy Lollipop". Deze single was een van de eerste en grootste ska-hits. Ernie Ranglin was de gitarist die haar begeleidde.
Small scoorde ook nog een hit met "Sweet William". In Jamaica werd zij bekroond met de Orde van Uitmuntendheid.
Small was de jongste van een gezin met 12 kinderen. Ze overleed in 2020 op 73-jarige leeftijd.

</doc>
<doc id="28141" url="https://nl.wikipedia.org/wiki?curid=28141" title="ROTTERDAM AHOY">
ROTTERDAM AHOY



</doc>
<doc id="28145" url="https://nl.wikipedia.org/wiki?curid=28145" title="Jacob Bronowski">
Jacob Bronowski

Jacob Bronowski (Łódź, 18 januari 1908 - East Hampton (New York), 22 augustus 1974) was een Britse dichter, wiskundige, wetenschapshistoricus en tv-presentator van Joods-Poolse afkomst.&lt;br&gt;Hij was de presentator van de BBC televisie- documentaireserie The Ascent of Man ("De wording van de mens") die werd uitgezonden in 1973, een jaar voor Bronowski's overlijden.
Leven.
Bronowski werd geboren in Łódź maar kwam in 1920 via Duitsland in Groot-Brittannië terecht. Hij studeerde wiskunde aan de Universiteit van Cambridge en promoveerde daar in 1933 op een onderwerp van algebraïsche meetkunde. Na de atoombom op Hiroshima richtte hij zijn aandacht op de biologie om geweld beter te kunnen begrijpen. Ook is hij als dichter actief geweest.
The Ascent of Man.
In deze populair-wetenschappelijke tv-serie (1973), geïnitieerd door David Attenborough, en het bijbehorende boek besprak hij de ontwikkeling van de cultuur van de vroege steentijd tot op heden. De nadruk lag op het ontstaan van de landbouw, de ontdekking van brons, de rol van het vuur, het wiel, tot aan de evolutietheorie, de ontdekking van de subatomaire structuur van de materie en de relativiteitstheorie. Bronowski verkeerde in de gelukkige positie dat hij vele mensen persoonlijk kende die de wetenschap van de twintigste eeuw vorm gaven. Zijn invalshoek en presentatie maakten van de serie een groot succes en gaven hem als presentator in Engeland en daarbuiten grote bekendheid. De serie werd in de jaren 70 ook op de Nederlandse televisie uitgezonden. "The ascent of man" inspireerde Carl Sagan tot zijn televisieserie "Cosmos" (1980) die eveneens over de wording van de westerse cultuur ging.
Zijn typische stijl van presenteren zorgde ervoor dat hij vermeld wordt in een aflevering van Monty Python's Flying Circus, en een keer geparodieerd werd door Van Kooten &amp; De Bie. 

</doc>
<doc id="28147" url="https://nl.wikipedia.org/wiki?curid=28147" title="Paus Innocentius XI">
Paus Innocentius XI

Paus Innocentius XI, geboren als "Benedetto Odescalchi" (Como, 19 mei 1611 – Rome, 12 augustus 1689) was paus van 1676 tot 1689.
Carrière.
Benedetto Odescalchi werd geboren in een rijke koopmansfamilie in Como, waar hij een opleiding kreeg bij de jezuïeten. Vervolgens studeerde hij rechten in Napels en Rome. In 1645 maakte paus Innocentius X hem kardinaal-legaat in Ferrara, waar hij door zijn hulp aan de ernstig zieken al gauw de bijnaam "vader der armen" kreeg. In 1650 werd hij bisschop van Novara: opnieuw gaf hij geld uit om het lijden van de armen en zieken in zijn diocese te verlichten. Met toestemming van de paus gaf hij deze post in 1656 op ten gunste van zijn broer Giulio en vertrok naar Rome. Hij nam er deel aan verschillende congregaties.
Pauskeuze.
Na het overlijden van paus Clemens IX in 1669 was Benedetto reeds een sterke kandidaat als opvolger, maar de Franse vorst Lodewijk XIV verhinderde zijn verkiezing. In 1676, toen zijn opvolger Clemens X stierf, probeerde Lodewijk weliswaar opnieuw de verkiezing van Benedetto Odescalchi te dwarsbomen, maar ditmaal vond hij een meerderheid van de kardinalen en de Romeinen tegenover zich. Op 21 september 1676 werd Benedetto officieel tot de nieuwe paus Innocentius XI gekozen.
Cornelis de Bruijn verbleef in Rome ten tijde van het conclaaf en schreef hier hetvolgende over:
""Den 21sten september van het zelve jaar 1676, nadat de kardinaalen vyf à zes weeken in het conclave opgeslooten waren geweest, wierd tot paus verkoozen Benedetto Odeschalchi die den naam van Innocentius den XIden aannam. Straks na zyne verheffing gaf de nieuwe paus order dat men alle de gevangenhuizen zou openzetten en degeenen welke geduurende de leedigheid van den stoel daar ingebracht waren, uitlaaten. ’t Is het gebruik by een nieuwe verkiezing deze gunst aan de gevangenen te betoonen, weshalven dan degeenen welken men dezelve niet wil laten genieten, tot meerder verzekertheid (gelyk ik hiervoor gezegd heb) bytyds in het kasteel S. Angelo gebracht worden. Dit veroorzaakt mede een groote vreugde en gewoel binnen Romen, alwaar ook noch de plechtigheden welke door de geestelyken omtrent den nieuwen paus geschieden, een ander jubeljaar schynen te vertoonen"."
Pontificaat.
Hervormingen.
Het pontificaat van Innocentius XI werd gekenmerkt door zijn strijd tegen het nepotisme en zijn sobere levensstijl. Onmiddellijk na zijn aantreden bracht hij de uitgaven van de Romeinse Curie drastisch terug en pakte het nepotisme onder de kardinalen hard aan. Met succes, want het astronomische tekort van 170.000 scudi bij zijn aantreden was binnen enkele jaren omgezet in een overschot. Zelf leefde de paus zeer sober: hij was een ware asceet die het volk meed, de meest onaangename vertrekken van het Vaticaanse paleis bewoonde en eenvoudige gewaden droeg. Voorts spoorde hij de kardinalen en zijn onderdanen eveneens zuiver te leven. Theaters achtte hij immoreel, diepe decolletés waren verboden en de paus stuurde zelfs dienders door Rome om korsetten en gewaagde kleding in beslag te nemen.
Persoonlijk zeer streng in de leer veroordeelde hij in 1679 een aantal laxistische jezuïetenstellingen en trad tevens op tegen het quiëtisme van Molinos. Alhoewel hij persoonlijk met Molinos bevriend was, gaf hij toch gehoor aan de wens van de inquisitie en veroordeelde in 1687 acht molinistische leerstellingen als ketterij.
Buitenlandse betrekkingen.
Innocentius lag tijdens zijn pontificaat geregeld overhoop met Lodewijk XIV. De Franse vorst probeerde steeds meer zijn invloed te doen gelden over de Kerk, tot woede van de paus. In 1682 dwong Lodewijk de clerus vier Gallicaanse artikelen af, die de macht van de paus over de Kerk in Frankrijk inperkten. Innocentius verklaarde de artikelen nog datzelfde jaar ongeldig.
Om de paus tegemoet te komen ging Lodewijk zich vervolgens als de meest christelijke vorst van Europa gedragen. Hij herriep in 1685 bovendien het Edict van Nantes, wat een hernieuwde gewelddadige vervolging van de Franse protestanten (hugenoten) inluidde. Innocentius liet echter weten deze drastische maatregelen niet op prijs te stellen.
Innocentius zette zich onvermoeibaar in voor de bevrijding van Wenen in 1683, toen de stad werd belegerd door de Turkse legers. Hij spoorde de Duitse vorsten en de Poolse koning Jan Sobieski aan legers naar Wenen te sturen en verstrekte hun omvangrijke sommen geld. Speciale missen en klokgelui in Rome moesten de naderende ramp afwenden – men vreesde dat de val van Wenen het einde van het christendom inluidde. Uiteindelijk doorstond Wenen het beleg en werden de Turken verslagen.
De paus zond tevens een nuntius naar Engeland, de eerste kerkelijke afgevaardigde die het land sinds 100 jaar aandeed. Innocentius had echter weinig waardering voor de rigoureuze methodes van de Engelse vorst Jacobus II om het katholicisme in zijn land te herstellen. Bovenal bestond de vrees dat de invloed van het katholieke Frankrijk zou groeien, dat juist op gespannen voet stond met de paus. Innocentius kwam de vorst dan ook niet te hulp tijdens de Glorious Revolution in 1688, toen Jacobus II van zijn troon werd gestoten door de protestante stadhouder Willem III van Nederland.
Slavernij.
Onder het pausschap van Innocentius XI vaardigde de Congregatie voor de Geloofsleer op 20 maart 1686 een vrij krachtige veroordeling uit van de Trans-Atlantische slavenhandel. De kardinalen waren onder de indruk van de eloquente getuigenis van Lourenço da Silva de Mendouça en onderschreven de elf proposities waarmee de kapucijnen diens zaak steunden. De uitspraak werd verspreid, maar was onvoldoende afdwingbaar om de Spaanse en Portugese slavenhouderij werkelijk bij te sturen.
Dood en zaligverklaring.
Innocentius stierf op 12 augustus 1689, na reeds lange tijd in zwakke gezondheid te hebben verkeerd. In 1714 zette paus Clemens XI het canonisatieproces van Innocentius in werking, maar wegens Franse protesten werd dat in 1744 weer opgeschort. Pius XII verklaarde hem op 7 oktober 1956 zalig. Zijn feestdag is 13 augustus. Het grafmonument voor Innocentius in de Sint Pieter van P. Monnot, naar een ontwerp van C. Maratti.
Trivia.
In de historische roman Imprimatur (Italië, 2002) beweerden de auteurs Rita Monaldi en Francesco Sorti dat paus Innocentius XI, via de bank van zijn familie Odescalchi uit Como, geld zou hebben geleend aan het protestantse huis van Oranje. Mede dankzij deze financiële hulp zou de Nederlandse stadhouder Willem III de Engelse vorst Jacobus II in 1688 van de troon hebben gestoten. Willem III schafte echter het katholicisme als staatsgodsdienst af. De paus zou hiermee het katholicisme en de Kerk hebben verraden voor eigen gewin. De onthulling veroorzaakte opschudding in Italië, maar bleek onjuist. De lening van 150.000 scudi dateerde van 1672 en kon geen impact hebben op de revolutie.

</doc>
<doc id="28148" url="https://nl.wikipedia.org/wiki?curid=28148" title="Biotoop">
Biotoop

Een biotoop (Gr: βίος (bíos) - leven, τόπος (tópos) - plaats) is een gebied met een uniform landschapstype (ecotoop) waarin een bepaalde levensgemeenschap met organismen kan gedijen.
Een biotoop moet worden onderscheiden van bioom, niche, verspreidingsgebied en habitat. Een habitat van een soort is de specifieke plaats (of plaatsen) waar deze soort zich ophoudt. Een biotoop kan een habitat zijn van verschillende soorten. In het biotoop bos kunnen bijvoorbeeld voorkomen de winterkoning, de eekhoorn en de berk. De winterkoning heeft zijn habitat in het bos, maar ook in andere biotopen zoals duin, moeras en stadstuin.
Milieufactoren.
Bij planten en vegetaties spreekt men ook wel van standplaats en standplaatsfactoren (abiotische en biotische factoren). Binnen een levensgemeenschap (of biocoenose) is een biotoop een specifiek ecosysteem dat zich dynamisch naar een climax zal ontwikkelen, die met het klimaat evolutionair zal veranderen.
Abiotische milieufactor is de term voor een externe milieufactor die geen biologische oorsprong heeft, zoals klimaat, bodem, reliëf en water. Biotische (milieu-)factoren zijn in een ecosysteem de organismen van andere soorten die invloed kunnen uitoefenen op het leven en de populatie van een soort. Daarnaast kunnen andere individuen van dezelfde soort een biotische factor zijn.
Voorbeelden.
Voorbeelden van onderling sterk verschillende biotopen zijn het hooggebergte, het tropisch regenwoud, savannes, moerassen en woestijnen. Ook rivieren, zeeën, meren, bossen, duinen en polders vormen een biotoop.
Molenbiotoop.
Ook bij windmolens spreekt men van het molenbiotoop, waarmee de omgeving van de molen, op zich een abiotisch element, bedoeld wordt. Staan er veel hoge objecten, zoals bomen of gebouwen, die de wind belemmeren, dan wordt van een slecht biotoop gesproken. Is het landschap om de molen vlak, zal men van een goed biotoop spreken, omdat er dan veel wind op de wieken gevangen kan worden.
Handleiding.
In de Europese Unie werd in het kader van het Corine-programma de CORINE gepubliceerd (), een handleiding waarin honderden verschillende biotopen beschreven en gedefinieerd worden.

</doc>
<doc id="28149" url="https://nl.wikipedia.org/wiki?curid=28149" title="Habitat">
Habitat

Een habitat, leefgebied of leefomgeving omvat alle mogelijke plaatsen waar een bepaald organisme voorkomt. Op deze plekken voldoen zowel biotische als abiotische factoren aan de minimale levensvoorwaarden het betreffende organisme, dat wil zeggen dat deze factoren binnen de toleranties van dat organisme blijven. Hierdoor kan het op deze plaatsen overleven, groeien en zich voortplanten. In de vegetatiekunde gebruikt men voor plantensoorten en voor plantengemeenschappen gewoonlijk de term standplaats in plaats van habitat.
De natuurlijke habitat van een soort is het type leefgebied waar deze soort gewoonlijk voorkomt en zich thuisvoelt, meer in het bijzonder het leefgebied waar de soort oorspronkelijk vandaan komt. 
Het begrip habitat wordt vaak verward met het begrip biotoop. Een biotoop beschrijft het geografische gebied waar een organisme leeft, terwijl een habitat uitgaat van de biotische en abiotische levensvoorwaarden van het organisme.
Zo is in het biotoop bos de bodem de habitat voor de pissebed. De habitat van gewone dophei ("Erica tetralix") wordt gekenmerkt door voedselarme, zure, en vochtige tot ronduit natte omstandigheden. De habitat van de grote brandnetel ("Urtica dioica") kenmerkt zich door stikstofrijke bodems. Een winterkoning heeft zijn habitat in meerdere biotopen, zoals bos, duin, moeras en stadstuin.
Leefomgeving.
Er wordt ook wel gesproken van leefomgeving. Voor de leefomgeving van mensen is er in Nederland het Planbureau voor de Leefomgeving. Bij de leefomgeving worden onderscheiden milieu, natuur en ruimte. Zie ook Omgevingsrecht, Omgevingsvergunning en Omgevingswet.

</doc>
<doc id="28150" url="https://nl.wikipedia.org/wiki?curid=28150" title="Julius Katchen">
Julius Katchen

Julius Katchen (Long Branch (New Jersey), 15 augustus 1926 – Parijs, 29 april 1969) was een Amerikaans pianist van Russische afkomst. Hij wordt beschouwd als een van de grootste virtuozen van de 20e eeuw.
Levensloop.
Katchen kwam uit een muzikale familie. Zijn grootouders gaven les op de conservatoria van Warschau en Moskou, zijn moeder was pianiste en zijn vader amateur violist.
Op 10-jarige leeftijd maakte hij zijn publieke debuut in Newark met Mozart's Piano Concerto in d K. 466. Een jaar later speelde hij hetzelfde concert met het Philadelphia Orchestra o.l.v. Eugene Ormandy aan de Philadelphia Academy of Music en een maand later, op 22 november in Carnegie Hall, met het New York Philharmonic o.l.v. John Barbirolli. Howard Taubman schreef destijds in de New York Times: “Hij droeg een pak wat elk 'wonderkind' op zijn leeftijd zou dragen: een wit overhemd met lage boord, korte broek tot aan de knieën en zwarte schoenen en sokken. Terwijl hij ongeduldig op zijn beurt zat te wachten, wreef hij met zijn handen over zijn knieën. Zijn vingers waren snel, zeker en doeltreffend. Wat kun je nog meer verwachten van een jongen van 11?”. In juli 1939 speelde hij het Schumann pianoconcert in a Op. 54 in het Lewisohn Stadium met het New York Philharmonic o.l.v. Efrem Kurtz. 
Katchen leidde het leven van een muzikaal wonderkind: alle vakken werden hem thuis onderwezen. Toen hij veertien was, stuurde zijn vader hem naar de middelbare school en het piano spelen en de openbare optredens werden op een lager pitje gezet. Na de middelbare school ging Katchen naar het Haverford College in Pennsylvania, waar hij in 1946 afstudeerde met een graad in de filosofie. In 1946 kreeg Katchen samen met vier andere Amerikanen een beurs aangeboden door de Franse regering.
In hetzelfde jaar concerteerde hij veel met Beethoven's 5e Pianoconcert, Tsjaikovski's 1e Pianoconcert in Bes klein Op. 23, Schumanns Pianoconcert in a Op. 54 en Gershwins Rhapsody in Blue. In april 1947 debuteerde hij met het Wiener Philharmoniker o.l.v. Otto Klemperer en in het voorjaar van 1947 gaf hij concerten in negen Europese hoofdsteden met op het eind van het jaar een tournee door de Verenigde Staten van Amerika.
Vanaf 1947 vestigde Katchen zich definitief in Parijs. In 1962 vertelde Katchen in een interview daarover: " Toen het er op aankwam om een carrière op te bouwen, bood Europa meer mogelijkheden dan de Verenigde Staten: ik kon meer concerten geven en er was een betere omgeving om me te ontwikkelen". Hij maakte concerttournees over alle 6 continenten. Zijn uithoudingsvermogen en ambitie gaven hem de mogelijkheid om soms meer dan honderd concerten per seizoen te geven. Zo speelde hij bijvoorbeeld in april 1964 de volledige solo (piano)muziek van Brahms in vier recitals in Wigmore Hall te Londen. Hij herhaalde deze cyclus in Cambridge (Engeland), New York, Berlijn en Amsterdam. Hij speelde veel muziek van de Russische virtuoze school evenals Beethoven en Brahms.
In 1948 vertegenwoordigde Katchen in Parijs de Verenigde Staten tijden het eerste Internationale Festival van de UNESCO. Tijdens deze gelegenheid vertolkte hij het Vijfde Pianoconcert van Beethoven, het 'Keizerconcert', begeleid door het Orchestre National de la Radiodiffusion Française o.l.v. Roger Désormière.
In 1956 trouwde hij met de Française Arlette Patoux, met wie hij een uitgebreide verzameling netsuke aanlegde, die in 2006 voor een deel werd verkocht voor 1,5 miljoen euro.
Katchen was dol op grote programma's. Zo is het bekend dat hij eens drie pianoconcerten heeft gespeeld op een avond in de Royal Festival Hall te Londen te weten: Beethoven nr. 3, Brahms nr. 2 en Rachmaninov nr. 2.
In zijn jonge jaren speelde Katchen veel van de grote Russische concerten zoals die van Tsjaikovski, Prokofiev en Rachmaninov en solopianostukken zoals Mili Balakirev's "Islamey" en Moussorgsky’s "Schilderijententoonstelling". Bij het grote publiek was Katchen enorm populair en veel van zijn opnames waren destijds bestsellers.
De Amerikaanse componist Ned Rorem componeerde zijn tweede pianosonate speciaal voor Katchen. De wereldpremière was in Parijs in 1952, gespeeld door Julius Katchen.
Katchen maakte al zijn plaatopnames voor Decca Records in 20 jaar tijd, tussen 1949 en 1969. Hij was de eerste artiest die een lp uitbracht met een solo stuk voor piano, de Sonate in f Op.5 van Johannes Brahms en hij was de eerste artiest die een lp uitbracht met een pianoconcert, het Tweede Pianoconcert van Sergei Rachmaninov. In de loop van de jaren 60 nam Katchen het volledige oeuvre voor solopiano van Brahms op. Deze opnames gelden nog steeds als onovertroffen. Naast de complete pianomuziek van Brahms nam Katchen ook de 3 Sonates voor viool en piano van Brahms op met Josef Suk en er waren plannen om de 3 pianotrio's van Brahms met Josef Suk en János Starker op te nemen.
Alle registraties van Katchen zijn nog steeds verkrijgbaar op cd.
De registraties van concertante werken zijn onder andere opgenomen in de serie "The Art of Julius Katchen" van Decca Australia, 8 dubbel-cd’s, zie voor een compleet overzicht daarvan hieronder, en de serie "Julius Katchen, Decca Recordings 1949-1968" uit 2006 met veelal dezelfde registraties als 'The Art of Julius Katchen' alleen aangevuld met Sonata 2 van Rorem, een aantal delen uit de Mikrokosmos van Béla Bartók, de Prélude, Choral et Fugue van César Franck en de Etudes Symphoniques, Op.13 van Robert Schumann. Het complete pianosolowerk van Brahms is uitgebracht in een box met 6 cd’s op het label London Records.
Een bijzondere registratie is die van Benjamin Britten’s Diversions for piano (left hand) &amp; Orchestra. Britten – die het werk geschreven had in 1941 in opdracht van Paul Wittgenstein – verzocht Katchen als solist in een opname van het werk onder leiding van hemzelf.
Katchens laatste publieke optreden was op 12 december 1968 met het London Symphony Orchestra met het Concerto pour la main gauche van Ravel en zijn laatste registratie was 11 december 1968 tijdens een show van twee dagen georganiseerd door de Rolling Stones, getiteld: "The Rolling Stones Rock and Roll Circus", inmiddels op dvd verkrijgbaar, waarop hij de Ritual Fire Dance uit El Amor Brujo van De Falla en het eerste deel van de Sonate voor Piano nr.16 in C, KV 545 van Mozart speelt.
Katchen stierf op 29 april 1969 thuis in Parijs op 42-jarige leeftijd aan leukemie.
Anderen over Katchen.
Ned Rorem zei in 1969 kort na het overlijden van zijn vriend Julius Katchen onder andere: “Julius Katchen heeft zijn leven lang keihard gewerkt. Zijn energie was zo enorm dat na twaalf uur studeren hij nog genoeg overhad om met zijn vrienden uitgebreid op stap te gaan, de volgende ochtend weer vroeg op te staan en de dag met dezelfde energie opnieuw te starten. Rust was voor hem taboe. Ook voor vrienden en fans had hij tijd over. Ik ben ervan overtuigd dat deze grenzeloze interesse en energie, deze eenwording van dag en nacht, aangeven dat, net als Baudelaire, Julius drie levens in één heeft geleefd. Toen hij afgelopen maand april stierf was hij dus geen 42 jaar oud, maar 126”.
R.N.Degens in Mens en Melodie nr.9 van 1964 naar aanleiding van de eerste lp van de serie ‘Het volledige piano oeuvre van Brahms’: “Katchen die zich vroeger nogal eens gaarne als een op uiterlijke schittering muntende virtuoos deed kennen, blijkt de wijsheid en de berusting, die in deze laatste pianowerken van Brahms klinkend gestalte kregen, in een ontroerend-verstild spel met grote overtuigingskracht tot uitdrukking te kunnen brengen. Deze muziek waarin Brahms aan het eind van zijn leven de melancholie van de ouderdom op zo sublieme, en, voor hem, naar het notenbeeld, betrekkelijk eenvoudige wijze verklankte, wordt door Katchen met een zo zuiver begrip voorgedragen, dat men er ontroerd naar kan luisteren. Daarbij staat hem een feilloze techniek ten dienste, die zich onder meer manifesteert in een geraffineerd pedaalgebruik en een tot alle nuanceringen in staat zijnd toucher”, en in Mens en Melodie nr.7 van 1969 naar aanleiding van het overlijden van Katchen: "In Katchens vertolking van het volledige piano oeuvre van Brahms (Decca) werd men reeds getroffen door een rijpe, doorleefde vertolkingstrant, waarin het zangerig melancholieke en ook het edel monumentale van Brahms op ontroerende wijze tot uitdrukking kwamen. Ook zijn aandeel in de Pianotrio's van Brahms getuigt van die bezinning op het intrinsieke gevoelselement. Suk en Starker sluiten zich daar volkomen bij aan."
Gary Graffman, vriend en collega-pianist, in zijn boek 'I Really should be Practicing' (1981) over Julius Katchen: "Met Julius was het alsof je midden in een snelstromende rivier stond. Het enthousiasme - de enorme energie - over alles wat zijn aandacht trok, kon niemand ontgaan en straalde op iedereen uit. Die kracht van zijn opwinding beïnvloedde ons allemaal".
Jonathan Summers in A–Z of Pianists, Naxos 8.558107–10: " Katchen's techniek was ongekend virtuoos. Zijn toucher was poëtisch en intiem maar kon ook zeer krachtig zijn. Zijn muzikaliteit was briljant. In zijn latere carrière werd hij bekend om zijn interpretaties van de grote klassieke meesterwerken zoals Schubert's Pianosonate in B Deutsch 960 en Beethoven's Diabelli Variaties Op. 120 die hij zorgvuldig bestudeerde vanuit een filosofisch perspectief. Tegen het einde van zijn leven begon Katchen zich te verdiepen in de muziek van Brahms en als hij niet op 42-jarige leeftijd voortijdig aan kanker overleden was, zou hij zijn interpretatie van deze muziek diepgaander ontwikkeld hebben".
Mark Anstendig, huisvriend, bericht over de tomeloze energie van Katchen in het artikel 'Julius Katchen and the Unification of Day and Night' van Cyrus Meher-Homji: " Ik herinner me nog een paar wilde scenes in de studio van Julius, waar hij net bezig was met een stuk dat hij al een paar jaar niet meer gespeeld had. Tegelijkertijd kocht hij -via de telefoon- een paar netsukes, gaf de huishoudster opdracht wat ze precies moest schoonmaken en speelde ondertussen wat met zijn zoontje".
Referenties opnames.
http://www.allmusic.com/album/the-art-of-julius-katchen-vol-1-mw0001842470
http://www.allmusic.com/album/the-art-of-julius-katchen-vol-2-mw0001388667
http://www.allmusic.com/album/the-art-of-julius-katchen-vol-3-mw0001385896
http://www.allmusic.com/album/the-art-of-julius-katchen-vol-4-mw0001417281
http://www.allmusic.com/album/julius-katchen-decca-recordings-1949-1968-mw0001871527
http://www.allmusic.com/album/brahms-works-for-solo-piano-mw0001863305

</doc>
<doc id="28151" url="https://nl.wikipedia.org/wiki?curid=28151" title="Benedetto Odescalschi">
Benedetto Odescalschi



</doc>
<doc id="28152" url="https://nl.wikipedia.org/wiki?curid=28152" title="Niche">
Niche

Een niche is een klein afgebakend stuk in factoren of voorwaarden waarin een bepaalde specialisatie kan floreren. De term wordt in meerdere vakgebieden gebruikt.

</doc>
<doc id="28153" url="https://nl.wikipedia.org/wiki?curid=28153" title="Occult">
Occult



</doc>
<doc id="28154" url="https://nl.wikipedia.org/wiki?curid=28154" title="Occultisme">
Occultisme

Occultisme verwijst binnen de religiewetenschappen naar bepaalde ontwikkelingen binnen de geschiedenis van de westerse esoterie sinds de negentiende eeuw. In deze periode waren er verschillende belangrijke ontwikkelingen in de maatschappij gaande zoals de verwetenschappelijking van het mensbeeld en secularisatie. De Nederlandse historicus Wouter Hanegraaff merkte op dat occultisme "in wezen een poging was om de esoterie aan te passen" aan deze "onttoverde wereld". Daarbij, merkte hij op, nam het occultisme afstand van de "traditionele esoterie" die de premisse van een "betoverde" wereld accepteerde.

</doc>
<doc id="28157" url="https://nl.wikipedia.org/wiki?curid=28157" title="Berlin">
Berlin



</doc>
<doc id="28167" url="https://nl.wikipedia.org/wiki?curid=28167" title="Charles de Gaulle">
Charles de Gaulle

Charles André Joseph Marie de Gaulle (Rijsel, 22 november 1890 – Colombey-les-Deux-Églises, 9 november 1970) was een Frans militair en politicus. Hij vocht tijdens de Eerste Wereldoorlog als officier in de Slag bij Verdun en was de leider van een Franse regering in ballingschap tijdens de Tweede Wereldoorlog. De Gaulle was van 1959 tot 1969 de 18e president van de Franse Republiek en de grondlegger van de Vijfde Franse Republiek.
Levensloop.
Jeugd en familie.
Charles de Gaulle was het derde van vijf kinderen in een rooms-katholiek, patriottisch gezin. De familie De Gaulle behoorde tot de lagere adel, maar was al sinds lang door en door middenklasse. Charles werd geboren in het huis van zijn grootouders in Rijsel. Zijn vader Henri de Gaulle was leraar filosofie, wiskunde en literatuur aan een jezuïetencollege in Parijs. Toen de baby drie maanden oud was, werd hij naar Parijs gebracht, waar zijn ouders in het 7de arrondissement woonden.
De jonge Charles kreeg een traditionele opvoeding en doorliep Parijse parochiescholen, waaronder het college waar zijn vader werkte. Daar ontwikkelde hij een bijzondere interesse in geschiedenis en militaire zaken en vatte het plan op te gaan studeren aan de militaire school van Saint-Cyr, door Napoleon opgericht in 1808. Een van zijn voorouders zou in 1415 tegen de Engelsen hebben gevochten in de Slag bij Azincourt. Zijn vader had tegen de Duitsers gevochten in de Frans-Pruisische oorlog van 1870-1871.
Hij werd beïnvloed door de lectuur van Barrès, Bergson, Boutroux en Péguy. Na zijn studies aan Saint-Cyr werd hij in 1913 ingedeeld bij het 33e regiment infanterie dat behoorde tot de divisie onder leiding van kolonel Philippe Pétain. De Gaulle trouwde op 6 april 1921 met Yvonne Vendroux. Zij kregen drie kinderen: Philippe, Elisabeth en Anne. Anne had het syndroom van Down en overleed in 1948 op 20-jarige leeftijd.
Eerste Wereldoorlog en intellectuele ontwikkeling.
Tijdens de Eerste Wereldoorlog diende De Gaulle in het leger als luitenant. Op 15 augustus 1914, de eerste dag van de slag van Dinant, werd hij in zijn been geschoten op de brug over de Maas. Deze brug is later naar hem vernoemd. Hij raakte in 1916 betrokken bij de Slag bij Verdun en werd bij het Fort Douaumont gevangengenomen. Na herhaalde ontsnappingspogingen, waarbij hij zich onder meer als verpleegster verkleedde en ondergrondse tunnels groef, verbleef hij ruim twee jaar in een Duits kamp voor krijgsgevangenen in het fort van Ingolstadt. Na de oorlog diende hij bij de pantsereenheden, die toen nog deel uitmaakten van de infanterie. Van 1919 tot 1921 was hij als beschermeling van Pétain als militair deskundige betrokken bij de opbouw van het leger van het zojuist onafhankelijk geworden Polen, waar de Pools-Russische Oorlog (1919-1921) woedde. Hij kreeg al snel de reputatie van een vernieuwend tacticus. In "Le fil de l'épée" (1932) (Het scherp van de snede) wees hij op het belang van het vormen van leiders en op de invloed van toevallige omstandigheden. Ook bepleitte hij het formeren van pantsereenheden, waarmee vuurkracht en mobiliteit beter dan ooit gecombineerd zouden kunnen worden. In "Vers l'Armée de Métier" (Naar een Beroepsleger) (1934) bepleitte hij de oprichting van een professioneel gemotoriseerd kernleger in vredestijd om een eventuele verrassingsaanval vanuit Duitsland af te kunnen slaan. In Duitsland zag de latere tankgeneraal Heinz Guderian hierin zijn ideeën bevestigd. In Engeland werd door de militair historicus Liddell-Hart met belangstelling kennisgenomen van De Gaulles ideeën. In Frankrijk, waar statische verdediging vanuit immense fortificaties zoals de Maginotlinie voorop stond, vond hij echter weinig weerklank.
Uit zijn particuliere correspondentie blijkt dat hij weinig op had met parlementaire democratie en eigenlijk meer zag in een sterk monarchaal regime. De socialist Léon Blum, premier van Volksfront-regeringen tussen 1936 en 1939, was fel tegen een beroepsleger, omdat dit gemakkelijk zou kunnen worden ingezet tegen de eigen bevolking.
Tweede Wereldoorlog.
In de Tweede Wereldoorlog kreeg De Gaulle tijdens Fall Gelb, zoals de Duitsers hun offensief in het westen noemden, op 15 mei 1940 het bevel over een provisorische pantserdivisie, de 4e "Division Cuirassée de Réserve", waarmee hij zonder veel effect vocht tegen de Duitse invallers, die om de Maginotlinie heen waren getrokken, dwars door de volgens de Fransen ondoordringbare Ardennen. Vlak voor de totale ineenstorting werd hij bevorderd tot brigadegeneraal. Hij kreeg op 6 juni de post van onderminister voor defensie in het kabinet van premier Paul Reynaud. In die hoedanigheid nam hij deel aan de besprekingen met de Britten tijdens de laatste fases van de Duitse opmars in juni 1940. Toen bleek dat maarschalk Pétain in juni 1940 een wapenstilstand met de Duitsers zou sluiten, stapte De Gaulle in een Brits vliegtuig en ontkwam daarmee naar Londen. Op 18 juni verklaarde hij via de Britse radio dat Frankrijk wel een slag had verloren, maar niet de oorlog en hij riep het Franse volk op de strijd tegen Duitsland voort te zetten. Het onmiddellijke resultaat daarvan was dat hij wegens desertie bij verstek ter dood werd veroordeeld door het Vichy-regime, dat na de overwinning van de Duitsers door hen werd getolereerd als een marionettenregime in het zuidoostelijke deel van Frankrijk. Het staatshoofd van dit regime was de 83-jarige Pétain, zijn vroegere commandant. De Gaulle organiseerde na zijn vlucht de Vrije Franse Strijdkrachten; het lukte hem om sommige Franse koloniën aan zijn kant te brengen. Hij kreeg ook het bestuur in Syrië en Libanon in handen, nadat de Britten deze Franse mandaatgebieden op Vichy-troepen hadden veroverd. De Gaulle had aanvankelijk grote moeite om serieus genomen te worden door de geallieerden, want het Franse Vichy-regime had - bij gebrek aan beter - zowel in eigen land als daarbuiten een zekere legitimiteit, waartegenover De Gaulle niet veel anders had te stellen dan zijn vastberadenheid om de waardigheid van Frankrijk te verdedigen. Voor het oplossen van de voortdurende conflicten en ruzies met de Britse regering was zijn stafchef Gaston Palewski verantwoordelijk. De Gaulle omschreef zijn eigen positie als volgt: “Ik kan geen concessies doen, ik ben te zwak.”
Het imago van De Gaulle bij de geallieerden werd nog verder verzwakt door de mislukte Slag om Dakar in september 1940, waarbij de generaal ten onrechte had aangenomen dat de Fransen in de West-Afrikaanse kolonie, tot dan onder het gezag van Vichy, spontaan naar hem zouden overlopen.
Terwijl de Britse premier Churchill nog een zeker respect voor de koppige Franse generaal had, wantrouwden de Verenigde Staten hem. Toen Amerikaanse en Britse legers in november 1942 Franse gebieden in Noord-Afrika binnenvielen, gaven de Amerikanen het bestuur ervan niet in handen van de leider van de Vrije Fransen, maar aan Henri Giraud, een andere Franse generaal die voorheen tegen Vichy had aangeleund. De Gaulle bleek echter een behendiger politicus te zijn en over een forse aanhang te beschikken, ook in bezet Frankrijk, waar het Vichy-regime zijn restant van geloofwaardigheid had verloren toen vanaf november 1942 ook op het eigen gebied Duitse troepen gelegerd werden. In juni 1943 kwam er een compromis: De Gaulle en Giraud werden co-voorzitters van een Frans Comité van Nationale Bevrijding in Algiers. Na enkele maanden wist De Gaulle Giraud aan de kant te schuiven. Hoewel de Amerikanen De Gaulle niet wilden betrekken in de landing in Normandië op 6 juni 1944 en ze van plan waren het bevrijde Frankrijk althans voorlopig zonder hem te besturen, bleek het hele binnenlandse verzet achter De Gaulle te staan. Het Vichy-regime verdween als sneeuw voor de zon en bij zijn terugkeer in Frankrijk werd De Gaulle overal toegejuicht. De tegenstellingen tussen het communistische verzet en het niet-communistische verzet leken voor even vergeten. Na een met emoties beladen intocht in Parijs vestigde hij daar op 26 augustus 1944 zijn voorlopige regering, die al snel door de geallieerden werd erkend. Tot aan het einde van de oorlog had De Gaulle wrijvingen met de Amerikanen, want hij stond erop dat Frankrijk als een grote mogendheid werd behandeld en weigerde soms om bevelen van het geallieerde opperbevel op te volgen. Pas op 21 oktober 1944 werd de regering van De Gaulle, in plaats van de Vichy-regering, door de Amerikanen als vertegenwoordiger van Frankrijk erkend. De erkenning van De Gaulle door de geallieerden ging niet zo ver dat hij ook werd uitgenodigd op de conferenties van Jalta (februari 1945) en Potsdam (juli 1945), waar de verdeling in invloedssferen van het naoorlogse Europa werd vastgelegd.
De naoorlogse periode.
In eigen land was De Gaulle aan het einde van de oorlog een algemeen aanvaarde leider die boven de partijen stond. Hij bleef ook na de verkiezingen van november 1945 voorzitter van de voorlopige regering, maar trad in januari 1946 af, toen het duidelijk werd dat zijn opvattingen over een sterke uitvoerende macht niet in de nieuwe grondwet van de Vierde Republiek zouden worden opgenomen. In 1947 stichtte hij een nieuwe politieke partij, "Rassemblement du Peuple Français" (Verzameling van het Franse Volk), die namens alle Fransen beweerde te spreken. De partij had een tijdelijk kiessucces, maar in 1953 hief De Gaulle de partij op en trok zich uit de politiek terug in zijn buitenverblijf in Colombey-les-Deux-Églises en ging zijn memoires schrijven. De Vierde Republiek werd, zoals hij gevreesd had, gekenmerkt door chronische politieke instabiliteit. Ondertussen woedde in Frans-Indo-China al een dekolonisatie-oorlog, die in 1954 zou uitlopen op een definitieve Franse nederlaag bij Điện Biên Phủ. In datzelfde jaar brak de Algerijnse Onafhankelijkheidsoorlog uit.
In 1958, toen deze zeer bloedige oorlog uitzichtloos was geworden, maakte een opstand van de Franse strijdkrachten in Algerije duidelijk dat de Vierde Republiek niet tegen de situatie was opgewassen. Na twaalf jaar in de politieke wildernis werd De Gaulle als voldoende sterk en patriottisch beschouwd om een uitweg te vinden. Hij vormde een regering en verkreeg van het parlement een speciale volmacht voor zes maanden. Hij stelde een nieuwe grondwet op die de macht van de president versterkte ten koste van het parlement. De Gaulle werd in januari 1959 op 68-jarige leeftijd zelf de eerste president van de nieuwe Vijfde Republiek. De opstandige militairen hadden gehoopt dat De Gaulle de Algerijnse opstand de kop in zou drukken. De Gaulle wekte de stellige indruk dat te zullen doen, toen hij voor een grote menigte Franse kolonisten op het Forum-plein in Algiers uitriep: “Je vous ai compris!” (Ik heb u begrepen!) Hij besefte echter al snel dat Frankrijk daar nooit in zou slagen, aangezien dit niet te combineren was met zijn onwil de negen miljoen islamitische Algerijnen volwaardig Frans staatsburgerschap te geven. Uiteindelijk kondigde hij aan om Algerije via onderhandelingen zelfbeschikking te willen verlenen. Daarop kwam het tot ernstige ongeregeldheden met Franse kolonisten in Algerije die zich tegen de onafhankelijkheid verzetten. In Algiers dreigde in 1961 zelfs een militaire staatsgreep; de geheime para-militaire Organisation de l'Armée Secrète (OAS) pleegde talloze dodelijke aanslagen; De Gaulle zelf ontsnapte hier ternauwernood aan. Linkse intellectuelen als Jean-Paul Sartre spraken zich uit voor Algerijnse onafhankelijkheid, reden waarom sommige ministers voor diens arrestatie pleitten. Dat De Gaulle geen dictator was, bleek uit zijn standpunt dat je 'Voltaire niet arresteert', waarmee hij Sartre bedoelde. De Akkoorden van Evian in 1962 bezegelden de Algerijnse onafhankelijkheid, waarna honderdduizenden Franse kolonisten ("pied-noirs") en koloniale militairen ("harki's") een goed heenkomen zochten in het moederland.
Force de Frappe.
De Gaulle was vastberaden Frankrijk weer zijn vroegere positie op het wereldtoneel te laten innemen en wilde de invloed van de Verenigde Staten in Europa beperken. Hij onttrok de Franse strijdkrachten aan de militaire bevelstructuur van de NAVO en liet het oppercommando AFCENT uit Fontainebleau vertrekken. Hij bouwde een verdediging op naar alle kanten ("défense à tous azimuts"). Een Amerikaans aanbod om de Britse en Franse strijdkrachten kernwapens ter beschikking te stellen, wees hij af. In plaats daarvan liet hij de force de frappe ontwikkelen, de Franse kernmacht. Het kon voor hem niet zo zijn dat een groot land als Frankrijk zijn veiligheid in laatste instantie aan een andere mogendheid overliet. Zijn geopolitieke visie vatte De Gaulle als volgt samen: “Ik meen op de kaart te hebben gezien dat Amerika niet in Europa ligt.” Daarmee bedoelde hij dat voor elk land het hemd nader is dan de rok. Een afschrikking die gebaseerd was op de veronderstelling dat Amerika het eigen bestaan op het spel zou zetten ten behoeve van Europese bondgenoten, leek hem niet geloofwaardig.
Buitenlandse politiek.
Enerzijds sprak hij tweemaal zijn veto uit tegen een Britse toetreding tot de Europese Gemeenschappen, omdat het Verenigd Koninkrijk volgens hem te veel onder Amerikaanse invloed stond. Anderzijds streefde hij naar goede betrekkingen met West-Duitsland en kon hij zowaar goed overweg met de Duitse bondskanselier Konrad Adenauer. Adenauer heeft als enige buitenlandse regeringsleider ooit gelogeerd in "La Boisserie", De Gaulles woning in Colombey-les-Deux-Églises. Op 22 januari 1963 tekenden De Gaulle en Adenauer het Élysée-verdrag, dat aan de erfvijandschap tussen Duitsland en Frankrijk een eind moest maken. Daarbij bevestigden beide landen overigens wel hun eigen prioriteiten. Voor West-Duitsland was dat de sterke band met de Verenigde Staten en de EEG, voor Frankrijk het verzwakken van de Amerikaanse invloed. De Gaulle ging rechtstreeks met de Sovjet-Unie praten over ontspanning en knoopte diplomatieke betrekkingen aan met de Volksrepubliek China. De Amerikaanse interventie in Vietnam wees hij af. Dit alles paste in zijn wereldbeeld, waarin de natie, bijeengehouden door eeuwenlange lotsverbondenheid, de beslissende factor is; wie meende dat de mensheid is ingedeeld in ideologische blokken, liet zijn blik volgens hem vertroebelen door de waan van de dag. Ideologieën waren volgens hem namelijk van voorbijgaande aard. Zo waren volgens De Gaulle bijvoorbeeld het Verenigd Koninkrijk en Frankrijk twee landen die fundamenteel met elkaar in oorlog waren, terwijl toch tijdens zijn leven de Fransen en de Britten zij aan zij hadden gestreden in twee wereldoorlogen.
Voorts zag hij een fundamentele tegenstelling tussen de Angelsaksische cultuur enerzijds en de Franse en de continentale Europese cultuur anderzijds, hetgeen bijdroeg aan zijn weerzin tegen het Britse lidmaatschap van de EEG en tegen de Amerikaanse hegemonie via de NAVO. Vooral dat laatste werd slecht begrepen in rechtse Europese en Amerikaanse kringen, voor wie het Amerikaanse tegenwicht contra het Sovjetblok het belangrijkste was. In eigen land vond hij voor zijn anti-amerikanisme echter brede steun, in linkse kringen, omdat die wegens het Amerikaanse kapitalisme nu eenmaal anti-Amerikaans waren, in rechtse kringen wegens de pijn om het verlies van nationale macht en status na twee uitputtende wereldoorlogen.
De Gaulles geopolitieke visie verklaart zijn openlijke steun aan de onafhankelijkheidsbeweging in de Franstalige Canadese provincie Quebec, die in 1967 leidde tot een diplomatieke rel. Hij bezocht toen Canada bij het eeuwfeest van de Canadese onafhankelijkheid. Tijdens een toespraak vanaf het balkon van het stadhuis van Montreal riep hij, tot enthousiasme van de toeschouwers: “Vive le Québec! Vive le Québec Libre!” (Leve het vrije Quebec!) Daarmee was hij een onwelkome gast geworden, die vertrok om nooit in Canada terug te keren.
In de Europese Economische Gemeenschap zorgde hij regelmatig voor moeilijkheden, omdat hij de invloed van de Europese Commissie wilde beperken en weigerde zich neer te leggen bij besluitvorming bij meerderheid van stemmen in de Raad van de Europese Unie, waarin ministers van de lidstaten zitting hebben. Hij voelde zich veiliger bij besluitvorming door consensus, die nu eenmaal moeilijker bereikbaar is dan een gewone meerderheid. In plaats van een 'Europa der bureaucraten' stond hij een 'Europa der vaderlanden' voor, waar de staatshoofden en regeringsleiders zelf de grote beslissingen nemen. Deze houding had tot gevolg dat de Europese instellingen geblokkeerd raakten en Frankrijks relaties met de Europese partners gespannen werden. De Gaulle accepteerde dat, omdat volgens hem staten geen vrienden hebben, maar belangen.
Dit conflict bereikte zijn hoogtepunt in de zogenaamde crisis van de lege stoel van 30 juni 1965 tot 30 januari 1966. De andere vijf lidstaten en de Europese Commissie, het meeste uitgesproken bij commissievoorzitter Walter Hallstein en landbouwcommissaris Sicco Mansholt, wilden de vervollediging van het gemeenschappelijk landbouwbeleid koppelen aan een grotere rol voor het Europees Parlement. President De Gaulle en buitenlandminister Maurice Couve de Murville verzetten met klem tegen wat zij als de dreiging van een superstaat beschouwden, en eisten het behoud van het vetorecht van de lidstaten in de Europese Raad. De crisis eindigde formeel met het compromis van Luxemburg en het aftreden van Hallstein. Het compromis van Luxemburg heeft de besluitvorming met meerderheid van stemmen in de Europese Raad nog jaren in de weg gestaan, en daardoor de institutionele rol van de Europese Commissie aanzienlijk verminderd.
Binnenlandse politiek.
In eigen land was De Gaulles bewind nogal autoritair. Zijn aanhangers - de gaullisten - hadden meestal een ruime meerderheid in het parlement, mede dankzij een districtenstelsel dat De Gaulle had ontworpen om hem in de kaart te spelen en de politieke stabiliteit te creëren waaraan het tijdens de Vierde Republiek zo had ontbroken. Bovendien was de regering helemaal aan de president ondergeschikt. Het hebben van een eigen achterban in de vorm van een partij zag De Gaulle als een noodzakelijk kwaad; hij wilde eigenlijk boven de partijen staan, als een belangeloze scheidsrechter die het nationale belang vooropstelt. Hij maakte geen geheim van zijn minachting voor de 'zogenaamde partijen' met hun 'zogenaamde leiders'. Belangrijke beslissingen liet hij ondersteunen met een referendum, waarbij hij het Franse volk voor de keuze stelde: of het voorstel werd goedgekeurd, of hij trad af. Telkens kreeg hij een meerderheid achter zich. Op die manier kreeg hij ook een grondwetswijziging gedaan, zodat de president voortaan rechtstreeks verkozen zou worden. Dit gaf de president nog meer gezag, omdat hij toen geen vertrouwensvotum van het parlement meer nodig had. Bij de presidentsverkiezingen van 1965 kon De Gaulle zichzelf opvolgen voor een nieuwe ambtstermijn van zeven jaar. De linkse partijen beschuldigden hem ervan een dictatuur na te streven. Het bestuur onder De Gaulle voerde echter wel een aantal belangrijke hervormingen door die Frankrijk op heel wat gebieden moderniseerden, iets wat tijdens de zwakke Vierde Republiek niet mogelijk was geweest.
De Gaulles bewind leek onaantastbaar, totdat er in mei 1968 massale studentendemonstraties uitbraken, gevolgd door massale stakingen in een quasirevolutionaire sfeer, die gedeeltelijk uit de autoritaire regeringsstijl van De Gaulle was te verklaren, maar toch vooral voortkwamen uit de door babyboomers gedragen 'culturele revolutie', die toen door een groot deel van de westerse wereld waarde. De oude generaal leek even geen antwoord te hebben op de crisis en vloog zelfs naar de in Duitsland gelegerde Franse troepen om zich daar bij generaal Massu te verzekeren van de steun van het leger. Er werden vervroegde parlementsverkiezingen uitgeschreven, waarbij bleek dat hij nog altijd massaal gesteund werd. Maar de president, die al tegen de tachtig liep, had toch aan prestige ingeboet. In april 1969 schreef hij opnieuw een referendum uit over een grondwetsherziening, over de hervorming van de senaat naar en de oprichting van regio's als eerste stap naar decentralisatie. Tegelijk was het referendum weer een vertrouwensstemming. Deze maal leed hij een nipte nederlaag en hij deed wat hij gezegd had: hij trad meteen af, drie jaar voor het einde van zijn termijn. Mr. G.B.J. Hiltermann loofde de De Gaulle als volstrekt democraat. De Gaulle vertrok daarop met zijn echtgenote voor een reis van een maand naar Ierland en trok zich daarna terug in zijn landhuis in het dorpje Colombey-les-Deux-Églises (departement Haute-Marne). Hij weigerde de dotatie waarop hij recht had als ex-president.
Overlijden.
Charles de Gaulle overleed thuis in Colombey-les-Deux-Églises aan een aneurysma, net zoals eerder zijn broer Pierre en zijn vader Henri. Hij had die dag nog gewerkt en twee wandelingen gemaakt. Om 19.00 uur, tijdens een spelletje patience, schreeuwde hij het uit van de pijn en viel tegen de tafel. Om 19.25 uur werd hij doodverklaard na van de pastoor de ziekenzalving te hebben ontvangen.
Hij werd op het plaatselijke kerkhof begraven, niet alleen omdat hij een staatsbegrafenis had geweigerd, maar vooral omdat hij begraven wilde worden bij zijn dochter Anne, die op jonge leeftijd was overleden. Eerder had hij alle onderscheidingen en eerbewijzen afgewezen. In Parijs werd te zijner nagedachtenis een herdenkingsbijeenkomst gehouden waar veel staatshoofden, onder wie koningin Juliana, aanwezig waren. In de Riddarholmskyrkan in Stockholm werd een wapenbord te zijner herinnering opgehangen. Daar werd de Franse driekleur met daarop het kruis van Lotharingen als wapen aangebracht.
Ter ere van Charles de Gaulle werd een groot Lotharings kruis opgericht te Colombey-les-Deux-Églises. Dat hij er met zijn politieke macht niet op uit was geweest persoonlijk voordeel te behalen, bleek wel uit de zeer bescheiden financiële middelen die hij naliet.
Het extreemlinkse weekblad Hara-Kiri blokletterde "Tragisch bal te Colombey: 1 dode", een satirische verwijzing naar een brand in een danszaal tijdens dezelfde maand waarbij 146 slachtoffers waren gevallen. De regering verbood prompt het blad, waarop de redacteurs enkele jaren later een nieuw blad Charlie Hebdo van gelijke strekking oprichtten.
Nalatenschap.
Met zijn grote gestalte, zijn effectief bespelen van de media, zijn politiek tactisch vernuft van verdelen en heersen en vooral met zijn staatkundige visie was Charles de Gaulle in meer dan één opzicht een indrukwekkende figuur, die altijd streed voor het nationaal belang, zoals hij dat zag, en velen daarvan wist te overtuigen. Zijn autoritaire stijl, die hij evenwel nooit liet ontaarden in een dictatuur, is daarom lange tijd voor lief genomen.
De politieke linkerzijde, traditioneel de tegenstanders van De Gaulle, begon vrij snel aan de recuperatie van zijn nagedachtenis, geheel in overeenstemming met wat De Gaulle zelf had voorspeld in een gesprek met de linkse gaullist David Rousset in april 1968. De communisten waren zijn felste tegenstanders geweest omdat ze de stichting van het Franse verzet in 1940 voor zichzelf wilden opeisen (in werkelijkheid hadden ze zich aanvankelijk van georganiseerd verzet onthouden omwille van het Molotov-Ribbentroppact); maar in 1976 stond in het partijblad L’Humanité een eerbetoon aan De Gaulle en aan zijn toespraak van 18 juni 1940. De sociaaldemocraten gingen iets later overstag. François Mitterrand manifesteerde zich bij de presidentsverkiezingen van 1981 nog nadrukkelijk als anti-gaullistisch, maar vanaf het midden van de jaren 1980 begonnen linkse intellectuelen de verdiensten van De Gaulle te erkennen, mede geïnspireerd door hun teleurstelling over Mitterrand.
Zijn invloed is in Frankrijk nog immer zeer groot; er is nog altijd wel een politieke partij die zich gaullistisch noemt. Belangrijker nog is dat hij op twee cruciale momenten, bij de Duitse inval in 1940 en bij de dekolonisatie van Algerije in 1962, een eigen weg insloeg, met enorme persoonlijke risico's en het uiteindelijk bij het juiste eind bleek te hebben: in het eerste geval behoedde hij het land voor totale capitulatie, in het tweede geval voor burgeroorlog. De grondwet van de Vijfde Republiek is zijn schepping, die hem met slechts marginale wijzigingen ruimschoots overleefd heeft en nog voor onbepaalde tijd mee lijkt te kunnen. De versterking van de uitvoerende macht ten koste van het parlement heeft geleid tot de beoogde vergroting van de politieke stabiliteit, terwijl de klassieke burgerrechten onaangetast zijn gebleven. De Gaulle heeft niet meer meegemaakt dat zijn politieke tegenstander François Mitterrand als president ook uit de voeten bleek te kunnen met een grondwet die hij ooit als een 'permanente staatsgreep' had omschreven.
De naam van De Gaulle leeft voort in het grootste vliegveld van Frankrijk, Aéroport Charles de Gaulle. Ook het drukste plein van Parijs, Place Charles de Gaulle, is naar hem genoemd. Dit plein heette voorheen Place de l'Étoile. Op dit plein staat de Arc de Triomphe. Frankrijks enige vliegdekschip, de "MN Charles de Gaulle", is ook naar hem genoemd.
De Gaulle werd op 4 april 2005 door tv-kijkers tot de grootste Fransman aller tijden verkozen. Men kan stellen dat hij daarmee zijn doel bereikt heeft, want hij merkte ooit op dat 'de persoon Charles de Gaulle hem slechts interesseerde als historische figuur'.

</doc>
<doc id="28169" url="https://nl.wikipedia.org/wiki?curid=28169" title="Derde rail">
Derde rail

Derde rail is een methode om een spoorlijn, metrolijn of tramlijn te elektrificeren, als tegenhanger van de bovenleiding. De derde rail wordt vrijwel altijd met gelijkspanning gevoed. De meest voorkomende spanning is 750 volt.
Derde rail langs de zijkant van het spoor.
Dit type wordt vooral bij spoorlijnen in Zuid-Engeland, door Merseyrail en bij metro's gebruikt.
Bij de Parijse en Londense metro en de vier kleinprofiellijnen van de Berlijnse metro wordt de stroom afgenomen aan de bovenkant van de rail. De voedingsrail is uiterlijk vrijwel niet te onderscheiden van de rails waarover de wielen lopen. Naast het veiligheidsrisico door aanraken zijn sneeuw en ijs op de rails zeer hinderlijk voor de stroomafname. In Zuidoost-Engeland rijden er speciale treinen bij sneeuwval om de stroomrails schoon te houden.
Bij nieuwere systemen heeft de rail een isolerende kap en wordt de stroom met een sleepschoen aan de onderkant afgenomen. Onder meer de Amsterdamse, de Brusselse en de Rotterdamse metro zijn zo uitgerust. Zie hieronder, elektrocutiegevaar.
Derde en vierde rail.
In Londen en in Milaan wordt ook een vierde rail gebruikt die tussen de spoorstaven ligt. Met zo'n aparte retourstroomleiding kan zwerfstroomcorrosie vermeden worden.
Bij metro's op luchtbanden, zoals bij de metro van Lyon, is aan beide kanten een opstaande rail aangebracht. Deze rails worden niet alleen gebruikt voor de stroomtoevoer, maar ook voor de geleiding van de voertuigen.
Derde rail tussen de rails.
Dit type werd vroeger veel gebruikt bij Franse stadstrams. Bij het tramnet van Bordeaux wordt een verbeterde versie van dit systeem opnieuw gebruikt onder de naam Alimentation par le sol (APS). Bij APS is de derde middenrail verdeeld in verschillende segmenten die alleen onder spanning staan als er een tram overheen rijdt.
Bij bepaalde systemen met voertuigen op luchtbanden, zoals een TVR, VAL of people mover, dient de derde rail niet alleen als stroomvoorziening, maar ook ter geleiding van de voertuigen.
Modeltreinen.
Bij de modeltreinen van Märklin en Trix Express bevindt zich tussen de rails een derde rail. Bij Märklin is de derde rail slecht zichtbaar doordat hij (ongeveer sedert 1960) bestaat uit kleine puntjes. Een langwerpige sleepschoen onder de locomotief neemt de stroom af.
Derde rail boven het spoor.
Onder meer de metro van Madrid en de metro van Barcelona worden van bovenaf gevoed. Er is echter geen slappe draad maar een starre staaf, een mengvorm dus van bovenleiding en derde rail. Doordat de staaf onbeweeglijk is, is een minder hoge tunnel nodig. Bij de Wuppertaler Schwebebahn zijn alle rails aan de bovenkant.
Voor- en nadelen van derde rail ten opzichte van de bovenleiding.
Voordelen:
Nadelen:
Het tweede nadeel maakt een derde rail onmogelijk voor interlokale spoorwegen en hogesnelheidslijnen, waarbij de hoge snelheid een hoge voedingsspanning vereist.
Elektrocutiegevaar.
Een spoor- of metrolijn is omheind en niet toegankelijk voor publiek. Hierdoor is het elektrocutiegevaar niet bijzonder groot. Overwegen – die zelden voorkomen bij spoorwegen uitgerust met een derde rail – vormen een extra gevaar. Bij de overweg wordt de derde rail onderbroken. Een risico is de mogelijkheid om bij een overweg langs het spoor te lopen. Bij perrons ligt de derde rail meestal aan de kant die van het perron is afgekeerd, maar toch blijft het gevaarlijk voor een reiziger die van het perron valt.
Bij moderne systemen wordt het gevaar verminderd doordat de rail zich bevindt in een isolerende koker – die de vorm heeft van een omgekeerde U – waarbij de stroom wordt afgenomen aan de onderkant van de derde rail. Deze U-vormige rail is vooral gevaarlijk als men er van onder een hand zou insteken, daarom mogen reizigers pas uit een defecte trein stappen als de derde rail is uitgeschakeld.

</doc>
<doc id="28170" url="https://nl.wikipedia.org/wiki?curid=28170" title="Techno">
Techno

Techno is een elektronische muziekstijl die het levenslicht zag in de jaren zeventig van de twintigste eeuw, maar zich met name in de jaren 80 ontwikkelde in onder andere Detroit (VS) en Frankfurt (Duitsland). De term techno is vanaf het begin van de jaren negentig in de VS in gebruik geraakt als verzamelnaam voor een veel groter geheel aan elektronische muziekstijlen. Minimale veranderingen in de opzwepende baslijnen zijn essentieel voor een technoplaat waarbij het publiek een of meerdere handen dan wel vuisten in de lucht kan gooien.
Geschiedenis.
Techno ontstond als muziekstijl op verschillende plaatsen in de wereld, maar voornamelijk in de VS en Duitsland en ontstond eind jaren 70. Het genre kwam voort uit electro in combinatie met minimal, en industrial. In het begin van de jaren 80 is het genre nog duidelijk in ontwikkeling en kent het in Duitsland vooral een industrial-geluid. Een bekende dj uit die tijd, Talla2XLC, richtte in 1983 de allereerste club op die techno (en electronic body music) als uitgangspunt had. Later zou de Duitse techno meer melodie krijgen, mede door opkomst van house en new wave.
De Amerikaanse techno evolueerde via een iets melodischere versie van het genre, die meer uitnodigt tot dansen en waar men helemaal in kon opgaan, maar nog altijd het industriële geluid had. Het is dan ook niet vreemd dat de Amerikaanse versie van het genre in Detroit het levenslicht zag omdat daar, midden jaren 80, een grote crisis in de auto-industrie was.
Het woord "techno" werd voor het eerst gebruikt door de Amerikaanse futuroloog Alvin Toffler in zijn boek "The Third Wave". Het woord is een verkorting van "technology", omdat Detroit in die tijd een sterk ontwikkelde stad was.
De elektronische muziek uit Detroit kent een aantal golven (of waves), die zich met toenemend succes over de rest van de wereld hebben verspreid.
Amerikaanse techno-evolutie.
First Wave.
Juan Atkins, Derrick May en Kevin Saunderson kenden elkaar van de middelbare school in Belleville en staan dan ook bekend als de "Belleville Three". Juan Atkins, die al muzikale successen gekend had met de groep Cybotron, was de oudste van de drie en gold als grootste inspiratiebron voor de anderen.
In navolging van de house-dj's uit Chicago maten ze zich een epitheton ornans aan: Juan Atkins werd Magic Juan Atkins (door de magische rust die hij uitstraalt), Kevin Saunderson werd Kevin Master Reese Saunderson (naar het Reese Project waar hij deel van uitmaakte) en enfant terrible Derrick May werd eenvoudigweg Mayday. Ook richtten ze alle drie hun eigen platenlabel op: Metroplex (Atkins), KMS (Saunderson) en Transmat (May).
Er wordt ook nog weleens een vierde bij genoemd: Eddie 'Flashin' Fowlkes.
Het triumviraat van de techno werd sterk beïnvloed door het wekelijkse radioprogramma "Midnight Funk Association" van diskjockey The Electrifying Mojo, een radioprogramma dat al vanaf 1977 liep en de elektronische muziek van elektronicapioniers als Kraftwerk en Tangerine Dream met de ruwe funk van George Clinton combineerde. Onder dit gesternte werd aan de eerste technoplaten begonnen. Derrick May ontpopte zich al snel tot een eigenzinnige en vernieuwende dj, wiens muzikale vernieuwingen op de dansvloer niet altijd meteen door iedereen gewaardeerd werden; er zijn verhalen bekend van feestjes waarop het publiek uit protest op de dansvloer ging zitten, tot ontsteltenis van May. De Music Institute Club groeide echter uit tot een vertrekbasis voor de technomuziek die weldra de wereld zou veroveren.
De eerste grote technohits waren van de hand van Kevin Saunderson, onder zijn pseudoniem Inner City. Met "Big fun" en "Good life" had hij wereldwijd een hit. Onder andere "Nude photo" en "Strings of life", beide van Rhythim is Rhythim (een pseudoniem van Derrick May), worden tegenwoordig wel gezien als klassiekers maar hebben nooit op dezelfde schaal succes behaald als de hits van Inner City. Ondanks enkele muzikale hits hebben de pioniers van de techno pas laat erkenning gekregen voor hun inspanningen en tot hun grote frustratie gingen veelal Europese "techno"-artiesten en dj's met de eer strijken.
Second Wave.
Hiermee bedoelt men een tweede generatie zwarte artiesten die begin jaren negentig de fakkel overnam: Eddie Fowlkes (al behoort hij ook tot de eerste golf artiesten), Carl Craig, DJ Rush, Kenny Larkin, Blake Baxter, John Acquaviva, Stacey Pullen en Alan Oldham.
Naast deze artiesten trad ook een aantal artiesten van het platenlabel Underground Resistance (UR) naar voren: Jeff Mills (in de begindagen als dj bekend onder de naam "The Wizard"), Mike Banks, James Pennington ("The Suburban Knight"), Robert Hood en Drexciya. Uit de muziek van de UR-artiesten sprak een zekere frustratie over de toestand van de zwarte gemeenschap in Amerika en het gebrek aan erkenning voor de elektronische muziek uit Detroit. Met Underground Resistance werd techno meteen een stuk agressiever. Een aantal UR-artiesten, zoals het elektrogezelschap Drexciya, hulde zich in de anonimiteit en mat zich een pseudomystiek imago aan.
Third Wave.
Hiertoe behoren onder meer Moodymann, Theo Parrish en Terrence Parker.
Na de Third Wave.
Daarna nam de muziekstroming een grote vlucht, hoewel het wel meer een muziekstroming van liefhebbers bleef. Techno is nooit echt doorgebroken bij het grote publiek, het is altijd al undergroundmuziek geweest. Het minimalistische karakter en het meestal ontbreken van zangstemmen zijn daarvan de belangrijkste oorzaken.
Belangrijke artiesten.
Tot de vertegenwoordigers van techno behoren:

</doc>
<doc id="28171" url="https://nl.wikipedia.org/wiki?curid=28171" title="Tekno (muziekstijl)">
Tekno (muziekstijl)

Tekno of hardtek is een elektronische muziekstijl die enigszins lijkt op techno en hardcore, vanwege het hoge aantal beats per minute (160-210). Omdat de feesten waar deze stijl gedraaid wordt, vaak gratis of voor een vrijwillige donatie toegankelijk zijn en vanwege het illegale, vrijgemaakte karakter, wordt het ook freetekno genoemd. Het wordt ook weleens "kraaktechno" of "techno met een k" genoemd omdat teknofeesten vaak in kraakpanden gehouden worden. 
Tekno is vooral een psychedelische variant van hardcore. Het is voortgekomen uit een samensmelting van stijlen waaronder acid house, breakbeats, industrial hardcore, EBM, de psychedelische rock van de jaren 1970 en langslepende composities in de klassieke muziek.
De muziekstijl is ontstaan in de eerste helft van de jaren 1990 uit onvrede met het politieke beleid destijds en met aan regels gebonden uitgaansgelegenheden. Meestal worden de feesten waar de muziek gedraaid wordt niet aangegeven in het uitgaanscircuit omdat het kleinschalige underground karakter zo behouden wordt. De feesten (free parties) zijn op wisselende locaties. De bezoekers krijgen de exacte locatie op het laatste moment te horen. 
Een van de eerste tekno-collectieven was het Britse Spiral Tribe dat begin jaren 1990 begon met het organiseren van illegale teknofeesten. Door dit rondreizende collectief is ook Teknival ontstaan. In Nederland is vooral het sound system Mononom bekend.

</doc>
<doc id="28176" url="https://nl.wikipedia.org/wiki?curid=28176" title="Autogas">
Autogas



</doc>
<doc id="28177" url="https://nl.wikipedia.org/wiki?curid=28177" title="Diamantslijpen">
Diamantslijpen

Diamantslijpen of diamantbewerken is een – ambachtelijke – bewerking waarmee een ruwe diamant tot sieraad wordt geslepen.
Diamant is voor zover bekend het hardste natuurlijke materiaal dat voldoende op of in de Aarde voorkomt. Er zijn hardere materialen zoals lonsdaleïet en wurtzietboornitride maar die komen bijna niet voor. Het slijpen gebeurde vroeger dan ook met ander diamant-materiaal. Tegenwoordig zijn veel van de gebruikte slijpmiddelen echter synthetisch. De meeste kunstmatige slijp- en polijstmiddelen worden wel nog van minerale materialen gemaakt. Staalwol – gemaakt van onder meer ijzererts – is daarvan een bekend voorbeeld. Dankzij de technologische ontwikkelingen van de twintigste eeuw en daarna kan men nu ook kunstmatige slijpmiddelen maken die zeer hard zijn. De belangrijkste hiervan zijn siliciumcarbide (ook wel bekend onder de merknaam "Carborundum"), synthetische diamant en kunstmatig "alumina" (aluminiumoxide).
Alvorens te gaan slijpen wordt eerst nauwkeurig bekeken hoe de ruwe steen het beste "genomen" kan worden om het grootste gewicht te behouden. Heeft de steen een zuivere kristalvorm van een octaëder, dan zal deze eerst gezaagd worden. Als er sprake is van een onregelmatige vorm, dan zal de steen gekloofd worden. De initiële vorm bepaalt dus op welke wijze het meest efficiënt – met zo min mogelijk materiaalverlies de hoogst haalbare kwaliteiten (als schittering) verkrijgen – geslepen kan worden, en wat de uiteindelijke "slijpvorm" en het aantal facetten zal zijn. Vervolgens zal de ruwe steen worden gesneden wanneer een ronde slijpvorm – zoals de briljant – toegepast wordt. Na het snijden volgt het opzetten van het "kruiswerk". Dit gebeurt op een slijpschijf die bekleed is met boort (diamantgruis en -poeder).
Bij het slijpen van een karakteristieke diamantvorm als de "briljant" (of vergelijkbare vormen) houdt men vaak slechts minder dan de helft van het originele materiaal over. Het slijpen kan afhankelijk van onder andere de grootte tot enkele maanden duren.

</doc>
<doc id="28179" url="https://nl.wikipedia.org/wiki?curid=28179" title="Nasiriya">
Nasiriya

Nasiriya (spellingsvarianten "Nassiriya" en "Nasiriyah"; Arabisch: "" of "An-Nasiriyah") is een stad in Irak, ongeveer 375 kilometer ten zuidoosten van Bagdad. Het is de hoofdstad van de provincie "Dhi Qar". Volgens officiële cijfers woonden er in 1987 265.937 mensen; in 2003 werd het inwonertal op 560.200 geschat.
De bevolking bestaat in meerderheid uit sjiitische moslims. Het stedelijk museum bezit een grote collectie voorwerpen uit Soemerië, Assyrië, Babylonië, en van de Abbasiden.
Geografie.
Nasiriya is gelegen aan de noordelijke oever van de Eufraat, nabij de ruïnes van de oeroude stad Ur, op het westelijke uiteinde van een groot moerasgebied tussen Eufraat en Tigris. Het is een strategisch punt, omdat hier de Eufraat kan worden overgestoken. Nasiriya ligt ook aan de hoofdweg tussen Basra en al Koet, en heeft spoorverbindingen met grote Iraakse steden. In het gebied worden dadels geteeld.
Geschiedenis.
De stad werd in 1870 gesticht door sjeik Nasir Sadun, en kwam later onder direct bestuur van het Ottomaanse Rijk.
Tijdens de Eerste Wereldoorlog werd Nasiriya in juli 1915 veroverd door de Engelsen. Hierbij sneuvelden 500 Engelse soldaten en waarschijnlijk evenveel Turken.
De sjiitische bevolking van Nasiriya nam op 2 maart 1991 deel aan de opstand tegen het regime van Saddam Hoessein na de Golfoorlog van 1990-1991. Deze opstand werd op brute wijze neergeslagen door het Iraakse leger.
In maart 2003 werd bij Nasiriya gevochten tijdens de Golfoorlog van 2003. Op 23 maart 2003 liep een groep Amerikaanse soldaten van de aan- en afvoertroepen er in een Iraakse hinderlaag, nadat zij in een zandstorm een verkeerde afslag hadden genomen en hun wapens blokkeerden. Soldate Jessica Lynch was de enige overlevende. Zij werd een week later door Amerikaanse troepen uit een Iraaks ziekenhuis bevrijd; een gebeurtenis waarover verschillende lezingen de ronde doen. De hele situatie is door de Amerikaanse overheid als propaganda-nieuws gebruikt.
Na de Golfoorlog van 2003 werd in Nasiriya het hoofdkwartier gevestigd van de Italiaanse bezettingstroepen in Irak. Op 12 november 2003 vond een zelfmoordaanslag plaats op dit hoofdkwartier. Zeventien Italiaanse soldaten en twee burgers (waaronder een regisseur, Stefano Rolla, die een documentaire draaide over de Italiaanse aanwezigheid in Irak) van Italiaanse afkomst kwamen om. Daarnaast vielen acht Iraakse slachtoffers.

</doc>
<doc id="28180" url="https://nl.wikipedia.org/wiki?curid=28180" title="Joop van Oosterom">
Joop van Oosterom

Joop van Oosterom (Hilversum, 12 december 1937 – Monaco, 22 oktober 2016) was een Nederlands ondernemer, schaker en voor diverse topspelers een mecenas voor de schaaksport. Hij stond enige tijd op de tiende plaats in de Quote 500, vooral dankzij het geld dat hij verdiende met het bedrijf Volmac waarvan hij in 1966 mede-oprichter was.
Loopbaan.
Van Oosterom was een verwoed schaker en hij stak ook flink veel geld in deze sport. Toen zijn oudste dochter Melody Amber geboren werd in 1992, organiseerde hij in Monaco een schaaktoernooi tussen de twaalf sterkste grootmeesters van de wereld. Het Ambertoernooi werd in 2011 voor de twintigste en laatste keer gehouden, en was een combinatie tussen rapid- en blindschaken.
Van Oosterom was in 1955 jeugdkampioen van Nederland en speelde in Antwerpen mee in het WK Jeugd, waar hij zevende werd, achter Boris Spasski en Lajos Portisch.
Van Oosterom is grootmeester correspondentieschaak (GMc).
In 1981 was hij kampioen correspondentieschaak van Nederland. Hij speelde ook mee in het sterke en druk bezette jubileumtoernooi ter ere van het 25-jarig bestaan van de NBC in 1991. Dit was tevens het grootste individuele invitatietoernooi ooit gehouden. Het toernooi duurde drie en een half jaar en Van Oosterom werd tweede achter de huidige wereldkampioen Gert Timmerman. Er deden acht ICCF-grootmeesters en tien ICCF-meesters mee.
In het wereldkampioenschap ICCF van 2002 bezette Van Oosterom eveneens de tweede plaats.
Wereldkampioen.
Op 7 februari 2005 werd Van Oosterom met 11 punten uit 14 wedstrijden wereldkampioen correspondentieschaak. De Duitse grootmeester Achim Soltau eindigde met acht punten op de tweede plaats, terwijl Hans Marcus Elwert met 7,5 punt derde werd.
Op 11 mei 2008 herhaalde van Oosterom deze prestatie en werd voor de tweede keer wereldkampioen correspondentieschaak. Dit keer waren tien punten uit veertien wedstrijden genoeg om de titel op te eisen. De Duitse schaker Alexander J. Ugge werd nu met 8,5 punten tweede en Stephan Busemann eindigde met acht punten als derde.
Biljarten.
Van Oosterom’s tweede liefde was de biljartsport. Van 1993 tot 2011 financierde hij het Crystal Kelly toernooi, waarvoor de beste driebandenspelers ter wereld werden uitgenodigd. De Nederlander Dick Jaspers won het toernooi in Nice 8 keer, de Zweed Torbjorn Blomdahl 5 keer. Ook was van Oosterom in dezelfde periode sponsor van twee driebandenteams die uitkwamen in de Nederlandse Ere- en eerste divisie. De teams waren genoemd naar zijn dochters: Crystal Kelly en Melody Amber. Het topteam had zijn thuisbasis in Waalwijk en bestond uit de Belgen Frederic Caudron en Raymond Ceulemans, en de Nederlanders Frans van Kuijk en Raimond Burgman. In 2011 kondigde Van Oosterom aan met de sponsoring te stoppen; zowel de teams als het jaarlijkse toernooi in Nice hielden daarmee op te bestaan.
Overlijden.
In februari 2017 werd bekend dat Van Oosterom in oktober 2016 was overleden. Zijn familie en zakenpartner bevestigden dit niet, zijn broer later wel.
Trivia.
Jeroen Piket, een Nederlands grootmeester, stopte in 2001 plotseling met toernooischaken en trad in dienst van Van Oosterom als persoonlijk secretaris.

</doc>
<doc id="28181" url="https://nl.wikipedia.org/wiki?curid=28181" title="Databestand">
Databestand



</doc>
<doc id="28182" url="https://nl.wikipedia.org/wiki?curid=28182" title="Gegevensbestand">
Gegevensbestand



</doc>
<doc id="28183" url="https://nl.wikipedia.org/wiki?curid=28183" title="Gaius Cilnius Maecenas">
Gaius Cilnius Maecenas

Gaius Cilnius Maecenas (70 v.Chr. - 8 v.Chr.) was een beroemde Romeinse staatsman en kunstbeschermer van Etruskische afkomst. Hij diende onder keizer Augustus als zijn vervanger bij diens buitenlandse reizen en als een soort minister van Binnenlandse Zaken. Reeds in de oudheid kreeg zijn naam de betekenis van "beschermer en sponsor van de kunst".
Leven.
Maecenas werd waarschijnlijk geboren tussen 74 en 64 v.Chr.. Hij stamde uit een oud en rijk Etruskisch koningsgeslacht, de "Cilnii" uit Arezzo, dat al verscheidene generaties te Rome verbleef. Van in zijn jonge jaren bezat hij het talent om zijn persoonlijke zaken aan het politieke bedrijf te koppelen. Als een wonderbare mengeling van koopman, diplomaat, raadsman en levenskunstenaar daagde hij overal op waar er na afloop van een militair conflict moeilijke onderhandelingen werden verwacht. Hij huldigde het principe dat men soms vrijgevig moet zijn om later des te meer te kunnen ontvangen. Zo wist hij zich door zijn verbluffende diplomatieke talenten op te werken tot raadsman en boezemvriend van Octavianus, de latere keizer Augustus.
Beschermer van de kunst.
Maar reeds daarvóór had de steenrijke Maecenas zich een riante villa met park laten bouwen op de Esquilinus, een van de zeven heuvels van Rome. Vanaf 37 v.Chr. bracht hij er regelmatig de grootste dichters van zijn tijd bijeen: Vergilius, Propertius en Horatius behoorden tot zijn literaire kring, de laatste werd zelfs zijn boezemvriend.
Maecenas inspireerde deze poëten tot het propageren van Augustus' cultuurpolitiek. Een deel van zijn groot vermogen besteedde hij aan een landgoed voor de dichter Horatius. Ook Vergilius en andere dichters stonden onder zijn geestelijke en financiële hoede. Vergilius, Horatius en Propertius hebben een aanzienlijk deel van hun werken aan Maecenas opgedragen: door hen verwierf deze eerste sponsor van de kunsten eeuwige roem. De dichter Martialis schreef: "Waar een Maecenas is, komt er ook wel een Vergilius...".
Levenskunstenaar.
Maar Maecenas stond ook bekend om de overdadige feestelijkheden die hij daar organiseerde. Hij liep graag rond in exotische kleren en getooid met juwelen, een gewoonte waarover Augustus weleens grapjes maakte. Biografen beweren dat hij zowel voor de charmes van knappe vrouwen als van mooie jongens bezweek. Een van zijn levenswijsheden - waarschijnlijk gebaseerd op ervaring - was dat vriendschap belangrijker is dan liefde. Ook op culinair vlak had hij zo zijn voorkeuren: muilezelgebraad was zijn lievelingsgerecht, en hij liet graag het dessert vóór de hoofdmaaltijd serveren. Op zijn Esquilijnse landgoed had hij ook zijn eigen wijngaard, en lang nadien laat Plinius weten dat Maecenas' wijn een bijzondere delicatesse was.
Schrijver.
Maecenas was ook zelf literair actief als dichter en schrijver van onder meer "Prometheus" en "De culto suo" ("Mijn levensstijl"). Maar er bleef weinig van zijn werk bewaard: kenners beweren dat het bol staat van neologismen, rare woorden en gezochte wendingen. Ook dat ontlokte weleens een grapje bij de keizer. Seneca leverde enkele fragmenten over.
Oud en ziek geworden smeekte hij de goden in een satirisch gedicht om hem desnoods een bochel te bezorgen of zijn tanden uit te hollen, als ze hem maar in leven lieten. Blijkbaar bleven zij doof voor de bede, want Maecenas overleed in het voorjaar van 8 v.Chr.
Overlijden.
Ondanks de spanningen die er tussen hem en Augustus waren gerezen, stelde hij de keizer in als zijn enige erfgenaam: deze verwierf op die manier grondbezit in Italië en Egypte, een rijke schatkamer, juwelen, en de uitgebreidste garderobe van Rome. Maecenas' vriend Horatius overleed nauwelijks een paar maanden later: ze werden naast elkaar begraven op de Esquilijn.
Vernoemd.
Mecenas is sedert de renaissance in verschillende moderne talen een eponiem voor een beschermer van kunstenaars of geleerden, iemand die ze ondersteunt zodat ze hun scheppend werk of wetenschappelijk onderzoek zonder financiële zorgen kunnen voortzetten.

</doc>
<doc id="28184" url="https://nl.wikipedia.org/wiki?curid=28184" title="International Correspondence Chess Federation">
International Correspondence Chess Federation

De International Correspondence Chess Federation (ICCF) is de overkoepelende bond van correspondentieschakers. De bond organiseert het wereldkampioenschap correspondentieschaken, grootmeester- en meestertoernooien en brengt geschillen tot een oplossing. De ICCF werkt nauw samen met de FIDE. De in 2009 verkozen voorzitter is de Fransman Éric Ruch.
Het begin.
De ICCF werd opgericht in Londen (Engeland) op 26 maart 1951 en het motto is "Amici Sumus" ("wij zijn vrienden"). Per 15 november 2022 waren er 54 nationale verenigingen uit de 5 continenten aangesloten. Naast het organiseren van de wereldkampioenschappen, de Olympische Spelen en de Wereldbekers, berekent de ICCF de Elo-rang van elke schaker, schrijft ze de spelregels voor en benoemt het grootmeesters en internationale meesters. 
ICCF-voorzitters.
De voorzitters van de ICCF, vanaf de oprichting tot heden zijn:

</doc>
<doc id="28190" url="https://nl.wikipedia.org/wiki?curid=28190" title="Gloeilamp">
Gloeilamp

Een gloeilamp is een lichtbron waarbij in een zuurstofarme glazen bol een gloeidraad door een elektrische stroom van een spanningsbron wordt verhit zodat deze licht gaat uitstralen. De gloeidraad bestaat uit het overgangsmetaal wolfraam dat een zeer hoge smelttemperatuur kent.
De gloeilamp is lange tijd de gebruikelijke lichtbron geweest, maar mag sinds 2013 niet langer in de Europese Unie worden ingevoerd of geproduceerd voor huis-tuin-en-keuken-verlichtingsdoeleinden, wegens het geringe rendement vergeleken met moderne lichtbronnen zoals de ledlamp.
Techniek.
De elektrische weerstand van de gloeidraad is afhankelijk van de dikte, de lengte en het soort materiaal. Deze weerstand wordt zodanig gekozen dat bij de aanbevolen brandspanning de beste verhouding wordt bereikt tussen lichtopbrengst en levensduur. De elektrische weerstand van de wolfraam gloeidraad is in koude toestand 15× lager dan in hete toestand. Het inschakelen van een gloeilamp gaat daarom gepaard met een kortstondige stroompiek, waardoor de gloeidraad een mechanische trilling te verduren krijgt door de magnetische inductie. Daarom eindigt het leven van veel gloeilampen juist op het moment van inschakelen.
De gloeidraad wordt tegen verbranden beschermd door een glazen ballon waarin geen of zeer weinig zuurstof aanwezig is. Als zuurstof uit de lucht door beschadiging van de ballon bij de gloeidraad kan komen, verbrandt deze binnen een seconde na het inschakelen. De eerste gloeilampen werden vacuüm gemaakt, maar in het begin van de twintigste eeuw ontdekte men dat lampen gevuld met argon een helderder licht geven en bovendien langer meegaan. Desondanks duurde het nog vele decennia voordat de argonlampen de vacuümlampen verdrongen hadden. In vergelijking met gasgevulde lampen hebben vacuümlampen een ballon van een grotere diameter en dikker glas. Het glas van een gasgevulde lamp heeft een dikte van enkele tienden van een millimeter.
Ook in een gloeilamp met onbeschadigde ballon verdampt het materiaal van de gloeidraad heel geleidelijk door de verhitting en slaat neer op de binnenkant van de glazen ballon, die daardoor donkerder wordt. Door de ballon te vullen met gas wordt dit proces verminderd. Aanwezigheid van sporen van waterdamp versnelt juist het proces.
Geschiedenis en uitvinding.
De uitvinding van de gloeilamp is niet aan een iemand toe te schrijven maar is een proces van velen die bijdroegen aan de ontwikkeling van een praktisch middel om met elektriciteit licht te genereren. Thomas Edison is hiervan de bekendste van wie gezegd kan worden dat hij de gloeilamp geperfectioneerd en vooral gecommercialiseerd heeft. De reeds bestaande koolstofbooglamp was ondanks het helderwitte licht niet praktisch genoeg. In 1801 experimenteerde Humphry Davy al met een gloeiende platinadraad, die echter onmiddellijk verbrandde. Naast Edison worden ook de Rus Alexander Lodygin (1872) en vooral de Engelsman Joseph Swan (1878) genoemd als uitvinder van de gloeilamp.
Op 24 juli 1874 werd in Canada patent verleend aan Henry Woodward en Mathew Evans voor een lamp bestaande uit koolstof staven gemonteerd in een met stikstof gevulde glazen cilinder. Ze slaagden er echter niet in dit concept te commercialiseren en verkochten het patent in 1879 aan Thomas Edison.
De lichtopbrengst van de aanvankelijke kooldraadlampen was zo laag dat, met name Duitse, wetenschappers op zoek gingen naar betere gloeidraden. Zo gebruikte Carl Auer von Welsbach gloeidraden van osmium (1902), terwijl Otto Feuerlein en Werner von Bolton tantaal toepasten. Het was echter de Amerikaan William David Coolidge die in 1910 gloeidraden wist te maken van getrokken wolfraam, het metaal met het hoogste smeltpunt.
Een wijdverspreid verhaal is dat Heinrich Göbel uit Duitsland er reeds in 1854 in geslaagd zou zijn de eerste echt werkende gloeilamp te maken, bestaande uit een verkoolde bamboevezel in een vacuümgezogen eau-de-colognefles. Onderzoek uit 2007 wees echter uit dat dit verhaal meer dan waarschijnlijk een legende is.
De gloeilamp heeft niet alleen als zodanig zijn diensten bewezen, maar ze stond ook aan de wieg van andere belangrijke uitvindingen. Zo vloeide de ontdekking van de kunstvezel mede voort uit onderzoek naar kooldraadgloeilampen. Later zijn het gloeilampenfabrikanten geweest die het principe van de elektronenbuis ontdekten, waarmee de ontwikkeling van de elektronica een aanvang nam.
Stralingstemperatuur vs. gloeidraadtemperatuur.
Wolfraam heeft een smelttemperatuur van 3694 K, maar verliest zijn sterkte al bij 2170 K. Toch is de stralingstemperatuur (de schijnbare temperatuur) van halogeenlampen 3200 K. Dit verschil is te verklaren door de kleur die het wolfraam bij hoge temperaturen aanneemt, deze wordt blauwer naarmate wolfraam heter wordt. Hierdoor verschuift het lichtspectrum van de gloeidraad richting het blauw en levert dit een wittere kleur op. Het gevolg is een stralingstemperatuur die hoger is dan de werkelijke gloeidraadtemperatuur, namelijk: 3200 K vs. 2170 K.
Rendement.
De gloeilamp staat ook bekend om zijn lage rendement. Het rendement is het bruikbare (zichtbare) licht dat de lamp produceert per hoeveelheid energie die je erin stopt. Het rendement van de gewone gloeilamp ligt tussen 5 en 10%, dat wil zeggen bij een 100W-lamp, wordt slechts 5 tot maximaal 10 watt omgezet in zichtbaar licht. De rest gaat verloren in de vorm van onzichtbare warmte, vooral stralingswarmte (infrarood 'licht'). Als een gloeilamp in een verwarmde ruimte hangt is deze warmte echter niet zinloos. Bij een gloeilamp hangt het rendement direct samen met de temperatuur van de gloeidraad: als die hoger is verschuift het hele spectrum naar boven: het licht wordt witter; er wordt relatief minder infrarood uitgestraald en meer zichtbaar licht. Echter: een hogere temperatuur bekort de levensduur van de gloeidraad, dus van de lamp, en dat is natuurlijk ook onvoordelig. Voor een normale gloeilamp wordt als beste compromis een stralingstemperatuur van circa 2500 graden Celsius (2800 kelvin) aangehouden, wat een levensduur geeft van circa 1000 uur. Deze levensduur is vastgesteld door het Phoebus-kartel om economische redenen; een gloeilamp kon in 1924 al 2500 uur meegaan en die levensduur had nog verder kunnen worden opgerekt. In de brandweerkazerne in het Californische Livermore brandt een lamp continu reeds vanaf 1901 en wordt aangeduid als Centennial Light.
Bij een laagspanningshalogeenlamp wordt een stralingstemperatuur van circa 2900 °C (3200 K) aangehouden. Dat betekent een veel hoger rendement: circa 15 à 20%. De nieuwste lampen met HIR-technologie komen op circa 30%. Ter vergelijking: het rendement van een spaarlamp is circa 40%, van een tl-buis 65%, en van een ledlamp circa 80%. Dus: het elektriciteitsverbruik daalt als een klassieke gloeilamp vervangen wordt door een halogeenlamp, tl-buis, spaarlamp of ledlamp die dezelfde hoeveelheid licht geeft.
Uitfasering gloeilamp in de EU.
Op 17 februari 2009 werd door de Europese Unie een akkoord bereikt op het verbod om gloeilampen in omloop te brengen. Dit houdt in dat de standaard gloeilamp zoals in dit artikel beschreven na 2012 niet langer mocht worden ingevoerd of geproduceerd voor huis-tuin-en-keuken-verlichtingsdoeleinden. Doordat winkeliers wel hun voorraden mochten verkopen hebben zij zeer grote voorraden aangelegd waardoor gloeilampen zelfs jaren later nog verkrijgbaar waren.
Uiteraard zullen er altijd speciale toepassingen zijn waarbij de opgewekte warmte (die nu als verlies gezien wordt) juist noodzakelijk is. Denk hierbij aan toepassing in terraria of in lavalampen.
De invoer en productie van de meeste typen halogeenverlichting bleef tot 2016 toegestaan. Daarna zal het standaard consumptief gebruik ontmoedigd worden door de oplegging van verhoogde accijnzen. De halogeenlamp zal echter niet eerder volledig uitgebannen kunnen worden dan dat er een alternatief wordt gevonden met een vergelijkbaar goede kleurweergave-index. Gloeilicht geeft als enige verlichtingsvorm een continu spectrum dat noodzakelijk is bij alles dat kleurecht uitgelicht moet worden, zoals bij fotografie en film, etalages, musea, ateliers, modeshows, et cetera. Ook mensen met bepaalde oogaandoeningen (veelal bij lichtschuwheid) gebruiken gloeilampen of halogeenlampen thuis. Zij kunnen niet tegen het licht dat andere lampen zoals led- en spaarlampen uitstralen. Ze krijgen er hoofdpijn door en hun zicht verslechtert tijdelijk.
Toch zullen de maatregelen een belangrijk milieutechnisch verschil gaan uitmaken. Berekend werd dat de CO2-uitstoot met 15 miljoen ton per jaar zal verminderen. Het bespaart Europa uiteindelijk meer dan 40 miljard kilowattuur per jaar aan energie. Dat is vergelijkbaar met het totale elektriciteitsverbruik van 10 miljoen huishoudens.
Halogeenlamp.
Een gloeilamp met een veel hoger rendement dan de klassieke gloeilamp is de halogeenlamp. Bij deze wordt de verdamping van de gloeidraad tegengegaan door de ballon te vullen met een inert gas onder hoge druk. Om die druk te kunnen weerstaan heeft de lamp een veel kleinere ballon. Daardoor wordt het glas veel heter (ca. 250 graden) en er wordt dan ook een speciaal hittebestendig glas voor gebruikt. Zonder andere maatregelen zou de kleine lampballon veel eerder zwart worden door neerslag van verdampte gloeidraadatomen. Daartegen wordt in de lamp een kleine hoeveelheid halogeen (bijvoorbeeld jodium) aangebracht, dat door de hitte gasvormig wordt. Het halogeen gaat in de koudere gedeelten van de lamp een verbinding aan met het verdampte materiaal van de gloeidraad. Deze gasvormige verbinding ontleedt zich weer in halogeen en metaal wanneer zij dicht bij de zeer hete gloeidraad komt; het metaal slaat weer neer op de gloeidraad, waardoor de levensduur daarvan wordt verlengd. Tezamen geven het inerte gas en het halogeengas zoveel verlenging van levensduur, dat de lamp gewoonlijk op een hogere werktemperatuur gebruikt wordt. Daardoor is het licht iets witter dan van een normale gloeilamp, maar belangrijker is dat het rendement daardoor aanmerkelijk hoger ligt.
De laagspanningshalogeenlamp combineert bovenstaande voordelen met een derde principe: werkend op een lagere spanning (gewoonlijk 12 V) is de gloeidraad (bij gelijkblijvend vermogen) veel dikker dan die van een lamp van 230 V. Vanzelfsprekend gaat hij daardoor langer mee. De laagspanningshalogeenlamp wordt dan ook op een nog hogere werktemperatuur gebruikt; het licht is nog iets witter en het rendement nog iets beter. Een belangrijk voordeel van dit type lamp is dat hij zo klein is; het licht is gemakkelijk te bundelen. Typen met een ingebouwde (efficiënte) reflector zijn volop te koop. Ze zijn goed geschikt als leeslamp of accentverlichting.
HIR.
In 2003 kwamen de eerste halogeenlampen op de markt met HIR-technologie (Halogen Infra Red). Dit zijn altijd laagspanningslampen met ingebouwde reflector. De reflector weerkaatst de infrarode warmtestraling terug naar de gloeidraad, en helpt zo mee om de temperatuur van de draad hoog te houden; de warmtestraling wordt als het ware "hergebruikt". Het rendement van dit type is dan ook aanzienlijk hoger (tot ca. 40 lm/W)
Productie.
Gloeilampenfabriek in Nederland.
De Rus Achilles de Khotinsky begon op 24 december 1883 in Rotterdam de eerste gloeilampenfabriek van Nederland; N.V. Elektriciteits-Maatschappij, Systeem 'de Khotinsky'. Naast het fabriceren van gloeilampen wilde de onderneming Rotterdam aansluiten op een lichtnet. Twee werknemers van dit bedrijf, Roothaan en Alewijnse, richtten later in Nijmegen een eigen gloeilampenfabriek op. Een paar jaar later, in 1887, begon Johan Boudewijnse de Firma Johan Boudewijnse te Middelburg en in 1889 richtte Frederic R. Pope in Venlo de gloeilampenfabriek Goossens, Pope &amp; Co op.
Nadat Gerard Philips de wintertuin van Hotel Krasnapolsky had bezocht, raakte hij zo gefascineerd door het gloeilicht, dat hij besloot gloeilampen te gaan produceren. Dit idee leidde tot de oprichting van een gloeilampenfabriek in Eindhoven in 1891. Een fabriek die uiteindelijk uitgroeide tot de multinational Koninklijke Philips Electronics.
Ook daarna zijn nog gloeilampenfabrieken in Nederland opgericht, zoals Metaaldraadgloeilampenfabriek Volt in 1909 te Tilburg. Deze is later geleidelijk door Philips overgenomen, evenals Pope. Dan werd in 1919 nog Splendor opgericht te Nijmegen. Ook deze fabriek kwam onder invloed van Philips te staan.
Eigenschappen.
Aansluitvoeten.
Veel voorkomende fitting types:
Spectrum.
Doordat een gloeilamp licht produceert door verhitting, zal een gloeilamp over het algemeen een lichtspectrum hebben dat een accent heeft in het rode gebied. Hierdoor oogt het licht van een gloeilamp geelachtig. De meeste energie wordt in het infrarode gebied (warmte) uitgestraald, wat ervoor zorgt dat het rendement erg laag is.
Doordat er licht in het hele spectrum wordt uitgezonden, is de kleurweergave van een gloeilamp uniek hoog en is deze lamp zeer geschikt voor werkzaamheden waar een extreem hoge kleurweergave van belang is.
Omdat een geelachtige kleur niet altijd gewenst is, plaatst men wel kleurenfilters voor de lamp. Dit gebeurt veelvuldig in het theater, waar de technici bijvoorbeeld correctiefilters gebruiken om daglicht na te bootsen. Deze filters houden dan het gele licht tegen en laten veel blauw door. Er zijn ook zogeheten daglichtlampen verkrijgbaar die veel gebruikt worden om binnenshuis planten mee te verlichten.

</doc>
<doc id="28192" url="https://nl.wikipedia.org/wiki?curid=28192" title="Diploïde cel">
Diploïde cel



</doc>
<doc id="28194" url="https://nl.wikipedia.org/wiki?curid=28194" title="Utrechts Conservatorium">
Utrechts Conservatorium

Het Utrechts Conservatorium is in 1875 opgericht als "Toonkunst-Muziekschool" en is een van de oudste muziekopleidingen in Nederland. Deze in Utrecht gevestigde opleiding, die grote internationale faam geniet, is sinds 1971 gevestigd in het voormalige concertgebouw, het Gebouw voor Kunsten en Wetenschappen en in het voormalige ziekenhuis St. Joannes de Deo, beide aan de Mariaplaats. Daarnaast is de Nederlandse Beiaardschool in Amersfoort onderdeel van de school.
Het Utrechts Conservatorium is in 1987 met de Beiaardschool en het Nederlands Instituut voor Kerkmuziek opgegaan in de Faculteit Muziek van de Hogeschool voor de Kunsten Utrecht (HKU).
Enkele bekende musici die hun opleiding in Utrecht hebben gehad zijn:
Enkele bekende docenten:
Steyerberg Muziekprijs.
Sinds 2014 wordt jaarlijks de Steyerberg Muziekprijs uitgereikt. De prijs is ingesteld voor uitzonderlijk talent onder de bachelor eindexamenkandidaten cello, piano en viool van HKU Utrechts Conservatorium.
Winnaars

</doc>
<doc id="28199" url="https://nl.wikipedia.org/wiki?curid=28199" title="Panta rhei (Heraclitus)">
Panta rhei (Heraclitus)

Panta rhei (Grieks: πάντα ῥεῖ) is een filosofische uitspraak en gedachte die wordt toegeschreven aan de presocratische filosoof Heraclitus, en betekent 'alles stroomt'. De filosofie van Heraclitus is slechts gekend via citaten, parafrasen, toespelingen en getuigenissen van latere auteurs, en daarvan is "panta rhei" een van de bekendste. De vroegste vermeldingen ervan zijn van Plato. Waarschijnlijk is de uitspraak echter niet authentiek.
Bronnen.
Plato.
De vroegste verwijzingen naar Heraclitus' denken komen voor in Plato's dialogen. Met de formule "panta rhei" probeerde hij kort en bondig te omschrijven waar Heraclitus' filosofie in zijn ogen om ging. In de "Cratylus" (402a) vermeldde hij de gedachte voor het eerst, en sprak hij van "panta choorei", 'alles wijkt': 'Heraclitus zegt zo ongeveer dat "alles wijkt" en dat niets blijft. En als hij dat wat er is, vergelijkt met de stroom van een rivier, zegt hij dat je niet twee keer in dezelfde rivier kunt stappen'. Plato gaf nog andere varianten: 'Alles blijkt te stromen' ("Cratylus", 439d), en 'Alles beweegt en alles stroomt' ("Theaetetus", 182c).
Anderen.
Andere vermeldingen zijn Aristoteles, 'Al het waarneembare stroomt voortdurend' ("Metafysica", 1078b14); pseudo-Aristoteles, 'Alles [...] stroomt' ("De kosmos", 298b29); Diogenes Laërtius, 'Het heelal stroomt riviersgewijs' ("Leven en leer van beroemde filosofen", boek VIII); Simplicius, 'Alles stroomt' ("Commentaar op Aristoteles"' "Fysica", 887.1); de "Suda", 'Alles stroomt voortdurend' (onder het lemma "thesis"). Jamblichus verwijst ernaar in zijn "Protreptikos" (VII, 24).
Rivierfragmenten.
'Alles stroomt' sluit aan bij de rivierfragmenten. De volgende zijn overgeleverd:
Interpretatie.
In de rivier stroomt continu nieuw water toe, maar toch blijft de rivier dezelfde. Hiermee wordt de eeuwige maar constante verandering geïllustreerd, alsook de eenheid der tegendelen.
Ontologie.
Plato nam de notie van verandering over van Heraclitus. Met zijn formuleringen legde hij echter telkens de nadruk op het veranderlijke van het natuurgebeuren, wat een versimpeling van Heraclitus' denkbeeld inhield. Plato ging er vermoedelijk van uit dat alles in de zintuiglijke wereld aan zulk een verandering onderhevig is dat ze op zich volledig structuurloos is en dus niet kan gekend worden. Daar ontwikkelde hij de tussenoplossing voor van een veranderlijke schijnwerkelijkheid, met daarachter de eeuwige waarheid van de Ideeën. De vereenvoudigde formulering is waarschijnlijk geïnspireerd door de rivierfragmenten.
De rivierfragmenten bevatten een complexere beeldspraak. Heraclitus gebruikte de rivier waarschijnlijk om aan te geven dat de gehele natuur voortdurend verandert ("het stromende water") en toch stabiel ("de rivierbedding") is. Vorm blijft behouden ondanks onophoudelijke interne veranderingen. Zo vindt in de natuur een cyclisch proces plaats van kwalitatieve en kwantitatieve verandering: uit het element vuur ontstaat aarde, en uit aarde zowel water als lucht, en andersom. Dit veranderingsproces verklaart bijvoorbeeld de observatie dat de zon in de zomer warmer schijnt dan in de winter. Over het geheel bezien blijft de natuur echter harmonieus en heeft alles zijn vaste plaats. Daarom is de korte uitspraak 'Alles stroomt' waarschijnlijk niet authentiek.
Psychologie.
Fragment B12 werd geciteerd door Eusebius. Direct erna staat: 'Levensadem ["psychai"] dampt op uit vocht'. Het beeld is daarom mogelijk ook psychologisch bedoeld, hoewel dit hypothetisch blijft. Volgens de oude Grieken was de mens geschapen uit aarde en water (leem), en volgens Heraclitus zou de ziel uit het lichaamsvocht opwasemen. De ziel waadt dan door de continue toestroom van vocht, die de geesteskracht voedt.
Hij beschouwde de geest of ziel ("psyche") als deel van vuur en eveneens onderhevig aan de kringloop van elementaire transformatie. Een relatief droge staat betekent dat de geest rationeel is, terwijl alcohol de geest vochtig maakt. Aan het einde van het menselijke leven gaat de ziel ook over in het element water. 'Voor zielen betekent het de dood, dat water ontstaat, voor water de dood, dat aarde ontstaat, uit aarde ontstaat water, uit water ziel.' Niet alleen wordt de overgang van elementen geïllustreerd, maar ook de verbondenheid van de geest met de macrokosmos. De microkosmos spiegelt dus de macrokosmos. De ziel is voor Heraclitus sterfelijk. Hoewel het individu weliswaar geen deel heeft aan de eeuwige kringloop ("het water"), blijft alles op grote schaal uiteindelijk niettemin hetzelfde ("de rivierbedding"). Dit wordt onderstreept door het tweede deel van fragment B49a: de mens is tijdelijk, maar niet eeuwig.
Navolging.
Ovidius vertaalde "panta rhei" naar "cuncta fluunt", en zette dit in het slot van zijn "Metamorfosen" (15.178). Moderne dichters en schrijvers als Ezra Pound, Vasili Grossman, Samuel Beckett en Hugo Claus gebruikten de uitspraak. Op de overige (authentieke) rivierfragmenten wordt gezinspeeld door onder meer Seneca ("Brieven aan Lucilius", 58.23), Jorge Luis Borges en Hans Faverey.

</doc>
<doc id="28200" url="https://nl.wikipedia.org/wiki?curid=28200" title="Melkweg (Amsterdam)">
Melkweg (Amsterdam)

De Melkweg is een poppodium en cultureel centrum met live-muziek, clubnachten, fotografie, film en festivals. Het is gevestigd in de voormalige suikerraffinaderij "De Granaatappel" en melkfabriek aan de Lijnbaansgracht in Amsterdam, achter het Leidseplein en naast de Stadsschouwburg.
Geschiedenis.
In de 19e eeuw werd aan de Lijnbaansgracht een suikerraffinaderij gevestigd, een van de directeuren was de filantroop Willem Spakler. Deze raffinaderij werd op 19 september 1920 gesloten en opgekocht door de Onderlinge Vereeniging van Veehouders voor de verkoop van zuivere koemelk (OVVV). De OVVV fuseerde eind jaren zestig met de Melkunie (tegenwoordig Campina), en de melkfabriek werd in 1969 gesloten.
Nadat de fabriek een jaar gesloten was, werd het pand in de zomer van 1970 ingericht voor een cultureel zomerproject, gericht op jongeren. Het bestond toen uit een theehuis, een restaurant en een zaal voor muziek, film, en theater. In '71 en '72 werd het project wegens succes herhaald.
Poppodium, cinema, theater, galerie en media.
Sinds 1973 is de Melkweg permanent open als cultureel centrum. In de jaren die volgden ontpopte de Melkweg zich als een van de belangrijkste podia voor popcultuur van Amsterdam en Nederland, en ook buiten de landsgrenzen werd het podium een bekende naam. De Melkweg werd een ontmoetingsplek voor hippies in de jaren 70 en 80, en ontwikkelde zich tot een multidisciplinair centrum met ruimte voor alle muziekstijlen. Vele grote artiesten uit binnen- en buitenland traden op, onder wie U2 (eerste optreden buiten Ierland), Nirvana, Pearl Jam, Prince en Lady Gaga. De Melkweg onderscheidt zichzelf door haar diverse programmering, waar grote namen naast opkomend talent staan.
Zalen.
De Melkweg begon met één zaal voor muziek, film en theater, maar is in de afgelopen 40 jaar grondig verbouwd. Het groeide uit tot een centrum met twee concertzalen (The Max en de Oude Zaal), een multifunctionele zaal voor concerten en voorstellingen, een bioscoop, een expositieruimte en een café. De Oude Zaal en Theaterzaal ondergingen in 2000 een grondige verbouwing. The Max werd in 2007 verbouwd, waarbij de capaciteit werd uitgebreid naar 1500 personen. De Oude Zaal heeft een capaciteit van maximaal 700 personen.
In 2009 werd de Rabozaal geopend, een zaal die de Melkweg deelt met de Stadsschouwburg en die tussen de twee panden 'hangt'. Daarnaast programmeert de Melkweg ook met regelmaat in het tegenover gelegen Sugarfactory en op andere locaties in de stad. Jaarlijks trekt de Melkweg meer dan 400.000 bezoekers.
In 2018 werd het café in eigen beheer geopend als MILK Café, die samen met de Melkweg EXPO een ingang aan de Marnixstraat deelt.
Naast de reguliere programmering organiseert de Melkweg grotere multidisciplinaire en politiek-maatschappelijke events, is het podium programmerend partner van Amsterdam Dance Event (ADE) en organiseert het jaarlijkse Encore Festival op de NDSM-werf in Amsterdam Noord.
Organisatie.
De Melkweg is een non-profitorganisatie: een stichting met culturele en maatschappelijke doelstellingen. De Melkweg onderschrijft de Governance Code Cultuur en de Code Culturele Diversiteit. De organisatie kent een Raad van Toezicht en een eenkoppig bestuur, tevens algemeen directeur.
De Melkweg is onderdeel van verschillende culturele netwerken en projecten op Europees niveau: Liveurope en Trans Europe Halles.

</doc>
<doc id="28201" url="https://nl.wikipedia.org/wiki?curid=28201" title="Idealisme">
Idealisme

Idealisme is de verzamelnaam voor een aantal verschillende filosofische stromingen en standpunten, die de afhankelijkheid van de werkelijkheid van het bewustzijn benadrukken. Er kan onderscheid gemaakt worden tussen ontologisch (of metafysisch) idealisme en epistemologisch idealisme. Het eerste staat tegenover het materialisme, dat beweert dat alleen materie bestaat. Het tweede staat tegenover het filosofisch realisme, dat beweert dat de wereld een bestaan heeft, onafhankelijk van de voorstelling die we ervan hebben in onze geest.
Geschiedenis van de term idealisme.
Voor de 18de eeuw was de term "idealisme" niet in gebruik. Zo heeft George Berkeley, die als idealist bij uitstek wordt gezien, zichzelf nooit een idealist genoemd.
Idealisme werd voor het eerst door Christian Wolff als filosofisch standpunt geclassificeerd. Idealisten zijn, volgens hem, diegenen die alleen het bestaan van de geest en onstoffelijke dingen erkennen, en de materiële wereld en de zich daarin bevindende lichamen als niets meer dan verbeelding en een gereguleerde droom beschouwen. Wolff maakt onderscheid tussen idealisten die alleen het bestaan van hun eigen ik erkennen (solipsisme), en idealisten die een veelheid aan waarnemende geesten erkennen (het standpunt van Berkeley).
Kant onderscheidt het dogmatische idealisme, zoals de positie van Berkeley, van het sceptische idealisme van Descartes. Volgens het sceptische idealisme "zou" de wereld om ons heen schijn "kunnen zijn" en inderdaad niet meer dan een droom. Kant probeerde deze beide vormen van idealisme te weerleggen in de "Kritik der reinen Vernunft", waar hij zijn eigen positie karakteriseert als transcendentaal idealisme.
Na Kant kwam er in Duitsland ook een andere stroming van idealisme op, die bekend staat als absoluut idealisme. Hiervan zijn Schelling en Hegel het bekendst.
Vormen van idealisme.
Sceptisch idealisme.
Het sceptisch idealisme werd door Descartes in de filosofie geïntroduceerd. Hij stelde vast dat we nooit zeker kunnen weten of de objecten die we waarnemen ook echt bestaan: al onze ervaring zou immers één grote droom of hallucinatie kunnen zijn.
Het idealisme van Berkeley.
Volgens Berkeley is een waargenomen object niet meer dan een verzameling zintuiglijke indrukken. Het is daarom, volgens Berkeley, absurd om aan te nemen dat een object los van een waarnemer bestaat.
Transcendentaal idealisme.
Kant betoogt in zijn hoofdwerk, "Kritik der reinen Vernunft", dat ruimte en tijd vormen zijn van onze zintuiglijkheid. Daarom vindt al onze waarneming van objecten plaats in ruimte en tijd. Omdat ruimte en tijd slechts zintuiglijke vormen van onze waarneming zijn, zijn de dingen op zichzelf –los van onze waarneming dus—niet ruimtelijk of in de tijd. Kant maakt onderscheid tussen de objecten van onze ervaring, verschijningen, en de objecten zoals ze onafhankelijk van onze waarneming zijn, de dingen op zichzelf
Kant karakteriseert zijn eigen positie als die van het transcendentaal idealisme:

</doc>
<doc id="28203" url="https://nl.wikipedia.org/wiki?curid=28203" title="Paus Pius II">
Paus Pius II

Pius II, geboren als "Enea Silvio Piccolomini" (Corsignano, na hem Pienza genoemd, bij Siena, 18 oktober 1405 – Ancona, 14 augustus 1464) was paus van 19 augustus 1458 tot 14 augustus 1464.
Jeugd en adolescentie.
Enea Silvio Piccolomini werd geboren op 18 oktober 1405 in een klein dorpje genaamd Corsignano (thans Pienza). Enea groeide op in een arm gezin, waardoor hij zijn hele jeugd op het land mee moest werken. Hij kreeg alleen elementair basisonderwijs van zijn dorpspriester Pietro. Enea vertoonde echter zo’n intelligentie en scherpzinnigheid dat hij door zijn verre familieleden Bartolomea en Niccolò Lolli werd opgenomen in hun huishouden. Enea ging pas studeren aan de universiteit van Siena op twintigjarige leeftijd. Zijn achterstand haalde hij in door zich dag en nacht aan zijn studie te wijden. Door soms dagen niet te eten, spaarde hij geld en tijd uit die hij aan zijn studie wijdde. Zo ontpopte hij zich tot een ware humanist. Na zijn propedeutische studie van de retorica en poëzie ging Enea in navolging van de klassieke modellen zelf poëzie schrijven. Zijn grote voorbeelden waren Vergilius, Propertius en Horatius. De "Cinthia" is een elegisch dichtwerk uit Enea’s studietijd. Angela Acherisi, een getrouwde vrouw, inspireerde Enea tot het schrijven van de "Cinthia". Met de naam "Cinthia" toonde Enea zijn toewijding aan de klassieke modellen: Cynthia was de naam van de geliefde van Propertius. Na zijn studie van de retorica en poëzie ging Enea rechten studeren met het oog op een politieke carrière.
Begin kerkelijk leven.
Kardinaal Domenico Capranica ontmoette Enea in Siena en herkende zijn uitzonderlijke talent. Hij stelde Enea aan als secretaris en liet hem meereizen naar het concilie van Basel. Na het concilie van Bazel trad Enea in dienst van verschillende prominente geestelijken. In dienst van kardinaal Niccolo Albergati had Enea een diplomatieke missie naar Schotland uitgevoerd. In 1437 werd Enea aangesteld als secretaris van tegenpaus Felix V. In 1442 reisde Enea, als antipauselijke nuntius, naar het hof van keizer Frederik III. Hier werd zijn uitzonderlijke talent bemerkt en werd Enea aangesteld als keizerlijke secretaris. Op 7 augustus 1442 werd Enea tot "poeta laureatus" benoemd door de keizer.
Enea wilde aantonen dat zijn benoeming (i.e. tot "poeta laureatus") niet ongegrond was en begon driftig met het schrijven van literatuur. In deze periode schreef hij de "Chrysis", een komedie in navolging van de Romeinse komedieschrijver Plautus. Zijn grote meesterwerk was de "Historia de duobus amantibus", een liefdesroman over Lucretia en Eurylus. Dit werk was gedurende de hele Renaissance immens populair en werd in meerdere talen vertaald. Enea schreef biografieën van belangrijke tijdgenoten in zijn "De Viris Illustribus". Enea schreef ook meerdere traktaten met uiteenlopende onderwerpen, bijvoorbeeld "De natura et cura equorum" en "Pentalogus".
Paus Pius II schreef een autobiografie die de titel "Commentarii" draagt, de enige autobiografie ooit door een paus geschreven.
Keizer Frederik wilde dat Enea een kerkelijke functie ging vervullen. De Rooms-Katholieke Kerk was echter niet enthousiast over Enea, vanwege zijn associatie met Felix V. Door de invloed van keizer Frederik III werd Enea in 1446 ingewijd als priester. In 1448 werd Enea benoemd tot bisschop van Triëst en nog geen twee jaar later tot kardinaal-bisschop van Siena. In 1456 werd Enea benoemd tot kardinaal-bisschop van de Santa Sabina te Rome. In 1458 werd Enea gekozen tot paus. Hij koos de naam Pius, wegens zijn grote voorliefde voor Vergilius ("Pius Aeneas" was een veelvoorkomende formule in de "Aeneis"). De humanistisch opgeleide Aeneas Silvius Piccolomini groeide zo uit tot een welsprekende, overtuigende paus Pius II.
Het pontificaat van Pius II werd gekenmerkt door zijn streven Europa te behouden voor het christendom. Op een congres te Mantua in 1459 werd er tot een kruistocht tegen het Ottomaanse Rijk besloten, maar door problemen met Frankrijk, Hongarije en het Heilige Roomse Rijk ging dit niet door. Hij stierf aan de koorts tijdens de voorbereidingen van een pauselijke kruistocht in de haven van Ancona.
Pius' kerkelijke macht in Siena.
Het is in Siena dat het, eerst als bisschop en kardinaal, later als paus, voor Pius mogelijk werd zijn humanistische ideeën om te zetten in de realiteit. Het is in dit opzicht dat Pius II kan gezien worden als een uitstekende humanist. Het humanisme is namelijk geen utopische, academische voorstelling, maar het is de omzetting in de realiteit die er werkelijk toe doet.
Door zijn kerkelijke macht aan te wenden, slaagt Pius er in het Piccolominipatrimonium in Siena grondig uit te breiden. Dit vindt vooral plaats in de buurt van "Piazza Piccolomini", waarrond de familie Piccolomini al sedert lang gevestigd was, maar stilaan veel van hun gezag en glorie verloren was. Dit gegeven zal Pius’ architecturale programma sterk gaan bepalen in de eerste jaren van zijn pausschap.
Zijn architecturale programma kent twee facetten.
In dit opzicht is de classicistische "Loggia Piccolomini", ofwel "Loggia del Papa", een symbool voor een gebied beheerst door de familie Piccolomini. Piazza Piccolomini werd met Pius’ ingrepen een waardige voorstelling voor zijn clan, de Piccolomini’s.
Pius II bracht met zijn projecten tevens een compleet nieuwe architectuur in Siena binnen: een architectuur "all’antica". Op deze manier wilde Pius II een voorbeeld stellen voor toekomstige bouwheren en zijn invloed in Siena in de geschiedenis doordrukken.
Maar zijn architectuur is niet zo eenduidig op te vatten.
De bouwwerken werden dan wel overwegend uitgevoerd in een vroegrenaissancistische stijl, ze zullen nog steeds middeleeuwse elementen in zich meedragen.
Pius creëert zo een zeer vrije omgang met architectuur, waarbij de stijl steeds ondergeschikt gaat aan de doelstelling van het gebouw.
Het "Palazzo Piccolomini-Clementini" is hiervan een voorbeeld, met zijn overwegende classicistische elementen, als toepassing van het palazzotype. In zijn façade wordt er dan weer een gotische aanpak gehanteerd, met de toepassing van spitsbogen.
Het is in Pienza dat deze complexiteit in architecturale stijl nog veel directer tot uiting zal komen. Voornamelijk de dualiteit tussen Pius als overtuigde humanist, maar tegelijkertijd zijn ongebonden omgang met architectuur, is een interessante gedachte.
Pius' politieke macht in Pienza.
Gelijklopend met zijn projecten in Siena, vinden de hervormingswerken van zijn geboortedorpje Corsignano plaats. Het is in het kader van een herwaardering van zijn geboortedorp en machtsrepresentatie dat dit stadsproject moet gezien worden. Deze onderneming kon enkel plaatsvinden na het verkrijgen van de politieke macht in Corsignano. Dit gebeurde onder toestemming van Siena, aangezien Siena hierin meteen de potentie van een grotere economie/macht zag. Corsignano werd zo de zetel van Pius en de familie Piccolomini: Pius kon beginnen aan zijn ‘"opus magnum’".
Daarvoor stelde Pius II in 1459 Bernardo Rossellino aan als architect voor Corsignano. Maar het is Pius die een duidelijk beeld had van wat Corsignano, en later Pienza, moest worden. Het zijn dus zijn ideeën die Rossellino in de praktijk moest omzetten.
Pienza wordt door sommigen steevast bestempeld als de ‘eerste ideaalstad van de renaissance’. Maar dit werd uiteindelijk niet meer dan een intentie, en is nu enkel gedeeltelijk zichtbaar op "Piazza Pio II".
Hier werden van 1459 tot 1462 vier nieuwe gebouwen opgetrokken, die het Piazza zouden gaan vormgeven. Door deze ingrepen werd hier onmiddellijk het machtsmiddelpunt van de nieuwe stad Pienza gelegd.
Palazzo Piccolomini is in een traditioneel Florentijnse stijl opgetrokken, met rechtstreekse invloed van het Palazzo Medici. Maar tegelijkertijd had Pius een dak met 23 schoorstenen in gedachten, die middeleeuws moesten aandoen (dit is wel nooit gebouwd).
Palazzo Communale is een klein, gracieus gebouw met classicistische elementen. Tegelijkertijd herbergt het onmiskenbaar de gotische stijl in zich. Het werd gebouwd voor en door de inwoners van het vroegere Corsignano, als toegift van Pius, die al meerdere huizen in Corsignano had moeten onteigenen om zijn project te kunnen voltooien.
Palazzo Borgia is dan weer een meer gesloten renaissance palazzo, met een massief aandoenende, Romaanse invloed.
De kathedraal heeft een vroegrenaissancistische façade, met zowel classicistische elementen, maar werd geïnspireerd op een 12e-eeuwse kerkfaçade in Assisi. Deze combinatie geeft de buitenkant een strenge, kille uitstraling. Hiertegenover staat het interieur dat, gebaseerd op een gotische hallenkerk, warm overladen was met decoratie. Dit is niet de enige tegenstelling die de kerk in zich draagt. Het baptisterium onder de kerk heeft een duidelijk renaissancistische stijl wat de structuur betreft, maar de doopvont is in een middeleeuwse stijl vormgegeven.
Het zijn dit soort tegenstellingen die Piazza Piccolomini, en daardoor ook Pienza, zijn karakter geven.
Op schaal van de gebouwen behoort ‘elk gebouw duidelijk tot een bepaalde stijlklasse, elk bepaald door een afgebakend geografisch gebied. Deze stijl hangt onmiddellijk samen met zijn te vervullen functie of gebruikersklasse’. Elk gebouw verkrijgt zo zijn eigenheid, binnen het omvattende kader van de renaissance.
Op schaal van de stad werkt deze tegenstelling ook: de intentie van de hervormingswerken doelde op een herwaardering en bouw van een nieuwe stad op een humanistische grond. Maar ook hierin zijn belangrijke uitzonderingen op te merken.
Piazza Piccolomini is bijvoorbeeld niet volgens de traditionele urbanistische waarden van de renaissance vormgegeven. Zo ligt de visuele as van het plein niet loodrecht op de kerkfaçade, maar langs de hoofdstraat, die evenwijdig met de kerkfaçade ligt.
Door deze inplanting verkrijgt het plein een zeer dynamische perceptie voor de bezoeker. Dit maakt dat het vroegere middeleeuws karakter van steegjes en dynamiek nog steeds zichtbaar is, terwijl de theorie van statische assen op het plein amper overeind blijft.
In dit opzicht kan Pienza dus ook niet zo maar als renaissance ideaalstad bestempeld worden, tenminste niet in de enge zin van het woord waarbij duidelijke assen en perspectieven de straatzichten bepalen. Het gaat hier meer om de opeenvolging van scènes, die de bezoeker als het ware wegwijs maken tijdens zijn wandeling. Bij elke stap worden nieuwe elementen prijsgegeven. De passage wordt zo veel minder eenduidig.
Deze opvatting sluit perfect aan bij de eerder besproken stijlverschillen in de gebouwen rond de piazza. Deze verkrijgen zo, vanuit een grotere schaal, toch een samenhang, net door de naadloze enscenering van het geheel.
Besluit.
Pius’ idee van het christendom als unificerende godsdienst voor het toen zeer versnipperde Europa, vertaalt zich in zijn omgang met architectuur. Hij zet de architectuur in om de grootsheid van het christendom te tonen. Een goed voorbeeld daarvan is de "Benedictijnse Loggia" op het Sint-Pietersplein te Rome. Deze was zeer prominent aanwezig, er werden vaak ceremonies gehouden voor grote groepen gelovigen en kon op die manier veel invloed uitoefenen. Ze was de representatie van het christendom in Rome, van de unificatie van het christendom in Europa, net zoals vele andere gebouwen waarvoor Pius II de opdracht gaf. Zijn gebouwenpolitiek droeg steeds dit religieus motief met zich mee.
Naast deze wereldlijke doelstelling, verloor Pius nooit het historische aspect van architecturale representatie uit het oog.
Met zijn stedelijke projecten in Siena en Pienza, wilde Pius II zijn naam als paus in het stadsbeeld vereeuwigen. Dit leidde tot een uitgebreid patrimonium dat een sterke impact zou kennen op de algemene renaissanceontwikkeling in stedelijke context.

</doc>
<doc id="28204" url="https://nl.wikipedia.org/wiki?curid=28204" title="Gia Marie Carangi">
Gia Marie Carangi

Gia Carangi (Philadelphia, 29 januari 1960 – aldaar, 18 november 1986) was een Amerikaans fotomodel van Italiaanse komaf. Ze staat bekend als een van de eerste 'supermodellen' ooit. Cindy Crawford werd toen ze ontdekt werd "Baby Gia" genoemd, omdat ze op haar leek.
In Carangi's tijd hoogtijdagen (de jaren 70-'80 van de twintigste eeuw) werd haar verschijning vooral als verfrissend ervaren, aangezien het overheersende modebeeld destijds blond was. Volgens modellenbureaus had ze niettemin 'een magische uitstraling'. Ze was in haar tijd het meest universele model. Carangi heeft op honderden covers van verschillende modemagazines gestaan, zoals die van Vogue, Cosmopolitan en Harpers Bazaar. Ze werkte voor onder meer Christian Dior, Versace, Armani, Maybeline, Yves Saint Laurent en Levi's.
Carangi overleed op 26-jarige leeftijd aan aids, waarschijnlijk opgedaan door drugsgebruik. Er verscheen in 1998 een biografische film over haar leven met de titel "Gia", met Angelina Jolie in de hoofdrol.

</doc>
<doc id="28207" url="https://nl.wikipedia.org/wiki?curid=28207" title="Transcendentaal idealisme">
Transcendentaal idealisme

Transcendentaal idealisme is een richting binnen de moderne kritische filosofie die zegt dat het (in de filosofie) niet om de dingen zelf gaat, maar om de manier waarop we de dingen kunnen kennen. De grondlegger van deze richting die de term ook gemunt heeft was de verlichtingsfilosoof Immanuel Kant. Hij gaat van enkele vooronderstellingen uit: als men iets kent is er een ding dat gekend wordt en de kennis van dat ding is afhankelijk van de a priori vormgeving door de rede van de mens. Kant ontdekt zo welke soorten uitspraken over de wereld gaan en welke niet. Die laatsten noemt hij metafysica, dat wil zeggen zuiver speculatief.
Kant definieert het begrip "transcendentaal" als volgt: "Alle kennis die zich niet zozeer met de objecten zelf bezighoudt maar met onze kennis over die objecten, noem ik transcendentaal" (Kr. zuivere Rede, B25).
Omdat het er bij hem om gaat het hoogste kenvermogen (de rede zelf) in zijn verschillende onderdelen in hun meest zuivere vorm uiteen te leggen, wordt het analytisch onderscheid tussen de fundamentele principes van het rationalisme en het empirisme strikt en zuiver doorgevoerd. Begrippen a priori bijvoorbeeld: tijd en causaliteit komen niet uit de empirie, maar maken de ervaring van dingen in de tijd en met causaliteit pas mogelijk.

</doc>
<doc id="28208" url="https://nl.wikipedia.org/wiki?curid=28208" title="BMW">
BMW

Bayerische Motoren Werke (Nederlands: Beierse Motorfabrieken), kortweg BMW, is een Duitse onderneming die auto's en motorfietsen produceert. De onderneming is gevestigd in München.
Activiteiten.
BMW is ook het moederbedrijf van Rolls-Royce Motor Cars, en produceert eveneens automobielen onder de naam Mini. In 2014 produceerde BMW voor het eerst in de bedrijfsgeschiedenis meer dan 2 miljoen voertuigen. In 2023 werden 2,55 miljoen voertuigen verkocht, waarvan 2,25 miljoen BMW's, 300.000 Mini's en 6000 luxewagens van Rolls-Royce. Hiervan was 22,2% elektrische auto's van de typen BMWi, BMW iPerformance en MINI Electric vehicles (2022: 13,0% en 2017: 4,2%). Voor 2025 verwacht BMW dat dit aandeel zal zijn gestegen naar minimaal 30%. BMW verkoopt zijn motorfietsen onder de merknaam BMW Motorrad. In 2022 werkten er 149.475 mensen voor het bedrijf, dit was een forse toename versus 2021 hoofdzakelijk een gevolg van de consolidatie van BMW Brilliance.
In 2023 was de Volksrepubliek China veruit de belangrijkste afzetmarkt, hier werd 33% van de autoverkopen gerealiseerd. Duitsland stond op de derde plaats na de Verenigde Staten. Deze drie landen namen bijna 60% van alle voertuigverkopen voor hun rekening.
BMW heeft 31 fabrieken in 15 landen. De meeste voertuigen werden in Duitse fabrieken gefabriceerd. In het Amerikaanse Spartanburg liepen 410.000 voertuigen van de lopende band, de Chinese joint venture BMW Brilliance Automotive leverde 728.000 voertuigen af uit de twee fabrieken (Dadang en Tiexi) en VDL Nedcar in Born produceerde zo'n 120.000 MINI's.
In 2023 werden 209.000 motorfietsen afgeleverd.
Resultaten BMW Groep.
Het BMW-merk heeft veruit het grootste omzetaandeel, de motorenverkoop beslaat zo'n 2% in het totaal. Van de totale omzet werd in 2023 zo'n 38% gerealiseerd in Europa, 24% in Noord-Amerika en 36% in Azië.
De grote stijging van de omzet, resultaat en aantal medewerkers in 2022 was vooral het gevolg van de consolidatie van de joint venture BMW Brilliance. Dit leidde tot een extra omzet van 28 miljard euro en een eenmalige winst van 8 miljard euro door de herwaardering van deze deelneming.
Vestigingen.
De hoofdvestiging van Bayerische Motoren Werke in München is de BMW Viercilinder, een gebouw dat qua vorm zijn naam eer aan doet. Het gebouw is door de Oostenrijkse architect Karl Schwanzer ontworpen. Een ander gebouw in de stad, eveneens van de hand van Schwanzer, is het BMW Museum. Beide gebouwen werden opgeleverd voor het begin van de Olympische Zomerspelen 1972.
Een nieuwe vestiging in München voor het concern is BMW Welt, een complex dat werd ontwikkeld door het architectenconcern Coop Himmelb(l)au. BMW heeft met dit gebouw voor ogen de dialoog met de klant te versterken en een "belevingservaring" op te wekken wanneer ze hun nieuwe voertuig afhalen. In het gebouw wordt ook voorzien in gastronomische verzorging, informatiedienstverlening en winkels met BMW-onderdelen.
In 1994 opende BMW in de Amerikaanse staat South Carolina zijn eerste assemblagefabriek op het Amerikaanse continent: BMW Manufacturing Co. Spartanburg. Begin 2014 gaf BMW aan de fabriek sterk uit te breiden. Met een investering van 1 miljard dollar gespreid over twee jaren wordt de capaciteit met 50% uitgebreid. In 2016 kan BMW er 450.000 voertuigen per jaar maken en werken er zo'n 8800 medewerkers. In Mexico bouwt BMW een fabriek in San Luis Potosi. Deze fabriek gaat in 2019 open en krijgt ongeveer 1500 medewerkers.
Sinds 2003 heeft BMW een joint venture met Brilliance in de Volksrepubliek China. BMW Brilliance Automotive is verantwoordelijk voor de productie en verkoop van voertuigen in het land. Er zijn diverse fabrieken in Shenyang, waaronder een complete automotorenfabriek geopend in 2016, en de joint venture telt zo'n 17.000 medewerkers. Op 11 februari 2022 verhoogde BMW het aandelenbelang in BMW Brilliance van 50% naar 75%.
Aandeelhouders.
BMW is een familiaal, doch beursgenoteerd bedrijf, waarvan het aandelenkapitaal verdeeld is over twee klassen van aandelen:
Het aandeel vrij verhandelbare gewone aandelen bedraagt ongeveer 51%. De familie Quandt heeft nog steeds het grootste deel van de aandelen in handen.
Per eind 2014 bezaten Johanna Quandt (16,87% van het totale aandelenkapitaal, waarvan 0,4% direct en 16,4% indirect via haar vennootschap Johanna Quandt GmbH &amp; Co. KG für Automobilwerte) en haar twee kinderen Stefan Quandt (17,4% van de aandelen, indirect via zijn vennootschap AQTON SE) en Susanne Klatten (naam van haar echtgenoot; 12,6%, indirect via haar vennootschap Susanne Klatten Beteiligungs GmbH) als belangrijkste aandeelhouders samen 46,8% van alle aandelen. 
Johanna Quandt stierf op 3 augustus 2015 op 89-jarige leeftijd in haar huis te Bad Homburg vor der Höhe. Haar aandelenpakket ging over naar Stefan en Susanne. Per 18 juli 2023 houdt Stefan de BMW-aandelen indirect via AQTON SE en AQTON GmbH &amp; Co. KG für Automobilwerte, bij elkaar heeft Stefan 26,6% van de gewone aandelen in handen. Susanne heeft 21,7% van de gewone aandelen, veruit het meeste via Susanne Klatten Beteiligungs GmbH.
Geschiedenis.
Oprichting door Karl Rapp en Gustav Otto.
De geschiedenis begint op 15 februari 1912 bij de oprichting door de Duitse ingenieur in mechanica en luchtvaartpionier Karl Friedrich Rapp van zijn vliegtuigmotorfabriek met de naam "Rapp Motorenwerke GmbH", voor het bouwen en commercialiseren van motoren voor eendekkers- en tweedekkers-vliegtuigen. Als locatie werd het Milbertshofendistrict in de Beierse stad München gekozen. Het bedrijf groeit snel en telt al 370 medewerkers in 1915.
In 1916 verkoopt Karl Rapp zijn bedrijf aan Gustav Otto, die het fusioneert met zijn in 1912 opgerichte bedrijf "Aerowerke Gustav Otto" (A.G.O.). Het nieuwe bedrijf krijgt de naam Bayerische Flugzeug Werke. BMW beschouwt de oprichtingsdatum van zijn juridische voorganger Bayerische Flugzeug Werke (7 maart 1916) als zijn echte oprichtingsdatum en op 7 maart 2016 werd de 100-ste verjaardag van het concern gevierd.
Eerste Wereldoorlog.
In 1916 verkreeg het bedrijf een contract om V12 motoren te bouwen voor Oostenrijk-Hongarije. Rapp zocht extra kapitaal en vond dat bij Camillo Castiglioni en Max Friz. Een te snelle uitbreiding zorgde voor problemen, waarna Rapp het bedrijf verliet. De leiding van het bedrijf werd overgenomen door Franz Josef Popp, en het bedrijf werd omgedoopt tot "Bayerische Motoren Werke GmbH". In 1918 werd de rechtsvorm van het bedrijf veranderd van een GmbH in een AG (Aktiengesellschaft): "Bayerische Motoren Werke AG".
Na de Eerste Wereldoorlog werd de fabriek eerst een tijdje gesloten, omdat het Duitse bedrijf door de bepalingen van het Verdrag van Versailles verboden werd om nog (militaire) vliegtuigmotoren te produceren. Na heropening ging de fabriek voornamelijk remmen voor spoorwegwagons produceren, onder de naam Süddeutsche Bremsen-AG ("Südbremse"). Na verkoop van het bedrijf aan Knorr-Bremse koopt voormalig meerderheidsaandeelhouder Camillo Castiglioni in 1922 de naam BMW terug en verkoopt deze aan de Bayerische Flugzeug Werke. Onder de nieuwe naam BMW produceerde de voormalige BFW motoren voor verscheidene producten, later ook voor motorfietsen en personenwagens. In 1923 begon Bayerische Motoren Werke (BMW) met de productie van de eerste motorfiets, de BMW R32. In 1928 nam BMW de voertuigfabriek "Eisenach A.G." over, waar men de kleine Dixi bouwde. Dit was voor Bayerische Motoren Werke de start als autofabrikant. In maart 1929 produceerde BMW de eerste auto: de BMW 3/15 (de 15 verwees naar het aantal pk), een afgeleide van de Austin Seven.
BMW's eerste echte eigen auto's werden vanaf 1933 geproduceerd. Dit waren meer geavanceerde zescilinder sportwagens en sedans. Vooral de 327 sedan en 328 "roadster", snelle tweeliter wagens, waren zeer geavanceerd voor hun tijd. Onder meer dankzij deze modellen kreeg BMW een naam als bouwer van sportieve auto's.
Tweede Wereldoorlog.
Tijdens de Tweede Wereldoorlog leverde het motoren aan de Luftwaffe en motorfietsen en andere voertuigen aan de Wehrmacht. Een van de motortypen was de 801, een van de krachtigste motoren in die tijd. Een type zijspancombinatie werd "Wehrmachtsgespann" genoemd. Tot 1945 werden er in totaal meer dan 30.000 geproduceerd. De vestiging in München maakte voor de fabricage ervan ruim gebruik van dwangarbeiders: buitenlandse burgers, krijgsgevangenen en gevangenen uit het concentratiekamp Dachau. De BMW-fabriek in Eisenach heeft ook onderzoek gedaan naar straalmotoren, en heeft op raketten gebaseerde wapens geproduceerd.
De fabrieken werden tegen het einde van de oorlog zwaar gebombardeerd. De fabriek in München werd voor het grootste deel verwoest. De fabrieken in oostelijk Duitsland (Eisenach, Dürrerhof, Basdorf en Zühlsdorf) werden door de Sovjet-Unie in beslag genomen. De Sovjets gingen de BMW ontwerpen nabouwen, maar het betrof feitelijk alleen auto's en de eencilinder BMW R35. Daarom zijn de merken IMZ Ural en KMZ Dnepr geen kopieën van het in Eisenach geproduceerde Wehrmachtsgespann. De Sovjet-boxermachines waren nagemaakte BMW R71 zijspancombinaties, die al in 1939 via Zweedse tussenpersonen waren aangekocht. Rusland produceert het type onder de naam "IMZ Ural"; Oekraïne onder de naam "KMZ Dnepr"; en Kazachstan onder de naam "Kozak".
1945-2000.
Na de oorlog herstelde BMW zich. De onderneming dreef vooral op de bouw van motorfietsen. Men bouwde na de oorlog voornamelijk grote sportwagens en limousines met V8 motor die maar mondjesmaat werden verkocht. 
In 1959 stond BMW er financieel zeer slecht voor, door een gebrek aan nieuwe modellen en slecht bestuur. In de aandeelhoudersvergadering van 1 december 1959 kwam een plan op tafel om nieuwe aandelen uit te geven, met Daimler-Benz als enige koper die daarmee een meerderheidsbelang zou verkrijgen. In de 10 uur durende vergadering werd dit plan door de aandeelhouders weggestemd. Herbert Quandt had voor de vergadering reeds een flinke aandelenpakket van BMW op de beurs gekocht en na de vergadering ging hij zich actief en met succes met de bedrijfsvoering bemoeien. De redding kwam mede in de vorm van een driewielig 'scootmobiel' de BMW Isetta, in licentie van het Italiaanse Iso, en de BMW 700. In 1968 was de omzet van BMW gestegen tot zo'n 1 miljard Duitse mark. Herbert Quandt was met 40% van de aandelen veruit de grootste aandeelhouder.
De doorbraak kwam met de BMW 1500 uit 1961. Halverwege de jaren zestig had BMW behoefte aan extra productiecapaciteit, terwijl de ontwikkelings- en productiekosten bij Hans Glas GmbH juist te hoog werden. BMW nam de firma Glas in Dingolfing in november 1966 over voor 9,1 miljoen DM. Sommige Glas modellen werden nog enkele jaren in productie gehouden, zoals de 1700 GT Coupé die als BMW 1600 Coupé verderging, en enkele Goggomobil modellen. De Glas 3000 V8 werd juist in productie genomen, en kreeg zelfs geen echt BMW uiterlijk, met uitzondering van het logo op de grille. In 1969 liep de laatste Goggomobil van de band in Dingolfing. Vanaf dat moment werden hier uitsluitend nog BMW's geproduceerd. Sindsdien bouwde BMW een gamma van sportieve sedans en coupés op die leverbaar waren met veel verschillende motoren, wat in de jaren zestig bijzonder was. Het merk creëerde een nieuw genre met de 323i uit 1977, een relatief kleine sedan met achterwielaandrijving en een zes-in-lijn benzinemotor onder de motorkap. Kenmerkend voor BMW-automobielen is dat de meeste van hun auto's achterwielaangedreven zijn, al is vierwielaandrijving tegenwoordig op veel modellen ook leverbaar.
Zoals vele andere automerken zag BMW zich in strijd met de concurrentie gedwongen uit te breiden. Het bedrijf nam in 1994 het Engels autofabrikant Rover Group over voor 1,7 miljard pond. In 1998 verloor BMW de strijd om Rolls-Royce van Volkswagen, maar kaapte de rechten op de naam Rolls-Royce, die bij Rolls-Royce Aerospace bleken te berusten, voor de neus van Volkswagen weg. Rover bleek een miskoop en werd in maart 2000 in twee gedeelten van de hand gedaan, waarbij BMW slechts de rechten op de Mini behield. De overname van Rover is een schoolvoorbeeld van een slechte acquisitie. In 2002 bracht BMW een retro-versie van de vroegere Mini op de markt die wel succesvol is.
Ook in de motorfietsbranche deed BMW goede zaken, de bekende tweecilinder tweewielers werden vanaf de jaren zestig populair bij overheidsdiensten en het grote publiek. Begin jaren tachtig maakte BMW de fout de populaire boxermotor te willen laten vallen in het voordeel van drie- en viercilinder in lijnblokken. Dat besluit werd na stormachtige protesten snel weer teruggedraaid. BMW heeft sindsdien de typische boxermotor verder ontwikkeld tot een modern blok met vier kleppen per cilinder en dubbele bougie. Tussen 2007 en 2013 was BMW ook eigenaar van de motorenfabriek van Husqvarna.
2000-heden.
In mei 2003 richtte BMW samen met de Chinese automobielfabrikant Brilliance een joint venture op met de naam BMW Brilliance Automotive Ltd. (BBA). Het belangrijkste doel is de productie van BMW voertuigen in China, maar ook onderzoek en ontwikkeling, verkoop en after-sales services. BBA maakte in 2017 vijf modellen: BMW 1-series sedan, BMW 2-series Tourer, BMW 3-series, BMW 5-series en BMW X1. Al deze voertuigen worden geproduceerd in de twee fabrieken, Dadong en Tiexi, in Shenyang. In januari 2016 werd een automotorenfabriek geopend en in 2017 volgde een accufabriek. In oktober 2018 bereikte BMW overeenstemming om zijn belang in BBA te verhogen van 50% naar 75%. BMW is bereid 3,6 miljard euro te betalen voor het extra aandelenbelang. Verder hebben de twee besloten het samenwerkingscontract te verlengen van 2028 tot 2040.
Medio 2012 werd bekend dat VDL Nedcar vanaf de zomer 2014 BMW Mini’s gaat bouwen. BMW zal jaarlijks 60.000 tot 90.000 Mini’s laten produceren tot het jaar 2020. Na een verbouwing werd op 17 juli 2014 de vernieuwde fabriek van VDL Nedcar officieel geopend. In 2017 produceerde VDL Nedcar bijna 170.000 Mini's, op een totale productie van 378.000 Mini's kwam het aandeel van VDL Nedcar op 45%.
In 2014 produceerde BMW voor het eerst meer dan twee miljoen voertuigen.
Medio 2018 tekenden BMW en het Chinese Great Wall Motor een contract voor een nieuwe joint venture. Zowel BMW als Great Wall Motor krijgen elk 50% van de aandelen. Het nieuwe samenwerkingsverband draagt de naam Spotlight Automotive Limited en gaat zich volledig richten op elektrische auto's en begint met de productie van volledig elektrische Mini's. Later komen ook elektrische voertuigen van Great Wall Motor, met BMW-techniek, bij. De joint venture wordt gevestigd in Jiangsu, aan de Chinese oostkust, en daar komen ook de fabrieken.
In juli 2021 gaf de Europese Commissie een boete van 372 miljoen euro aan BMW. Volkswagen kreeg ook een boete van 502 miljoen omdat drie autofabrikanten zich schuldig hadden gemaakt aan kartelvorming. De drie hebben onderling afspraken gemaakt over de uitstoot van stikstofoxide door nieuwe dieselauto’s. De techniek was beschikbaar om de uitstoot te verminderen, maar ze hebben afgesproken dit niet te gebruiken om concurrentie te vermijden. Daimler was de derde partij, maar omdat dit bedrijf melding had gedaan bij de EC ontliep deze een geldstraf.
In 2018 werden de Chinese regels voor buitenlandse investeerders in het land afgezwakt. In februari 2022 heeft BMW het aandelenbelang in de Chinese joint venture BMW Brilliance Automotive verhoogd van 50% naar 75%. De resterende 25% blijft in handen van de huidige partner Brilliance China Automotive Holdings Ltd.. BMW betaalde 3,7 miljard euro voor het extra aandelenpakket. BMW mag vanaf 11 februari de resultaten van de joint venture consolideren en de transactie leidt tot een eenmalige boekwinst van 7 à 8 miljard euro voor BMW.
Logo.
Het logo bestaat uit een zwarte ring met de hoofdletters BMW. Daarbinnen staat een blauw-wit geblokt veld, een verwijzing naar het wapen van Beieren. Nadat BMW vliegtuigmotoren ging fabriceren, ontstond het verhaal dat het logo een verwijzing is naar een propeller. Ook BMW zelf hield dit verhaal in stand. Pas in 2005 werd de ware oorsprong van het logo weer bekend. De kleuren van het logo slaan op de kleuren van de Zuid-Duitse deelstaat Beieren.
Autosport.
BMW is groot geworden door de autosport. Er zijn veel successen behaald in de belangrijkste nationale en internationale competities op het gebied van toerwagens. Kenmerkend voor BMW was vooral de verwantschap tussen de raceauto's enerzijds en de in serie geproduceerde auto's anderzijds, aldus Niki Lauda. In de formule 1 is BMW vooral succesvol geweest als motorenleverancier van het Engelse Brabham team. Met de sterke 1,5 liter viercilinder turbomotor werd Nelson Piquet in 1983 wereldkampioen. Het was de eerste keer in de geschiedenis van de formule 1 dat een auto voorzien van een turbomotor wereldkampioen werd. Later was BMW nog motorenleverancier voor het team BMW-Williams tussen 2000 en 2005. BMW stopte de samenwerking met Williams na het seizoen van 2005. Het kocht het Formule 1-team van Peter Sauber voor de aanvang van het seizoen 2006. Tot en met seizoen 2009 was BMW eigenaar van het team BMW Sauber. BMW heeft zijn eigen raceklasse in Nederland namelijk de BMW 130i Cup.
Sponsoring.
BMW Groep.
De BMW Groep sponsort drie kernsporten: autosport/motorsport, golf en zeilen. De sponsorships deelt BMW in op drie niveaus. Het 1e niveau zijn de sponsorships met internationaal bereik.

</doc>
<doc id="28209" url="https://nl.wikipedia.org/wiki?curid=28209" title="Vaalserberg">
Vaalserberg

De Vaalserberg is een heuvel bij het Nederlandse dorp Vaals, met een hoogte van 322,4 meter boven NAP. Vlak bij de top van de heuvel ligt het Drielandenpunt, waar Nederland, België en Duitsland aan elkaar grenzen. De top van de Vaalserberg is het hoogste punt van Europees Nederland. Vlakbij staan twee uitkijktorens; aan de Nederlandse kant de Wilhelminatoren en aan de Belgische kant de Koning Boudewijntoren.
Geschiedenis.
Er ligt een grafheuvel op de Vaalserberg uit de prehistorie, waarschijnlijk uit de Bronstijd. Vlakbij liggen de grafheuvels van het Vijlenerbos en een uit de Romeinse tijd daterende ijzersmelterij.
De grenzen tussen België, Duitsland en Nederland zijn op de Vaalserberg nog steeds visueel herkenbaar door de parallel aan de weg gelegen overblijfselen van een landweer. Deze landweer is in de 14e eeuw aangelegd als grensmarkering van de Vrije Rijksstad Aken en diende onder andere als verdedigingslinie tegen plunderaars en veedieven. In het Aachener Wald, grenzend aan de Vaalserberg zijn nog verschillende grensstenen uit deze periode te vinden.
Van 1830 tot 1919 lag op de Vaalserberg een vierlandenpunt. Naast Nederland, België en Duitsland, grensde hier Neutraal Moresnet. Vanaf het einde van de 19e eeuw trok dit Vierlandenpunt, later het Drielandenpunt Vaals, steeds meer bezoekers. In 1896 werd er een steen geplaatst met het opschrift "Hoogste punt van Nederland met 322,50 A.P.". De eerste houten uitzichttoren werd in 1905 door de vereniging "Neerlands Hoogste berg" opgericht. De toren werd vernoemd naar de toenmalige Nederlandse vorstin Koningin Wilhelmina. In 1928 werd het symbolische Drielandenpunt geopend, een verzameling van oude grenspalen, die nabij de gedenksteen bij het hoogste punt van Nederland herplaatst waren. In de jaren 1930 legde de gemeente Vaals in het kader van de werkverschaffing een nieuwe toegangsweg aan op de Vaalserberg, zodat het Drielandenpunt ook per auto bereikbaar werd.
In 1872 werd onder de Vaalserberg de Gemmenichertunnel (of Botzelaertunnel) gegraven. De 870 meter lange spoortunnel in de Montzenroute verbindt de Antwerpse haven met de industriegebieden rondom Aken en Keulen. De spoortunnel ligt in het verlengde van het viaduct van Moresnet dat het dal van de Geul overbrugt.
In het begin van de 20e eeuw was op de Vaalserberg korte tijd een vliegveld ingericht. In 1932 verongelukte hier echter een vliegtuig van de Marine Luchtvaartdienst, waarna het vliegveld vrij snel sloot. Naar aanleiding van dit ongeluk werd in 1933 een monument opgericht in de buurt van de Wilhelminatoren: het Vliegermonument.
In september 1944 werd de Wilhelminatoren zwaar beschadigd tijdens de gevechten rond de Slag om Aken, waardoor de toren een jaar later moest worden afgebroken. In 1951 kwam de tweede Wilhelminatoren gereed. In de 19e en 20e eeuw, maar met name kort na de Tweede Wereldoorlog, tierde de smokkelhandel welig rondom de Vaalserberg. Vaalsenaren stonden bekend als "Grensülle" ("grensuilen"), omdat men veelal 's nachts op pad ging om te smokkelen.
De eerste Koning Boudewijntoren werd in 1970 gebouwd. In 1992 werd begonnen met de aanleg van het Labyrint Drielandenpunt. In 1994 werd de nieuwe, 50 meter hoge Boudewijntoren opgeleverd; in 2011 de nieuwe Wilhelminatoren.
Op 10 oktober 2010 verloor de Vaalserberg de status van hoogste 'berg' op Nederlands grondgebied door de nieuwe staatkundige verhoudingen binnen het Koninkrijk der Nederlanden die werden ingevoerd. Saba werd een bijzondere Nederlandse gemeente en Mount Scenery met 887 meter de hoogste berg op Nederlands grondgebied.
Natuur en landschap.
De Vaalserberg maakt deel uit van een heuvelrug die zich vanaf de Vaalserberg uitstrekt door het aangrenzende Aachener Wald. De Vaalserberg wordt ook vaak gerekend tot de Vijlenerbossen, hoewel de twee bosgebieden van elkaar worden gescheiden door de Gemmenicherweg ("Rue de Vaals") tussen Vaals en Gemmenich. Aan de noordwestzijde van de Vaalserberg ligt het Bokkebosje. Ten noorden en noordwesten wordt de Vaalserberg begrensd door het Selzerbeekdal.
Toeristische attracties.
Ten behoeve van het toerisme verrezen in de loop der jaren nabij het Drielandenpunt twee uitzichttorens (de Wilhelminatoren en de Koning Boudewijntoren), het Labyrint Drielandenpunt, diverse horecavoorzieningen en een aantal andere toeristische voorzieningen. In de omgeving van de Vaalserberg liggen diverse hotels, campings en een Landal vakantiepark.
Wielrennen.
De Vaalserberg is meermaals opgenomen in de wielerklassieker Amstel Gold Race. De klim wordt dan eenmaal bedwongen via de Nederlandse zijde (oostzijde), als elfde klim na de Camerig en voor de Gemmenicherweg. In de Amstel Gold Race wordt de helling aangeduid als Drielandenpunt.

</doc>
<doc id="28210" url="https://nl.wikipedia.org/wiki?curid=28210" title="Hard disk">
Hard disk



</doc>
<doc id="28211" url="https://nl.wikipedia.org/wiki?curid=28211" title="Transcendentaal">
Transcendentaal



</doc>
<doc id="28214" url="https://nl.wikipedia.org/wiki?curid=28214" title="Necrofilie">
Necrofilie

Necrofilie, Grieks: νεκρος "lijk" of "dode", is een seksuele voorkeur voor het bedrijven van seks met een dood lichaam. De term zou afkomstig zijn uit het werk van Krafft-Ebing genoemd "Psychopathia Sexualis". Necrofilie wordt als afwijking beschouwd.
Het kunnen uitoefenen van totale controle over de "partner" kan een reden zijn voor de voorkeur voor een lijk.
De bijbehorende term voor het daadwerkelijk hebben van seks met een lijk is strikt genomen "necroseksualiteit". Deze term wordt overigens niet zoveel gebruikt. Necroseksualiteit is een parafilie en in sommige landen strafbaar. In Nederland is necroseksualiteit niet expliciet strafbaar gesteld. Echter werd er op 31 januari 2023 een motie aangenomen, waarbij necrofilie als misdrijf gezien gaat worden. Er is ook geen overkoepelend verbod op lijkschennis, maar enkel het verbod op grafschennis en andere verstoringen van de laatste rustplaats.
Necroseksualiteit vereist uiteraard beschikbaarheid van een lijk, zoals na grafschennis of moord, bij werken met lijken, bij het overlijden van een naaste, of bij het vinden van een lijk.
Onderzoek naar necrofilie.
Er is nauwelijks onderzoek gedaan naar de mate waarin necrofilie voorkomt onder mensen. Klaf en Brown (1958) merken op dat, hoewel zelden beschreven, necrofiele fantasieën meer voorkomen dan normaal gesproken aangenomen wordt. Een mogelijke oorzaak hiervoor kan gevonden worden in het taboe dat op necrofilie rust.
Rosman en Resnick (1989) speculeerden dat elk van de volgende situaties indicatoren voor necrofiel gedrag in de toekomst kan zijn (p. 161):
De auteurs meldden verder dat 68% gedreven werd door een verlangen naar een niet tegenwerkende of afwijzende partner, 21% gedreven werd door het verlangen naar een verloren partner, 15% door een aantrekking tot lijken; 15% door een verlangen naar bevestiging of om eenzaamheid de baas te worden en 12% gemotiveerd werd door een verlangen om hun gebrekkig zelfvertrouwen te verbeteren door macht over een lijk uit te oefenen (p. 159).
Er wordt een verband gesuggereerd tussen het werken met lijken en necrofilie. Het alleen zijn met een lijk, dat naakt en mooi kan zijn, kan de lust opwekken om het lijk aan te raken, te masturberen of er geslachtsgemeenschap mee te hebben. Bewijs hiervoor is echter nooit geleverd.
Necrofilie kan ook een fantasie zijn. Sommige klanten van prostituees willen een "uitgebreid sterfbedritueel" opvoeren.
Er zijn weinig gevallen van necrofilie beschreven in Nederland en België. In 1999 was er bijvoorbeeld geen enkele veroordeling in beide landen. In totaal zijn er ongeveer 100 gevallen bekend in Duitsland. In de Verenigde Staten zijn er enkele seriemoordenaars geweest waarvan het bekend is dat ze necrofilie bedreven. In Frankrijk werd een Nederlandse studente gedood, opgegeten en verkracht door de Japanse kannibaal Issei Sagawa.
Literatuur, muziek en film.
Ook in de literatuur wordt over necrofilie geschreven:
Er zijn ook thrillers geschreven waarin necrofilie voorkomt. Een voorbeeld is "Nattevagten" van Ole Bornedal. Enkele voorbeelden uit de filmwereld zijn "Tales from the Gimli Hospital" van regisseur Guy Maddin en de film "Nekromantik", waar twee delen van zijn gemaakt. Deze cultfilms uit 1987 zijn geregisseerd door de Duitse lowbudgetfilmmaker Jorg Buttgereit. Necromantik is destijds ook vertoond op het Rotterdams Filmfestival.
In de film "Crazy Love" van de Belgische regisseur Dominique Deruddere komt necrofilie voor. Het hoofdpersonage, Harry, is een adolescent die te lijden heeft aan een zware vorm van acne, waardoor zijn succes bij de meisjes enigszins uitblijft. In een latere fase vindt Harry, nu aan de zelfkant van de samenleving, de liefde voor zijn "Prinses", die helaas al is overleden.
Een bekende scène uit de film "Brazil" (1985/Terry Gilliam) maakt middels een grap ook een verwijzing. Hoofdpersoon Sam Lowry (Jonathan Pryce) heeft zojuist de gegevens van de gezochte Jill Layton (Kim Greist) in de staatscomputers veranderd zodat ze officieel overleden zou zijn. Zij flirt vervolgens met hem door te informeren of hij zin heeft in een potje necrofilie.
Ook de Amerikaanse schrijfster Poppy Z. Brite schrijft onder andere vanuit het perspectief van een necrofiel in haar boek "Exquisite Corpse" (Nederlandse versie: "Begeerlijk Kadaver").
Necrofilie is in metal (vooral het subgenre deathmetal) een geliefd onderwerp. Zo schreef de Amerikaanse thrashmetalband Slayer het nummer "Necrophiliac" (van hun album "Hell Awaits"), en wijdden de Amerikaanse deathmetalband Cannibal Corpse hun album "Tomb of the Mutilated" bijna volledig aan dit onderwerp.
Dieren.
Necrofilie komt ook voor binnen het dierenrijk. In 1995 beschreef Kees Moeliker een geval van homoseksuele necrofilie bij de wilde eend. Een mannetjeseend vloog zich te pletter tegen een raam, waarachter Moeliker zat te werken. Een tweede eend, ook een mannetje, streek neer bij het dode dier, waarna hij het lijk langer dan een uur achtereen verkrachtte. Voor zijn beschrijving van deze observatie kreeg Moeliker de Ig Nobelprijs.
In 1986 nam Wim Scheerens een geval van necrofilie waar bij gedomesticeerde ganzen. Een zieke vrouwtjesgans werd door hem doodgeschoten. Zij dreef verder op het water, waarna zij onmiddellijk urenlang "verkracht" werd door twee mannetjesganzen.
Naar de mening van Scheerens is dergelijk gedrag niet echt aan te merken als necrofilie. Zowel in het artikel van Kees Moeliker in het "NRC Handelsblad" van 6 november 2001 ("Een leerzame verkrachting") als bij zijn eigen waarneming, viel het hem op dat de beide "slachtoffers" plotseling doodgingen. De gans dreef ineens in paarhouding in het water en de eend gaf zijn verzet en vlucht plotseling op. Naar de mening van Scheerens hield dit voor de al hitsige ganzen en eend eindelijk een uitnodiging tot copulatie in, temeer daar beide dode dieren ook nog warm waren. Mogelijk beseften of accepteerden de levende mannetjes (nog) niet dat de andere partij dood was.

</doc>
<doc id="28215" url="https://nl.wikipedia.org/wiki?curid=28215" title="Carcharodontosaurus">
Carcharodontosaurus

Carcharodontosaurus is een geslacht van grote uitgestorven vleesetende dinosauriërs, een theropode uit de groep van de Carnosauria, een onderverdeling van de Avetheropoda. De typesoort is Megalosaurus saharicus.
Vondst en naamgeving.
In 1925 benoemden Charles Jean Julien Depéret en Justin Savornin een "Megalosaurus saharicus" op grond van twee tanden gevonden in Algerije, welke later verloren zouden gaan. De tanden vielen op doordat ze van een onbekend type waren: overlangs zeer breed maar overdwars sterk afgeplat met duidelijke kartelingen aan de snijranden. In 1927 hernoemden ze de soort tot een "Megalosaurus (Dryptosaurus) saharicus"; ze meenden ten onrechte dat er een verwantschap was met wat tegenwoordig de Tyrannosauroidea heten. In 1931 wees Ernst Stromer een gedeeltelijk skelet gevonden in Egypte, specimen IPHG 1922 X46, aan de soort toe en benoemde er meteen een apart geslacht voor: "Charcharodontosaurus". De geslachtsnaam is afgeleid van Oudgrieks καρχαρίας, "karcharias", 'haai met zaagtanden', en ὀδών, "odoon", 'tand', een verwijzing naar de zaagvormige tanden. Tegelijk is het ook een toespeling op de witte haai, waarvan de geslachtsnaam "Carcharodon" luidt. In 1944 zou dit skelet tijdens een bombardement op München verloren gaan. Het was afkomstig uit de Baharijaformatie die dateert uit het vroege Cenomanien. In 1934 wees Stromer ook een darmbeen, specimen IPHG 1912 VIII 68, aan de soort toe, maar het verband is twijfelachtig. In 1956 hernoemde Friedrich von Huene de soort, vermoedelijk per abuis, tot "Megalosaurus africanus".
In 1993 werd er in Marokko een schedel gevonden door de paleontoloog Paul Sereno, specimen SGM-Din 1, welke hij in 2007 aanwees als het neotype, het vervangende typespecimen, van "Carcharodontosaurus". In dezelfde expeditie vond men de in de verte aan "Carcharodontosaurus" verwante "Deltadromeus". Beide vormen werden samen (her)beschreven in 1996. Sereno stelde dat "Sigilmassasaurus" identiek was aan "Carcharodontosaurus" maar dit is sterk omstreden.
Het neotype is gevonden in een laag van de Kem Kem-formatie die dateert uit het Cenomanien. Het bestaat uit een schedel waaraan de snuit en de achterkant ontbreekt.
In 2005 meldde Sereno de vondst van een schedel in Niger. In 2007 benoemde hij deze samen met Stephen Brusatte als een tweede soort: "Carcharodontosaurus iguidensis". De soortaanduiding verwijst naar de herkomst uit de streek Iguidi. Het holotype daarvan is MNN IGU2, een bovenkaaksbeen gevonden in de Echkarformatie uit het Cenomanien. De paratypen zijn: MNN IGU3, een hersenpan; MNN IGU4, een stuk traanbeen; MNN IGU5, een voorste dentarium; en MNN IGU6-10, losse tanden.
In 2010 hernoemde Gregory S. Paul "Giganotosaurus" tot een "Carcharodontosaurus carolinii". Dit heeft geen navolging gevonden.
In de jaren zestig is veel fragmentarisch groot theropode materiaal uit het Onder-Krijt van Afrika aan "Carcharodontosaurus" toegewezen; dit mist echter diagnostische kenmerken. Door de onvolledigheid van alle vondsten is er twijfel ontstaan of ze wel allemaal bij dezelfde soort of hetzelfde geslacht horen. Het is waarschijnlijk geworden dat tijdens de vele miljoenen jaren dat het Cenomanien duurde in het grote gebied van Afrika verschillende carcharodontosauriden hebben geleefd. De meeste onderzoekers zijn daarom sterk geneigd om het materiaal van "C. saharicus" tot het neotype te beperken totdat completere vondsten dit kunnen ophelderen.
Beschrijving.
"Carcharodontosaurus saharicus" is een reusachtige theropode, een van de grootste die bekend zijn. In 1995 stelde Sereno dat het neotype, de nieuwe schedel, een lengte had van 156 centimeter. Hier is echter kritiek op gekomen: latere schattingen komen uit op 142 centimeter, vooral door een inkorting van de snuit. De lichaamslengte is door Michael Mortimer geschat op 12,79 meter; G.S. Paul hield het in 2010 op ruwweg twaalf meter, bij een gewicht van zes ton. "C. iguidensis" zou volgens Paul tien meter lang zijn en vier ton zwaar. De lengte van "C. saharicus" komt overeen met die van typische volgroeide exemplaren van "Tyrannosaurus rex" en zo speelde het dier een rol in de toen gevoerde discussie welke theropode de grootste was. Achteraf bleek dat de samen met "Carcharodontosaurus" ontdekte "Spinosaurus" te zijn.
In 2007 stelde Sereno enkele onderscheidende kenmerken van het geslacht vast. De buitenzijde van het bovenkaaksbeen is opvallend gegroefd. Er zijn grote pneumatische uithollingen rond de ingang van de halsslagader in de hersenpan en rond de basis van de achterhoofdsknobbel. De hersenpan heeft aan de onderkant een diepe uitholling, de "fossa basisphenoidea".
Ook stelde Sereno onderscheidende kenmerken van "C. saharicus" vast. De buitenste uitholling rond de grote schedelopening, de "fenestra antorbitalis", heeft een opstaande onderste rand. Tussen de binnenwand van het bovenkaaksbeen en de voorste binnenvleugel van dat bot bevindt zich een diepe en naar beneden gerichte groeve. De beennaad tussen het traanbeen en het voorhoofdsbeen heeft een hoog raakvlak en steekt naar boven toe uit. De voorste binnenhoek van de uitholling rond het bovenste slaapvenster vormt een instekende holte in het schedeldak. De voorste en middelste tanden in het bovenkaaksbeen hebben opvallende rimpels op het email van hun voorrand en achterrand.
Ook van "C. iguidensis" werden in 2007 onderscheidende kenmerken vastgesteld. De uitholling rond de "fenestra antorbitalis" is sterk gereduceerd, beperkt tot de zone rond de "fenestra maxillaris". De voorste binnenvleugel van het bovenkaaksbeen is breed gewelfd naar de middenlijn van de schedel toe. De binnenkant van het hoofdlichaam van het bovenkaaksbeen draagt een opvallende horizontale kam. Op de zijkant van de hersenpan wordt de voorkant van de vleugel van de laterosfenoïde diep ingekeept door een groeve.
"Carcharodontosaurus" is duidelijk verwant aan "Allosaurus": hij heeft enkele bultige richeltjes op de schedel.
Fylogenie.
"Carcharodontosaurus" werd in 1931 door Stromer in een eigen Carcharodontosauridae geplaatst. In 1934 al veranderde hij van mening en maakte er een Allosauridae van. In 1995 echter deed Oliver Rauhut de Carcharodontosauridae herleven. Het werd een klade waarvan "Carcharodontosaurus" zelf per definitie een lid was, een onderverdeling van de Carnosauria in welke ruimere groep "Allosaurus" een meer basale positie inneemt. In 2009 werd de plaatsing door Stephen Brusatte verfijnd tot een Carcharodontosaurinae, een aftakking voor de Afrikaanse vormen, maar latere analyses tonen "Carcharodontosaurus" als genesteld in een tak met Zuid-Amerikaanse soorten.
Het volgende kladogram plaatst "Caracharodontosaurus" binnen de Zuid-Amerikaanse vormen.
De verwantschap tussen de carcharodontosauriden "Carcharodontosaurus" en "Giganotosaurus" aan de ene kant en "Allosaurus" aan de andere kant lijkt vreemd. Fossielen toegewezen aan "Carcharodontosaurus" zijn gevonden in Soedan, Niger, Egypte, Tunesië en Marokko, terwijl "Giganotosaurus" uit Argentinië stamt evenals andere reusachtige carcharodontosauriden als "Mapusaurus" en "Tyrannotitan". "Allosaurus", verwant aan de voorouder van de twee reuzen, kwam voor in de Verenigde Staten, en afstammelingen ervan zouden in het Late Krijt wel naar Argentinië hebben kunnen reizen, maar niet naar Afrika. Hierom denken sommigen dat er nog in het Opper-Krijt een landbrug was tussen Zuid-Amerika en Afrika, terwijl in eerste instantie werd gedacht dat de landengte tussen beide continenten al in het late Jura verdwenen was. Echter, reeds in 1925 werd "Allosaurus tendagurensis" uit het late Jura van Tanzania, Afrika, beschreven — een soort waarvan tegenwoordig wordt aangenomen dat hij niet tot "Allosaurus" behoort. Deze Afrikaanse verwant van de echte "Allosaurus" maakt de hypothese van een landbrug overbodig omdat hij aantoont dat zulke vormen ook in Afrika voorkwamen.
Levenswijze.
"Carcharodontosaurus" leefde in een heet klimaat. De kustgebieden waar de fossielen werden gevormd, kenmerkten zich door moerassen en mangrovebossen. "Carcharodontosaurus" was gezien zijn grootte een apexpredator maar de relatie met de vele andere grote theropoden die in zijn leefgebieden zijn gevonden, is nog onduidelijk. Ook is het niet zeker waar hij op joeg. De Kem Kem-lagen hebben weinig planteneters opgeleverd. Uit de Baharijaformatie zijn de grote sauropoden "Aegyptosaurus" en "Paralititan" bekend. De tanden van "Carcharodontosaurus" lijken erg op die van de witte haai. Men denkt dat hij net als deze een snelle, brute verrassingsaanval deed op een prooi, en zich dan terugtrok. De prooi stierf dan aan bloedverlies en shock.
In 2011 maakte paleontologisch illustrator Bob Nicholls een schilderij waarop twee carcharodontosauri vechtend om een jonge "Rayosaurus tessonei" hun slachtoffer aan nek en staart in de lucht tillen. Dit lokte een discussie uit of dit anatomisch mogelijk was. Een studie uit 2015 concludeerde dat de balans geen probleem was: een carcharodontosaurus van zes ton kon een prooi van tweeënhalve ton heffen zonder om te vallen. Er waren echter andere beperkingen: de onderkaken konden maar 512 kilogram dragen en de nek slechts 424 kilogram. Het sauropodejong mocht dus maximaal 850 kilogram zwaar zijn, welk gewicht overeenkwam met een lengte van 8,3 meter.

</doc>
<doc id="28216" url="https://nl.wikipedia.org/wiki?curid=28216" title="1071">
1071

Het jaar 1071 is het 71e jaar in de 11e eeuw volgens de christelijke jaartelling.

</doc>
<doc id="28217" url="https://nl.wikipedia.org/wiki?curid=28217" title="67">
67

Het jaar 67 is het 67e jaar in de 1e eeuw volgens de christelijke jaartelling.

</doc>
<doc id="28218" url="https://nl.wikipedia.org/wiki?curid=28218" title="Netscape Communications Corporation">
Netscape Communications Corporation

Netscape Communications Corporation is een softwarebedrijf dat in 1994 werd opgericht door Jim Clark en Marc Andreessen, met steun van investeerder Kleiner Perkins. Het bedrijf is bekend geworden door de webbrowser Netscape Navigator en de inzet van webservers waarmee thuiscomputers documenten konden lezen en ophalen van het world wide web. Het bedrijf wordt gezien als een van de eersten in de later sterk expanderende markt van internetbedrijven en een van de eerste bedrijven die als doel hadden internetdiensten te gelde te maken ten behoeve van eigenaren en investeerders.
Het bedrijf is sinds 1999 onderdeel van AOL. De softwaretechniek voor de browser van Netscape was kort daarvoor ondergebracht bij de Mozilla Foundation.
Geschiedenis.
In februari 1993 lanceerde het Amerikaanse National Center for Supercomputing Applications (NCSA) de eerste grafische webbrowser voor het world wide web, genaamd Mosaic. Daarmee legde het onderzoeksinstituut de basis voor alle huidige browsers. Deze eerste grafische webbrowser wist een ware revolutie te ontketenen omdat documenten die op een willekeurige server waren opgeslagen en via een computernetwerk toegankelijk waren gemaakt voor derden, nu op relatief eenvoudige wijze konden worden ingezien. Men hoefde niet meer de precieze naam van het document en de naam van de server in een speciaal computerprogramma in te typen.
Webbrowser.
Een van de programmeurs van Mosaic bij de NCSA was Marc Andreessen, hij werd daar door Jim Clark weggehaald om te gaan werken bij het bedrijf "Mosaic Communications", dat later vanwege onenigheid over de naam werd omgedoopt tot Netscape Communicatons. Het oorspronkelijke bedrijfsplan was een platform te bouwen waarbij gebruikers via het web computerspellen konden spelen voor de Nintendo 64-console, maar voor dat plan werd geen investeerder gevonden. Daarop programmeerde het bedrijf een eigen webbrowser, Mosaic navigator, en lanceerde dat in de experimentele versie (bètaversie) op de markt. Het was een instant succes en de bètaversie werd miljoenen malen op computers wereldwijd geïnstalleerd. De Mosaicbrowser van de NCSA werd in korte tijd voorbij gestreefd. Netscape gebruikte eigen software voor de browser, intern bekend onder de naam 'Mozilla', in de betekenis van Mosaic-killer.
Met publicatie van de tweede versie werd er een e-mail-programma aan toegevoegd, samen Netscape Navigator en er volgde uitbreidingen met onder andere een HTML-module waarvoor de gebruiker geen HTML hoefde te kennen (wysiwyg-formaat). Netscape werd in korte tijd marktleider met aan aandeel van 80%.
Merkopbouw.
Communicatiedirecteur Rosanne Silno bouwde als onderdeel van de marketingstrategie, bedrijfsoprichter en nerd Marc Andreessen op tot "internet-rockstar", een nieuw fenomeen dat het bedrijf grote aantrekkingskracht gaf en later door veel andere nieuw opgerichte ondernemingen zou worden nagevolgd. Zo landde Andreessen op de voorpagina van Time magazine, zittend op een koningstroon, in spijkerbroek en blootsvoets, enkele maanden na de beursgang; een schoolvoorbeeld van wat tegenwoordig contentmarketing heet.
Beursgang.
Slechts 16 maanden na oprichting ging het bedrijf in augustus 1995 buitengewoon succesvol aan de beurs. Een financieel analist van de grootbank Merill Lynch noemde het "een complete gekte". Als openingskoers was gedacht aan een prijs van US$ 14 per aandeel maar dit werd kort voor emissie verhoogd naar US$ 28. De koers sloot op US$ 58,25, waarmee het bedrijf in een klap een marktwaarde had van US$ 2,9 miljard, een voor die tijd onvoorstelbare gang van zaken, mede omdat het bedrijf nog geen cent winst had gemaakt. De eigenaren kwamen uit het niets op de ranglijst van rijkste personen in de VS. De beursgang met voorafgaande marketingcampagne was een blauwdruk voor veel andere nieuwe bedrijven en de geboorte van de dotcom-bubble (internetzeepbel).
Browser war.
In de optimistische stemming kwam verandering toen 's werelds grootste computer- en computerprogrammabedrijf Microsoft vanaf eind 1995 haar computers met het programma Windows uitleverde aangevuld met een eigen webbrowser, de Internet Explorer, eveneens gebaseerd op Mosaic-software. Kleinere concurrent Apple deed korte later hetzelfde hetzelfde met Safari. Start van de zogenaamde "browser-war". Windows-computers hadden de eigen browser bij uitlevering als standaardbrowser ingesteld en hoewel de Netscapebrowser zowel technisch als in gebruik beter was, namen de meeste gebruikers niet de moeite de standaardbrowser te vervangen door een browser van eigen keus. Microsoft won snel een behoorlijk aandeel op de markt. Microsofts agressieve marketingmethode, die naar de overheersende mening vooral succes had door Microsofts nagenoeg monopolistische marktpositie, voerde tot een antitrustzaak van het Amerikaanse Ministerie van Justitie. Enige tijd later startte ook de Europese Commissie een antitrustzaak; commissaris Neelie Kroes hield de manier van doen voor oneerlijke concurrentie. Dat mocht voor Netscape echter niet meer baten.
Mozilla Organization.
In 1998 maakte Netscape de programmatuur, ofwel broncode, van de browser openbaar en stelde deze vrij ter beschikking aan programmeurs (open source). De software werd gebruikt voor bouw van de Mozilla Application Suite door een team van programmeurs verzameld in de Mozilla Organization, voorloper van de Mozilla Foundation, daarbij werd de broncode quasi van nul herschreven met gebruikmaking van het lay-outsysteem Gecko. Later werd Mozilla Suite onder meer afgetakt tot Mozilla Firefox.
Overname door AOL.
Eind 1998 maakte telecombedrijf AOL bekend Netscape te willen overnemen voor een bedrag van US$ 4,2 miljard. Toen de overeenkomst uiteindelijk werd gesloten in maart 1999, was de waarde getaxeerd op US$ 10 miljard. De overname werd door insiders bekritiseerd omdat de bedrijfsculturen onvoldoende overeenstemden en zorg bestond dat al het goede aan Netscape zou verdwijnen.
Op 19 mei 2005 werd Netscape 8.0 geïntroduceerd, de allereerste grote update sinds jaren. Deze nieuwe versie van Netscape bevatte voor een groot gedeelte de Mozilla Firefox-code. Op 1 februari 2008 werd de ondersteuning voor Netscape stopgezet.

</doc>
<doc id="28221" url="https://nl.wikipedia.org/wiki?curid=28221" title="Diploide">
Diploide



</doc>
<doc id="28222" url="https://nl.wikipedia.org/wiki?curid=28222" title="Wapen (strijdmachtonderdeel)">
Wapen (strijdmachtonderdeel)

Dewiki: Truppengattung

</doc>
<doc id="28223" url="https://nl.wikipedia.org/wiki?curid=28223" title="Booglamp">
Booglamp

Een booglamp is een lamp waarin een elektrische stroom een zeer hete boog van licht veroorzaakt, ook wel vlamboog genoemd.
Ontwikkeling.
De eerste serieuze pogingen om elektrische energie om te zetten in zichtbaar licht konden pas worden uitgevoerd na de uitvinding van de elektrische generator; pas toen kwam elektriciteit met voldoende vermogen beschikbaar. De booglamp was het werk van Sir Humphry Davy in de eerste jaren van de 19e eeuw. De Rus Pavel Jablotsjkov verfijnde de techniek en verlichtte er in 1878 enkele straten van Parijs mee. Omdat het licht van een booglamp veel te fel is voor huishoudelijk gebruik, werden booglampen meestal voor belichting van grote ruimtes gebruikt. Pas met de uitvinding van de gloeilamp werd elektrische verlichting thuis mogelijk.
Werking.
In een booglamp worden twee koolstofstaven (de elektroden) met de punten tegen elkaar gezet in een zodanige opstelling dat naderhand de afstand tussen de twee staven met een schroef veranderd kan worden. Als er nu tussen de twee koolstofstaven een elektrische spanning wordt aangelegd, dan zal er een stroom gaan lopen. De plaats met de hoogste weerstand zal nu het warmst worden. Dit is de plaats waar de punten van de koolstofstaaf elkaar raken. Deze plek wordt eerst roodgloeiend. Als daarna de afstand tussen de staven iets wordt vergroot, ontstaat een boog van fel wit licht. Het uitgezonden licht bevat niet alleen het zichtbare gedeelte van het spectrum, maar ook een veel hogere intensiteit in het onzichtbare ultraviolet, met een maximum bij 220 nanometer golflengte.
Xenonlamp.
Een moderne uitvoering is de xenon gasontladingslamp, die in stadionverlichting, film- en grote diaprojectoren wordt gebruikt, maar tegenwoordig ook in personenauto's. De gevaarlijke uv-straling wordt voor een deel tegengehouden door de omhulling, maar is nog steeds gevaarlijk om direct in te kijken.
Staande lamp.
Een booglamp is ook een leeslamp die op de grond staat, zo genoemd naar de vorm van het armatuur.

</doc>
<doc id="28227" url="https://nl.wikipedia.org/wiki?curid=28227" title="Missa Solemnis (Beethoven)">
Missa Solemnis (Beethoven)

Missa solemnis opus 123 van Ludwig van Beethoven is de bekendste missa solemnis. Ze is gecomponeerd in de jaren 1819-1823.
Beethoven schreef zijn "Missa solemnis" voor de aanstelling van zijn leerling en beschermheer Aartshertog Rudolf tot aartsbisschop van Olmütz in Moravië op 8 maart 1820. Doordat Beethoven zich echter zeer uitvoerig in de tekst van de mis verdiepte, liep het werk ernstige vertraging op. Tijdens de totstandkoming kwam Beethoven vervolgens in geldnood. Dit leidde tot twee dingen: enerzijds presenteerde Beethoven het Kyrie, het Credo en het Agnus Dei als 'wereldlijke' hymnen, die al concertant werden uitgevoerd voordat de mis in zijn geheel klaar was. Deze delen werden ook gespeeld in mei 1824 in het concert dat ook de eerste uitvoering van de negende symfonie bevatte. Anderzijds stuurde hij deze drie delen rond aan potentiële geldschieters, met de bedoeling dat zij hem financieel zouden ondersteunen tijdens de totstandkoming van de rest van de missa.
Een Russische prins, die zeer onder de indruk van het werk was, nam uiteindelijk de uitdaging aan, op voorwaarde dat de première van het stuk in Sint-Petersburg zou plaatsvinden. Zo geschiedde in oktober 1824. Deze integrale uitvoering van de "Missa solemnis" zou de enige zijn die tijdens het leven van Ludwig van Beethoven plaatsvond.
Het koorwerk is berucht vanwege de complexiteit en de zeer hoge technische moeilijkheidsgraad. Tekenend in dit verband is de uitspraak van dirigent John Eliot Gardiner, die het stuk 'het koorzangersequivalent van het beklimmen van de Mount Everest' noemde, 'maar dan zonder zuurstofmasker'.

</doc>
<doc id="28228" url="https://nl.wikipedia.org/wiki?curid=28228" title="Charles Gounod">
Charles Gounod

Charles François Gounod (Parijs, 17 juni 1818 - Saint-Cloud, 18 oktober 1893) was een Franse componist. De biografie van Charles Gounod wordt gekenmerkt door alle karakteristieke kunstenaarsallures. Zijn gemoedstoestanden wisselen tussen ambitie en moedeloosheid, rusteloze werkzaamheid en crisis, beminnelijkheid en twistziek gedrag, huwelijkstrouw en geneigdheid tot buitenechtelijke affaires. In zijn jeugd droomde hij ervan priester te worden en in kloosterlijke afzondering te leven. Hij noemde zichzelf een bepaalde tijd "abbé" en droeg een soutane.
Levensloop.
Jeugd en opleiding.
Gounod werd in Parijs geboren op nr. 11 van de place St-André des Arts, als tweede zoon van een kunstenaars-echtpaar: zijn vader François-Louis Gounod (1758-1823) was een kunstschilder en zijn moeder Victoire Lemachois (1780-1858) een bekwaam pianiste.
Gounod kreeg zijn basisopleiding aan het lyceum Saint-Louis, waar hij in 1835 zijn diploma behaalde. Van zijn moeder kreeg hij zijn eerste pianolessen. Hij studeerde eerst privé bij Antonín Rejcha en vanaf 1836 aan het Conservatoire national supérieur de musique van Parijs bij onder andere Jacques Fromental Halévy (fuga en contrapunt), Jean-François Lesueur (compositie), Ferdinando Paër, Luigi Cherubini en Pierre Zimmermann. In 1839 won hij met zijn cantate "Fernand" de Prix de Rome en daarmee een drie jaar durende reis naar Rome, waar hij woonde in de "Villa Medici". Hij bestudeerde er de muziek van de oude meesters, vooral Italiaanse kerkmuziek van Giovanni da Palestrina.
Leven en werken.
Na zijn terugkomst werd Gounod "Maître de Chapelle" en organist in de kerk van de Missions étrangères in Parijs. Hij wilde priester worden en studeerde van 1846 tot 1848 aan St. Sulpice en woonde vanaf 1847 in een klooster van de Karmelieten. In 1852 huwde hij met Anne Zimmermann, de dochter van zijn pianoleraar aan het conservatorium. Van 1852 tot 1860 was hij directeur van het "L'Orphéon de la Ville de Paris", het grootste mannenkoor van Parijs. Van 1870 tot 1875 woonde hij in Londen, waar hij het koor "Gounod's Choir" oprichtte dat later de "Royal Choral Society" werd.
Gedurende zijn gehele carrière bewoog Gounod zich tussen kerkmuziek en wereldlijke werken. Daarvan getuigt een omvangrijk oeuvre: liederen (die hij romances of eenvoudigweg «mélodies» noemde), koralen, motetten, missen, oratoria, schouwspelmuziek en rond 20 toneelwerken (menig ervan uitsluitend als fragment bewaard). Iets minder omvangrijk is de lijst van zijn instrumentale werken, waartoe behoren het vroege orkestwerk "Scherzo" (1837), twee symfonieën (beide 1851), twee marsen, verschillende pianostukken en als laatste de belangrijke "Petite symfonie" voor harmonieorkest.
De voortrekker van een Franse nationale stijl.
De kerkmuziek van Gounod is vaak ten onrechte als imitatie van Palestrina's en Händels werken gezien. Inderdaad hadden de missen van Palestrina hem als bezoeker van de hoogmissen in de Sixtijnse Kapel enthousiast gemaakt en ze hebben hem zeker bepaalde ideeën ingegeven. Maar ook de latere wereldlijke werken werden door de muziekcritici - evenzeer ten onrechte - als epigonistische bijdragen in de stijl van Christoph Willibald Gluck, Gaspare Spontini en Robert Schumann beschouwd. Maar de kracht van Gounod was de bevrijding van de Franse muziek van de Italiaanse en Duitse invloeden en dat herkenden en waardeerden vooral patriottische kunstenaars zoals Camille Saint-Saëns, Paul Dukas, Claude Debussy en Maurice Ravel. Belangrijk is Gounods talent voor het lyrisch-sentimentele stemmingsschilderij, gedragen door een overvloed aan mooie, zingbare melodieën. Verbindend element is een elegante, meestal folkloreachtige stijl.
Het meest bekend is Gounod door zijn "Ave Maria", een werkje dat oorspronkelijk "Méditation sur 1er Prélude de Bach" heette en dateert van 1852. Het is geschreven voor viool en piano (en/of orgel). De 'Prélude' waar het hier om gaat is Praeludium I in C groot uit Das Wohltemperierte Klavier Teil I van Johann Sebastian Bach. Gounod schreef tegen deze prelude een melodie. In 1859 voegde Gounod aan die melodie de woorden van het gebed "Ave Maria" toe. Het is liturgische muziek ingebed in een romantisch fluïdum, dat samensmelt met een sobere religiositeit.
Onderscheidingen en laatste jaren.
De grote inkomsten uit zijn gehele oeuvre maakten het Gounod mogelijk een normaal leven in zijn villa in Montretout te voeren, ook in zijn laatste jaren. Hij werd benoemd tot lid van de Parijse Academie en tot Commandeur in het Legioen van Eer en een foto van zijn staatsbegrafenis in oktober 1893 getuigt van de buitengewone verering voor de veelvoudig getalenteerde "Maître".

</doc>
<doc id="28229" url="https://nl.wikipedia.org/wiki?curid=28229" title="George Berkeley">
George Berkeley

George Berkeley (Kilkenny, 12 maart 1685 – Oxford, 14 januari 1753) was een Iers filosoof van Engelse afkomst en een Anglicaans geestelijke (bisschop). Hij wordt beschouwd als de grondlegger van het subjectief idealisme. Het fundament van Berkeleys filosofie is de stelling dat er geen object zonder waarnemend subject kan zijn: "esse est percipi": 'zijn' staat gelijk aan 'waargenomen worden'. Het object bestaat altijd uitsluitend in relatie tot een waarnemend subject, en wordt erdoor bepaald, zodanig dat het object op zichzelf, los van een subject, niet onvoorwaardelijk bestaat.
Leven.
Zijn familie bekleedde de functie van ontvangers van havengelden en bezat landerijen. Ze was gelieerd aan Engelse families met dezelfde naam. De Nederlandse Willem III van Oranje heeft na de slag aan de Boyne ooit nog korte tijd te Kilkenny verblijf gehouden. Op zijn 15e werd Berkeley ingeschreven aan het Trinity College te Dublin. Het curriculum bestond uit zowel klassieke als eigentijdse filosofie, wiskunde en talen. Hij behaalde een B.A.-graad. In 1707 werd hij 'fellow' en behaalde zo zijn M.A.-graad. Berkeley was bevriend met onder anderen sir John Percival en Jonathan Swift. Hij emigreerde in verband met een evangelisatieproject in 1728 naar Newport (Rhode Island, in de tegenwoordige V.S.), maar remigreerde naar Londen in 1731 wegens het uitblijven van toegezegde subsidiegelden. Hij werd drie jaar later tot bisschop van Cloyne benoemd, waar hij gedurende de rest van zijn leven naast andere projecten onder meer een soort utopisch socialisme in de praktijk probeerde te brengen.
Filosofie.
Berkeley is vooral bekend/berucht vanwege zijn immaterialisme. Hij heeft weliswaar niet in deze woorden de tegenstelling tussen materialisme en idealisme gepostuleerd, maar toen dat later (door het marxisme) wel gedaan werd, werd hij vaak als veronderstelde vertegenwoordiger van het idealisme naar voren geschoven. Zijn immaterialisme ging zelfs zover dat hij enkele jaren na het verschijnen van zijn hoofdwerk ("A Treatise Concerning the Principles of Human Knowledge") door paters jezuïeten uit Parijs in de "Mémoires de Trévoux" werd beschreven als een extremist die de leer van Nicolas Malebranche ad absurdum voerde en die de leider van een sekte van solipsisten was die buiten het eigen ego niets of niemand een bestaan toekende.
Filosofisch gesproken is hij het best te beschouwen als idealistisch empirist, zij het dat zijn filosofie ook als poging tot geloofsverkondiging moet worden gezien. Buiten de geest heeft het stoffelijke geen werkelijkheidskarakter (vandaar dat zijn soort idealisme ook wel spiritualisme genoemd wordt, naar het Latijnse "spiritus", geest). De natuur bestaat slechts uit vingerwijzingen van het opperwezen, die de mens maar moet zien te interpreteren. Het wezen van de materiële dingen bestaat slechts doordat ze op een bepaalde manier waargenomen worden (esse est percipi, 'zijn is waargenomen worden'). Het zintuiglijk waarneembare wordt opgevat als de taal waarin God tot ons spreekt. Locke had nog een onderscheid gemaakt tussen primaire en secundaire eigenschappen van de dingen, maar bij Berkeley missen alle zintuiglijk waarneembare eigenschappen een grond en zijn ze slechts nog gewaarwordingen. Hij verenigt in zich het empirisme van Locke en het idealisme van Malebranche.
In het werk dat aan zijn hoofdwerk voorafgaat, betoogt hij dat we de zintuigen niet te veel moeten vertrouwen. Zo besteedt hij veel tijd aan het betoog dat we met onze ogen afstanden niet direct zouden kunnen waarnemen, en de impliciete conclusie is dat onderscheiden dingen buiten ons niet hoeven te bestaan. Daar werkt hij al toe naar de hoofdthese van zijn belangrijkste werk: de natuur zoals we die met de zintuigen kunnen waarnemen kan slechts opgevat worden als een stel tekens of symbolen die door de Schepper aan de mens ter ontcijfering wordt aangeboden.
Een bekende vraag die Berkeley stelde is:
"Als in een verlaten bos een boom omvalt, en niemand hoort het, heeft de boom dan wel geluid gemaakt?"
Hij vindt van niet, omdat alleen materiële dingen die ervaren worden ook echt bestaan (in gedachten). Spirituele dingen hebben daarentegen een eigen bestaan; de ziel van de mens bestaat zonder meer.
Een bekende uitspraak:
"Alles wat wij zien, is wat de zon schijnt."
Belangrijkste werken.
Berkeley en zijn ideeën worden op een speelse manier behandeld in het boek "De wereld van Sofie" van Jostein Gaarder.

</doc>
<doc id="28231" url="https://nl.wikipedia.org/wiki?curid=28231" title="Buikdans">
Buikdans

De buikdans, raqs sharqi of oriëntaalse dans is een dansvorm afkomstig uit het Midden-Oosten en Noord-Afrika waarbij de verschillende lichaamsdelen veelal onafhankelijk van elkaar bewegen. In tegenstelling tot wat men vaak denkt, is het geen isolatiedans. De bewegingen kunnen er geïsoleerd uitzien, maar bij iedere beweging worden alle lichaamsdelen gebruikt om te bewegen of ontspannen. In het hele lichaam zit energie. Dit is voor het ongetrainde oog vaak moeilijk te zien. Daarom wordt er in het Westen soms gedacht dat buikdans om de isolaties gaat. De nadruk van de bewegingen ligt daarbij op de heupen en het bekkengebied: het centrum van de dans en energie. De naam buikdans is dus eigenlijk niet goed en de Arabische en Turkse en Iraanse benaming betekent letterlijk vertaald "oosterse" of "oriëntaalse dans".
Stijlen.
Er bestaan veel vormen binnen de buikdans en ieder land en vaak iedere streek heeft zijn eigen stijl ontwikkeld. Zo zijn er dansen die meer op volksdansen lijken, zoals de Egyptische 'Saidi' stokdans, of de Turkse Romadans. Als gevolg worden er veel verschillende kostuums gedragen. Zo zijn er kostuumstijlen ontstaan in Europa en de Verenigde Staten. Een duidelijk voorbeeld van de laatste is de 'tribal bellydance'. Er zijn ook vele stijlen van 'fusion bellydance'; dat zijn stijlen waar elementen uit andere dansen, zoals Indiase Bollywood dans of flamenco, in zijn verwerkt.
Oorsprong.
Er wordt verondersteld dat buikdans een van de oudste dansen is en wel minstens 5000 jaar oud. Het zou dan teruggaan op de dans van priesteressen en later tempeldanseressen, die in grote verfijning er mythologische verhalen mee uitbeeldden. Met dansende bewegingen van de buik zou de Indiase vruchtbaarheidsgodin Sarasvati bijvoorbeeld de beweging van planeten en sterren aangeven. Er is echter weinig concreets over de geschiedenis bekend. Er zijn vele ideeën over hoe deze dans ontstaan kan zijn, maar er zijn weinig bewijzen dat het zo ook echt is gegaan. Een van de theorieën is dat de dans via Roma meegebracht zou zijn uit India en het Perzische Rijk. Er zijn inderdaad veel overeenkomsten met dansvormen in India, zoals de sierlijke arm- en handbewegingen. Nadat deze Roma hun dans en muziek hadden meegebracht naar het Westen, zouden er allerlei dingen zijn toegevoegd, en zijn de dansers met hun bewegingen en muziek verder de wereld rond getrokken, zodat de buikdans geworden is zoals we die nu kennen: een verzameling van bewegingen uit verschillende landen en culturen.
Oriëntalisme.
Sommigen denken dat het een erotische dans is, of een dans die oorspronkelijk bedoeld was voor haremvrouwen om de sultan te verleiden. Dit is echter ontstaan door Oriëntalisme, ofwel hoe men hier dacht/hoopte dat het eraan toe ging in het Midden-Oosten en het Perzische Rijk. Mensen denken ook vaak aan de zogenaamde 'dans met de zeven sluiers' die in het Oude Testament zou staan. Dit is echter niet waar; het idee van de dans met de zeven sluiers stamt uit het theaterstuk Salome van Oscar Wilde (1905). Wat ook een rol speelt bij het verkeerde beeld dat mensen hebben van buikdansen, is hoe de danseressen geportretteerd worden op de televisie, in films en in videoclips.
Nog een ander misverstand is dat deze dans uitsluitend door vrouwen gedanst zou worden. Hoewel er niet veel mannelijke buikdansers zijn, zijn er toch enkele zeer goede en bekende. Het is moeilijk precies te achterhalen waarom het er zo weinig zijn. Het lijkt te komen doordat de dans sowieso niet zo populair is onder mannen, maar ook omdat buikdansen als iets alleen voor vrouwen 'gezien' wordt.
Literatuur.
Carla Goos: Dansen met slangen en vuur: de avonturen van buikdanseres Samiera. Uitg. Elikser, Leeuwarden, 2020.

</doc>
<doc id="28235" url="https://nl.wikipedia.org/wiki?curid=28235" title="Buikdansen">
Buikdansen



</doc>
<doc id="28237" url="https://nl.wikipedia.org/wiki?curid=28237" title="Orientaalse dans">
Orientaalse dans



</doc>
<doc id="28239" url="https://nl.wikipedia.org/wiki?curid=28239" title="Raqs sharqi">
Raqs sharqi



</doc>
<doc id="28241" url="https://nl.wikipedia.org/wiki?curid=28241" title="Raqs al sharqi">
Raqs al sharqi



</doc>
<doc id="28243" url="https://nl.wikipedia.org/wiki?curid=28243" title="Raks sharqi">
Raks sharqi



</doc>
<doc id="28247" url="https://nl.wikipedia.org/wiki?curid=28247" title="Jaap Staal">
Jaap Staal

Jaap Staal (Amsterdam, 10 oktober 1932 – Zutphen, 8 augustus 2024) was een Nederlandse schaker.
Carrière.
Staal leerde het schaken van zijn vader en in 1950 was hij jeugdkampioen van Amsterdam. Later speelde hij bij Charlois I welke vereniging in 1969 en 1973 kampioen van Nederland was. In 1954 stapte hij over naar het correspondentieschaak en in 1963 was hij Nederlands kampioen correspondentieschaak. In 1986 verkreeg hij de titel internationaal (correspondentie)schaakmeester van de wereldcorrespondentieschaakorganisatie (ICCF}. Hij was tot op hoge leeftijd nog actief in het bordschaak: in 2003 werd hij senioren kampioen van de Rotterdamse Schaakbond (RSB).
Staal was conrector en leraar Nederlands en geschiedenis op het vwo in Brielle. In 2018 publiceerde hij een bundel kinderverhalen.
Hij overleed op 91-jarige leeftijd.

</doc>
<doc id="28249" url="https://nl.wikipedia.org/wiki?curid=28249" title="Berkeley">
Berkeley

Berkeley kan betrekking hebben op:

</doc>
<doc id="28251" url="https://nl.wikipedia.org/wiki?curid=28251" title="Zenerdiode">
Zenerdiode

Een zenerdiode is een halfgeleiderdiode die zo geconstrueerd is dat de spanning over de diode in sperrichting, na het bereiken van de zenerspanning over een relatief groot bereik van de stroomsterkte, constant blijft. Deze eigenschap berust op het zenereffect. De karakteristiek van de diode verloopt over dat bereik min of meer parallel met de as voor de stroomsterkte (zie figuur). Deze eigenschap maakt een zenerdiode onder meer geschikt voor toepassing als spanningsstabilisator.
Zenerdioden zijn genoemd naar Clarence Melvin Zener, een Amerikaanse natuurkundige, die het naar hem genoemde zenereffect ontdekte.
Bij toepassing wordt een zenerdiode aangesloten in sperrichting. Zodra de aangelegde spanning de doorslagspanning (zenerspanning) overschrijdt gaat de diode geleiden. De spanning over de zenerdiode blijft dan min of meer constant. Een zenerdiode kan als gevolg van dit effect gebruikt worden om een elektrische spanning op een gewenste waarde te begrenzen.
Zenerdioden worden gemaakt voor diverse zenerspanningen en elektrische vermogens. Ze worden gebruikt als "parallelstabilisator", als referentie voor een gestabiliseerde voeding of als overspanningsbeveiliging. Soms ook als hart van een ruisgenerator.
Zenerdiodes met zenerspanningen onder 5 volt berusten voornamelijk op het tunneleffect. Bij zenerspanningen boven 5 volt is de werking een combinatie van het tunneleffect en het lawine-effect. Het tunneleffect vertoont een negatieve temperatuurcoëfficiënt. Het lawine-effect een positieve. Zenerdiodes met een zenerspanning tussen de 5 en 6 volt (5,6 volt) hebben een beperkte temperatuurafhankelijkheid, door de combinatie van de negatieve en de positieve temperatuurcoëfficiënt van de beide effecten.
Gebruikelijke spanningen zijn: 2,4 - 2,7 - 3,3 - 3,9 - 4,3 - 4,7 - 5,1 - 5,6 - 6,2 - 6,8 - 7,5 - 8,2 - 9,1 - 10 - 11 - 12 - 13 - 15 - 18 - 20 - 22 - 24 - 27 - 30 - 36 - 39 - 47 - 75 V. De opgegeven spanning geldt vrijwel altijd bij flinke stromen, die bijvoorbeeld overeenkomen met de helft van het opgegeven maximumvermogen. Vooral bij lage spanningstypes (2,7 V - 10 V) gaat er bij ongeveer de helft van de spanning al een niet te verwaarlozen stroom lopen. Bij types boven 18 V begint pas een aanzienlijke stroom te lopen bij 90% van de gespecificeerde zenerspanning. Sommige reeksen lopen tot 270 V. De laagste spanning is 0,8 V. Types onder de 2,0 V worden als gewone diode aangesloten.
Veelvoorkomende vermogens zijn (tussen haakjes de behuizing): 300 mW (SOD 323, SMD) - 500 mW (SOD 80, DO 35) - 1 W (DO 41) - 3,25 W (SOD 57) - 5 W (17-02) - 20 W (DO 4-10) en 50 W (DO 5-28). Voor een uitgebreid overzicht zie: Lijst van zenerdioden
Een zenerdiode levert vrij veel ruis en is daardoor ongeschikt om de spanning te stabiliseren voor een gevoelige voorversterker.
Om afwijkende zenerspanningen te verkrijgen, kan men verschillende zenerdiodes in serie zetten.

</doc>
<doc id="28252" url="https://nl.wikipedia.org/wiki?curid=28252" title="MacOS">
MacOS

MacOS (vormgegeven als macOS) is een lijn van besturingssystemen van Apple en wordt sinds 2002 meegeleverd op alle nieuwe Apple Macintosh-systemen. Het is de opvolger van Mac OS 9, het laatste "Classic" Mac OS dat Apple gebruikte sinds 1984. Het besturingssysteem heette aanvankelijk Mac OS X en werd in 2012 hernoemd naar OS X. In 2016 wijzigde de naam opnieuw van OS X naar macOS.
Voor Apples serversystemen werd OS X Server gemaakt. De basis van dit systeem is identiek aan de consumentenversie, maar het bevatte specifieke gereedschappen voor servers. Het mobiele besturingssysteem iOS is een aangepaste versie van macOS en wordt gebruikt voor de iPhone, iPad en iPod touch.
Geschiedenis.
Het Mac OS was aanvankelijk geprogrammeerd vanuit de gedachte dat men op een computer voornamelijk één programma tegelijk zou gebruiken. Het ondersteunen van gevorderde multitasking, oftewel de mogelijkheid om meerdere programma's "onafhankelijk" van elkaar te draaien op eenzelfde computer, bleek hierdoor erg moeilijk aan het systeem toe te voegen. De Macintosh-computers verloren veel aanhang door het ontbreken van deze mogelijkheid, die op vele andere systemen al gerealiseerd was.
Na verloop van tijd kwamen er nog meer verouderde elementen van het Macintosh-besturingssysteem aan het licht. Het werd steeds duidelijker dat het eenvoudiger zou zijn een compleet nieuw systeem te ontwerpen, dan alle problemen uit het bestaande systeem te verhelpen. In 1999 werd aanvankelijk, op beperkte schaal, alleen een server-versie uitgebracht. Deze versie is voorzien van hulpprogramma's voor werkgroepbeheer en vereenvoudigde toegang tot netwerkdiensten, zoals een mail-, een Samba- en een DNS-server. In maart 2001 werd ook een versie van Mac OS X voor consumenten uitgebracht zonder deze diensten. Het is grotendeels gebaseerd op NeXTStep, het besturingssysteem voor NeXT Computers, dat op zijn beurt gebaseerd is op een BSD-kern.
Het oude Mac OS kon echter nog wel gebruikt worden in een emulatie, "Classic" genaamd. Met ingang van de Intel-Macsystemen werd de Classic-omgeving verwijderd uit het besturingssysteem en werd een transparant PowerPC-emulatiesysteem toegevoegd, genaamd Rosetta. Dit liet oudere programma's die zijn geschreven voor de PowerPC-processor werken op een Mac met Intelprocessor, wat zorgde voor een simpelere overgang naar de nieuwe systemen. Vanaf OS X 10.7 ("Lion") wordt Rosetta niet meer meegeleverd.
Mac OS X bestaat uit twee delen: XNU (een microkernel-ontwerp gebaseerd op de Mach 3.0-microkernel en de 4.4-BSD-systemservice) en Aqua, een grafische gebruikersomgeving die door Apple is ontwikkeld.
Een variant van OS X, genaamd iOS, wordt door Apple gebruikt in zijn iPhone, iPad en iPod touch-producten. Omdat deze producten geen gebruik maken van Intel- of PowerPC-processor, betekent dit dat een aangepaste versie van OS X is ontwikkeld voor ARM-processors.
Naam.
Mac OS X is de opvolger van Mac OS 9. Het teken "X" in de naam verwijst naar het Romeinse cijfer tien. Sommige mensen lezen het teken echter als de letter 'x'. Dit wordt in de hand gewerkt doordat veel Unix-gerelateerde systemen een naam hebben die eindigt op een 'x'; bijvoorbeeld AIX, IRIX, Linux, Minix, Ultrix en Xenix. Daarnaast wordt de grafische Unix-interface het X Window System genoemd. Een andere reden is de tendens van Apple om naar specifieke versies te verwijzen met een decimaalnotatie, bijvoorbeeld met Mac OS X 10.4.
Voormalige versies van Mac OS X worden vernoemd naar grote katachtigen en werden sinds versie 10.2 ("Jaguar") ook onder deze naam geadverteerd en verkocht. Zo wordt Mac OS X-versie 10.6 door Apple en Macgebruikers gewoonlijk "Snow Leopard" genoemd, en versie 10.7 "Lion". Vanaf versie 10.8 is "Mac" uit de naam verdwenen, en gaat het besturingssysteem verder onder de naam "OS X". Vanaf OS X 10.9 gebruikt Apple voor de naamgeving locaties in Californië zoals Yosemite (Yosemite Valley) en Mojave (Mojavewoestijn).
Vanaf versie 10.12 is de naam gewijzigd van OS X naar macOS, om beter aan te sluiten bij iOS, tvOS en watchOS.
Versies.
Public Beta Kodiak.
Op 13 september 2000 lanceerde Apple een bètaversie van Mac OS X (intern Kodiak genaamd) om feedback van het publiek te krijgen.
De publieke bèta markeerde de eerste publieke beschikbaarheid van de Aqua-interface en Apple heeft intussen al enorm veel veranderingen aangebracht op basis van de feedback van de klanten. De publieke beta werd stopgezet toen Mac OS X 10.0 Cheetah lanceerde.
Mac OS X 10.0 Cheetah.
In maart 2001 lanceerde Apple de eerste versie van Mac OS X, genaamd Cheetah. De initiële versie was traag, onvolledig en had enorm weinig applicaties ten tijde van de lancering. Terwijl vele critici suggereerden dat het besturingssysteem nog niet klaar was voor gebruik door het grote publiek, herkenden ze het belang van de lancering als een basis om te verbeteren. De Macintosh-community zag de lancering al als een enorme vervulling, omdat pogingen om het Macintosh-besturingssysteem compleet te hernieuwen al sinds 1996 bezig waren en vertraagd werden door eindeloze problemen.
Mac OS X 10.1 Puma.
Later dat jaar, in september 2001, werd de versie 10.1 van Mac OS X gelanceerd. De release werd gekenmerkt door verhoogde prestaties en bijkomende applicaties, zoals de mogelijkheid om dvd's af te spelen. Apple lanceerde de 10.1 als een gratis upgrade-cd voor 10.0 gebruikers en als een betaalde versie voor gebruikers van Mac OS 9. Het werd al snel ontdekt dat de upgrade cd's ook als volledige installatie cd's konden gebruikt worden door een bepaald bestand aan te passen. De upgrade cd werd later opnieuw uitgegeven in een verminderde versie die ervoor zorgde dat de installatie op Mac OS 9 niet meer mogelijk was. Op 7 januari 2002 kondigde Apple aan dat Mac OS X op het einde van die maand het standaard besturingssysteem zou worden voor alle Apple computers.
Mac OS X 10.2 Jaguar.
Op 24 augustus 2002 werd OS X-versie 10.2, oftewel "Jaguar", gelanceerd. Het was de eerste versie die een "family pack" introduceerde. Met dit family pack mocht een gebruiker Mac OS X op maximaal 5 verschillende computers installeren.
Mac OS X 10.3 Panther.
Op 24 oktober 2003 werd OS X-versie 10.3, oftewel "Panther", gelanceerd, die in vergelijking met de vorige versie 150 nieuwe technologieën en programma's bevatte.
Mac OS X 10.4 Tiger.
In april 2005 werd OS X-versie 10.4, oftewel "Tiger", gelanceerd. Deze versie bevatte onder andere vernieuwingen op het gebied van zoeken met het programma Spotlight en vergemakkelijkte regelmatig terugkerende handelingen met Automator. Daarnaast kon de gebruiker met Dashboard een aantal "widgets" op het scherm weergeven, waarmee in één oogopslag het weer, wereldtijden, beurskoersen en vluchtinformatie te zien zijn. Verder is sinds versie 10.3 Exposé opgenomen, een hulpmiddel waarmee men met een druk één toets - vroeger F9, bij nieuwe Macs F3 - alle geopende vensters gelijktijdig verkleind ziet, op F10 alle geopende vensters in het huidige programma in het klein ziet en met F11 het bureaublad ziet.
Mac OS X 10.5 Leopard.
26 oktober 2007 verscheen Mac OS X 'Leopard' 10.5 als opvolger van 'Tiger'. Naast toegevoegde functies als Time Machine, voor het maken van back-ups, Snelle weergave en Cover Flow voor het sneller weergeven van bestandsinformatie is Boot Camp hierbij een van de standaardvoorzieningen. Dit laatste programma maakt het mogelijk om op Macs met Intel-processoren naast Mac OS X ook Microsofts Windows te installeren (doorgaans voor het draaien van computergames of programma's die voor OS X niet verkrijgbaar zijn). Via alternatieve 'virtualisatie'-pakketten als VMware en Parallels is het ook mogelijk om veel Windows-programma's rechtstreeks binnen OS X te laten werken, zonder te hoeven herstarten in Windows via Boot Camp.
Mac OS X 10.6 Snow Leopard.
Op 28 augustus 2009 kwam Mac OS X Snow Leopard (10.6) op de markt. Dit systeem was erop gericht bestaande functies te verbeteren in plaats van meer functies toe te voegen. De grootste troeven van dit systeem zijn dat het minder plaats inneemt dan Leopard - 7 GB volgens Apple, een verbeterde interface voor Exposé, sneller back-ups maken, sneller uitzetten en sneller ontwaken uit sluimerstand. Een groot deel van de bespaarde ruimte is te danken aan het "opruimen" van het systeem. Zo werden de ondersteuning voor PowerPC-processoren en AppleTalk geschrapt, en zijn de ontwerpbestanden verwijderd die in Leopard ten onrechte in de programmabestanden zaten bijgesloten. De systeemprocessen en vrijwel alle meegeleverde applicaties bij Snow Leopard zijn omgezet naar 64 bit en de Finder is geheel opnieuw geprogrammeerd in de programmeertaal Cocoa.
Mac OS X 10.7 Lion.
Mac OS X 10.7, genaamd "Lion", werd in oktober 2010 door Steve Jobs aangekondigd tijdens het mediaspektakel 'Back to the Mac'. Deze nieuwe versie van Mac OS X is op 20 juli 2011 op de markt gebracht. Lion bevat meer dan 250 nieuwe toevoegingen. Veel wijzigingen en toevoegingen zijn gebaseerd op de werking van "iOS".
Belangrijke UI-wijzigingen en toevoegingen zijn: "Launchpad" (startscherm voor alle applicaties, zoals het home-scherm op iOS-apparaten), automatisch verborgen schuifbalken, ondersteuning van multiple full-screenapps, "Mission Control" (overzichtelijke samenvoeging van "Exposé", "Spaces", "Dashboard" en full-screenapplicaties) en uitgebreide ondersteuning voor 'gestures' (touchpad-gebaren).
Verder zullen het systeem en de programma's altijd starten in de staat waarin ze eerder afgesloten zijn. Ook is het standaard niet nodig om documenten of projecten op te slaan; dit wordt zonder tussenkomst van de gebruiker afgehandeld door OS X. Met "Versions" is het eenvoudig mogelijk om de huidige versie van een document te vergelijken met oudere, automatisch opgeslagen, versies. Deze weergave is vergelijkbaar met "Time Machine" en is met name geschikt om oude gedeelten van het document te kopiëren naar de huidige versie.
In Mac OS X 10.7 "Lion" is de ondersteuning voor Rosetta stopgezet; de PowerPc-apps zijn in "Lion" niet meer bruikbaar. Ook is de applicatie Front Row niet meer beschikbaar.
Ook bevat Mac OS X 10.7 "Lion" een nieuwe versie van het standaard mailprogramma "Mail". De belangrijkste wijzigingen hierin zijn: een nieuwe intelligente zoekfunctie, een lijstweergave van alle mailtjes met inleiding zoals ook in "iOS" het geval is en een nette weergave van conversaties (meerdere replies/thread).
Mac OS X 10.7 "Lion" is 3,74 GB groot en was tot augustus 2011 enkel beschikbaar via de Mac App Store. Later werd het ook mogelijk om een USB-stick met Mac OS X Lion te bestellen.
Met de release van Mac OS X 10.7.2 kwam er tevens ondersteuning voor iCloud, Apples dienst voor cloudcomputing, waarin documenten, contacten kunnen worden gesynchroniseerd en iOS-apparaten via gps kunnen worden gelokaliseerd.
OS X 10.8 Mountain Lion.
OS X 10.8, genaamd "Mountain Lion", werd op 16 februari 2012 aangekondigd via de website van Apple en is sinds 25 juli 2012 te downloaden via de Mac App Store. Het besturingssysteem bevat vooral veel nieuwe functies die hun oorsprong vinden in iOS, Apples besturingssysteem voor mobiele apparaten. OS X wordt vanaf deze versie zonder het voorvoegsel 'Mac' genoemd.
OS X 10.9 Mavericks.
OS X 10.9 genaamd "Mavericks", werd op 10 juni 2013 aangekondigd via de website van Apple. Apple stopt met namen van katachtige dieren en belooft om de eerstvolgende tien jaar gebruik te maken van namen die naar de roots van Apple verwijzen: California. Er zijn zo'n 200 nieuwe functies. Mavericks is sinds 22 oktober 2013 gratis te downloaden via de Mac App Store.
OS X 10.10 Yosemite.
OS X 10.10, genaamd "Yosemite", is de opvolger van OS X Mavericks. De naam, alsook de vernieuwde grafische gebruikersinterface, werd op de jaarlijkse WWDC van juni 2014 onthuld. Yosemite is sinds 17 oktober 2014 gratis te downloaden via de Mac App Store.
OS X 10.11 El Capitan.
OS X 10.11, genaamd "El Capitan", is de opvolger van OS X Yosemite. Bij deze nieuwe versie van OS X ligt de focus vooral op prestatieverbetering en gebruiksvriendelijkheid. "El Capitan" werd op 8 juni 2015 voorgesteld tijdens het jaarlijkse WWDC en is sinds 30 september 2015 gratis te downloaden via de Mac App Store.
macOS 10.12 Sierra.
MacOS 10.12, genaamd "Sierra", is de opvolger van OS X El Capitan. Het besturingssysteem krijgt een nieuwe naam om beter in lijn te liggen met iOS, tvOS en watchOS. Tevens heeft Apple met deze update Siri naar de Mac gebracht.
macOS 10.13 High Sierra.
MacOS 10.13, genaamd "High Sierra", is de opvolger van macOS Sierra. Een van de grootste veranderingen van High Sierra is de overschakeling van het bestandssysteem HFS+ naar APFS. Daarnaast biedt deze update ondersteuning voor VR-gameontwikkeling, externe GPU's (Metal 2) en HEVC-videocodering. Ook zijn er veranderingen aangebracht aan Safari, Foto's en Mail. Safari heeft een nieuwe "Intelligent Tracking Prevention"-modus, om trackers tegen te houden (bedrijven die de gebruiker volgen). Foto's heeft nieuwe bewerkingshulpmiddelen en een bijgewerkte zijbalk. Mail is sneller en neemt tot wel 35% minder opslag in gebruik.
macOS 10.14 Mojave.
MacOS 10.14, genaamd "Mojave", is de opvolger van macOS High Sierra. Het werd gedemonstreerd tijdens de WWDC 2018 op 4 juni 2018, en kwam beschikbaar op 24 september 2018. In deze versie werd een donkere modus geïntroduceerd. Ook verschenen Aandelen, Dictafoon en Woning voor de Mac.
macOS 10.15 Catalina.
MacOS 10.15, genaamd "Catalina", is de opvolger van macOS Mojave. Het werd gedemonstreerd tijdens de WWDC 2019 op 3 juni 2019, en kwam beschikbaar op 7 oktober 2019. Nieuw in deze versie is de exclusieve ondersteuning voor 64 bit-applicaties waardoor oudere 32 bit-software niet meer zal werken. Ook is iTunes opgedeeld in aparte toepassingen voor muziek, podcasts en tv-apps, en kan met Sidecar een iPad als extern beeldscherm worden gebruikt.
macOS 11 Big Sur.
MacOS 11, genaamd "Big Sur", is de opvolger van macOS Catalina. Het werd gedemonstreerd tijdens de WWDC 2020 op 22 juni 2020, en kwam beschikbaar op 12 november 2020. De grootste veranderingen aan het besturingssysteem is het vernieuwde grafische uiterlijk (lichter en ronde vormen), interactieve meldingen en widgets in het berichtgeving-venster. Ook biedt MacOS Big Sur ondersteuning voor processors van Apple, zoals de M1.
macOS 12 Monterey.
MacOS 12, genaamd "Monterey", is de opvolger van macOS Big Sur. Het werd gedemonstreerd tijdens de WWDC 2021 op 7 juni 2021, en kwam beschikbaar op 25 oktober 2021. In deze versie verscheen Opdrachten voor geautomatiseerde taken, Universal Control voor het besturen van een iPad, een nieuw ontwerp van de Safari-browser, en verbeteringen aan FaceTime.
macOS 13 Ventura.
MacOS 13, genaamd "Ventura", is de opvolger van macOS Monterey. Het werd gedemonstreerd tijdens de WWDC 2022 op 6 juni 2022, en werd uitgebracht op 24 oktober 2022. Ventura introduceerde Stage Manager, een functie voor het samenvoegen van meerdere apps en vensters aan de zijkant van het scherm, en Continuïteitscamera, waarbij een iPhone als webcam te gebruiken is.
macOS 14 Sonoma.
MacOS 14, genaamd "Sonoma", is de opvolger van macOS Ventura. Het kwam beschikbaar als gratis download op 26 september 2023. Nieuw zijn Widgets, die op het bureaublad geplaatst kunnen worden, bijvoorbeeld voor het tonen van het weer of de agenda. Ook is er een gamemodus met betere ondersteuning voor het gamen op een Mac. Ten slotte zijn er video-achtergronden beschikbaar als schermbeveiliging, die naadloos overgaan in een afbeelding op het bureaublad.
macOS 15 Sequoia.
MacOS 15, genaamd "Sequoia", is de opvolger van macOS Sonoma en verscheen op 16 september 2024. Het brengt een aanzienlijk aantal verbeteringen en vernieuwingen met zich mee. De grootste is Apple Intelligence (AI). Andere nieuwe functies zijn het bedienen van een iPhone vanaf een Mac, verbeteringen in webbrowser Safari, transcripties binnen Notities, een losse Wachtwoorden-app, en het rangschikken van vensters en programma's op het bureaublad.

</doc>
<doc id="28253" url="https://nl.wikipedia.org/wiki?curid=28253" title="Rudolf Maliangkay">
Rudolf Maliangkay

Rudolf Maliangkay (25 april 1943 – 13 oktober 2010) was een Nederlandse correspondentieschaker en een schilder. Bij de ICCF was hij, sinds1995, een grootmeester (GMc).
In 1992 was hij kampioen correspondentieschaak van Nederland. Naast schaker was hij ook schilder van schaakschilderijen. Rudolf Maliangkay opende meestal met de zet 1.e4, waarna het Siciliaans gespeeld kan worden. Andere schaakopeningen die zijn voorkeur hadden waren het Frans en de Caro Kann. Hij overleed in oktober 2010.
Externe link.
partijen R. Maliangkay, www.chessgames.com

</doc>
<doc id="28255" url="https://nl.wikipedia.org/wiki?curid=28255" title="Raks al sharqi">
Raks al sharqi



</doc>
<doc id="28256" url="https://nl.wikipedia.org/wiki?curid=28256" title="Paranimf">
Paranimf

Paranimfen zijn de begeleiders van een promovendus tijdens de verdediging van zijn of haar proefschrift. 
De promovendus wordt meestal begeleid door twee paranimfen. De oorspronkelijke betekenis van paranimf is bruidsjonker of bruidsmeisje. In het verleden werd afstuderen of promoveren ook wel gezien als het sluiten van een huwelijk met de universiteit, dus mogelijk ligt daar de verklaring van het gebruik om paranimfen mee te nemen bij de promotie. Het is een typisch Nederlandse traditie. 
Paranimfen hebben tegenwoordig vooral een ceremoniële functie, hoewel zij oorspronkelijk bedoeld zijn om het proefschrift te verdedigen in het geval de promovendus hier zelf niet toe in staat is (bijvoorbeeld door een ongeval of ziekte), of wanneer de promovendus ruggespraak wil houden voor het beantwoorden van een vraag. Een paranimf kan een collega, familielid, vriend(in) of studiegenoot van de promovendus zijn, en heeft niet noodzakelijkerwijs kennis van zaken van het onderwerp van het proefschrift. Het is dus een erebaan, zoals het getuigen bij een huwelijk. Men wordt geacht in dezelfde formele stijl gekleed te gaan als de promovendus. Paranimfen kan gevraagd worden tijdens de promotieplechtigheid stellingen voor te lezen als daarover een vraag gesteld wordt.

</doc>
<doc id="28257" url="https://nl.wikipedia.org/wiki?curid=28257" title="Steenkolenengels">
Steenkolenengels

Steenkolenengels is een benaming voor zeer slecht Engels, zoals dat wordt gesproken door Nederlandstaligen die het Engels onvoldoende beheersen.
De term gaat terug op de hybride taal die rond 1900 door Nederlandse havenarbeiders werd gebruikt om te communiceren met de bemanning van steenkolenboten uit Groot-Brittannië. Het woord wordt gebruikt voor taalfouten in het Engels die zijn terug te voeren op verwarring met het Nederlands.
Verwante begrippen.
Het Engelse woord voor 'steenkolenengels' is "Dunglish", een samentrekking van de woorden "Dutch" ("Nederlands") en "English" ("Engels"). Ook het woord 'Nederengels' wordt gebruikt voor vormen van kruisbestuiving tussen het Engels en het Nederlands. Dit begrip slaat echter op het overvloedig gebruik van Engelse woorden in de Nederlandse taal. Het gaat daarbij niet per definitie om taal"fouten". De term Inglisj wordt met name gebruikt voor een parodie op steenkolenengels (bijvoorbeeld: "Joe spiek Inglisj ferry koet" in plaats van "You speak English very well" (dus niet: good)). Of: "Wie stee not et dûh korridor" voor "We blijven niet aan de gang (We don't have all day)".
Analoog wordt voor slecht Duits wel de term steenkolenduits gebruikt.
Ook de sprekers van andere talen hebben soms moeite met het Engels. De Duitse term voor "steenkolenengels" bijvoorbeeld is "Denglisch", een mengsel van "Deutsch" en "Englisch". Ook dit wordt vaak gebruikt voor Engelse invloeden op het Duits.
Oorsprong.
De term zou teruggaan op de elementaire vorm van Engels die Nederlandse havenarbeiders spraken met Engelse zeelui bij het lossen van steenkool in de vroege 20ste eeuw.
De Nederlandse en Engelse taal zijn verwante, West-Germaanse talen. Doordat er veel overeenkomsten zijn, maken Nederlandstaligen soms fouten wanneer zij in het Engels spreken of schrijven. De bekendste vorm van dergelijk steenkolenengels is het letterlijk vertalen van woorden, zonder te letten op de Engelse grammatica of de werkelijke betekenis van de gebruikte (Engelse) woorden. Een voorbeeld zou kunnen zijn dat de woordgroep
wordt vertaald als
waar correct zou zijn:
Een tweede oorzaak is onbekendheid met de culturele context van een taaluiting. De Engelse en in mindere mate de Amerikaanse samenleving zijn hiërarchischer dan de Nederlandse, wat zich vertaalt in beleefdere zinsbouw: waar de Nederlander iemand vrij direct vraagt "give me X", zal een Brit of Amerikaan zich bedienen van "Excuse me, would you mind giving me X"?" Niet elke Nederlander of Vlaming realiseert zich dat woorden als ""shit" en "fuck"", die in het Nederlands als hard maar niet heel grof worden ervaren, een Engelssprekende wel buitengewoon onbeschoft in de oren klinken.
Interferentie.
Nederengels ontstaat als specifiek Nederlandse taalgewoonten worden "meegenomen" naar het Engels; dit verschijnsel wordt wel "interferentie" genoemd. De Nederlandse gewoonte interfereert immers met het juiste Engelse gebruik, loopt als het ware voor de voeten.
Interferentie kan op verschillende niveaus plaatsvinden. Voorbeelden:
Valse vrienden.
Steenkolenengels ontstaat vooral doordat kleine verschillen in de grammatica van de twee talen over het hoofd worden gezien. Daarnaast kan het ontstaan doordat er Nederlandse woorden zijn die in het Engels (bijna) dezelfde vorm hebben, maar een andere betekenis. In de "Cambridge International Dictionary of English" wordt dit verschijnsel aangeduid met "false friends" en in de 'Van Dale' met "valse vrienden". Niet alleen tussen het Nederlands en het Engels bestaan deze ""false friends", maar het komt eigenlijk tussen de meeste Europese talen onderling wel voor en zelfs tussen variëteiten van eenzelfde taal. De aanduiding kwam vermoedelijk voor het eerst in het Frans voor als "faux amis"".
Enkele voorbeelden van valse vrienden:
Haventaal.
Het oorspronkelijke steenkolenengels werd rond 1900 gebezigd in Nederlandse havens.
"Worst teacher award".
Sinds veel colleges aan de TU Delft in het Engels gegeven dienen te worden, reikt de studentenvakbond VSSD zo nu en dan een "worst teacher award" aan universitaire docenten uit - een rookworst, om precies te zijn. Genomineerde zinnen van de afgelopen jaren waren onder meer:
Humor.
Onjuist Engels kan ook opzettelijk gebruikt worden om een humoristisch effect te bereiken.

</doc>
<doc id="28259" url="https://nl.wikipedia.org/wiki?curid=28259" title="Programmeertaal Csharp">
Programmeertaal Csharp



</doc>
<doc id="28262" url="https://nl.wikipedia.org/wiki?curid=28262" title="Programmeertaal Prolog">
Programmeertaal Prolog



</doc>
<doc id="28265" url="https://nl.wikipedia.org/wiki?curid=28265" title="Geert Bourgeois">
Geert Bourgeois

Geert Albert Bourgeois () (Roeselare, 6 juli 1951) is een Belgisch politicus voor N-VA. Van 25 juli 2014 tot 2 juli 2019 was hij minister-president van Vlaanderen. Hij was ook advocaat aan de balie van Kortrijk, federaal volksvertegenwoordiger voor de Volksunie (1995-2001) en voor de N-VA (2001-2004). Van 2019 tot 2024 zetelde hij in het Europees Parlement.
Biografie.
De vader van Geert Bourgeois, Emiel Bourgeois, werd op het eind van de Eerste Wereldoorlog, op 10 oktober 1918, geboren te Hulste. Hij was onderwijzer. Na de Tweede Wereldoorlog werd hij beschuldigd van collaboratie en een tijdlang gevangengezet. Nadien werd hij gerehabiliteerd en tot directeur benoemd in de basisschool waarin hij voordien les gaf. Hij stierf in 1998. Emiel Bourgeois huwde Gaby Vens uit Izegem (1920-2015); ze kregen twee zonen en twee dochters.
Geert Bourgeois volgde zijn middelbare studies aan het Sint-Jozefscollege te Izegem. Daarna studeerde hij van 1970 tot 1975 rechten aan de Rijksuniversiteit Gent. Datzelfde jaar huwde hij Betty Hoste en samen richtten ze een advocatenkantoor op. Ze hebben twee zonen.
Bourgeois was reeds vroeg politiek geëngageerd. Tijdens zijn middelbare studies was hij lid van de Katholieke Studentenactie (KSA). Hij stichtte samen met zijn broer Kris en zijn klasgenoot Koen Baert anno 1966 een Blauwvendelgroep van pater Bouquillon. Toen dit later opging in het VNJ verliet hij deze afdeling. Later werd hij actief in de Vlaams-Nationale Studentenunie en het Taal Aktie Komitee. Op 17-jarige leeftijd werd hij secretaris van de plaatselijke Volksunie-afdeling en voorzitter van de Izegemse Volksunie-jongeren.
Politieke loopbaan.
Gemeentepolitiek.
In 1976 nam Bourgeois voor het eerst deel aan de gemeenteraadsverkiezingen. Hij werd verkozen met 997 voorkeurstemmen. Omdat hij nog eerst zijn legerdienst moest vervullen, zetelde hij pas vanaf 1977. In 1982 werd hij herverkozen en kwam de Volksunie mee in het stadsbestuur. Bourgeois werd schepen van Openbare Werken, Ruimtelijke Ordening, Stadskernvernieuwing, Handel, Middenstand en Industrie en Juridische Aangelegenheden. Sindsdien werd hij telkens herverkozen. In de gemeenteraad na de verkiezingen van 1988 werd hij opnieuw schepen, wat hij bleef tot in 1994. Bij de verkiezingen van dat jaar kwam een andere meerderheid aan de macht in Izegem. Hij bleef gemeenteraadslid van Izegem tot in 2018 en was bij de gemeenteraadsverkiezingen van dat jaar geen kandidaat meer. Van 2013 tot 2018 was hij in de gemeente voorzitter van de gemeenteraad.
Nationale politiek.
Vanaf 1977 deed Geert Bourgeois mee aan alle nationale verkiezingen. Hij werd lid van de nationale partijraad van de Volksunie en van 1990 tot 1993 was hij de voorzitter van de "Vereniging van Vlaamse mandatarissen". In 1996 werd hij lid van het Volksunie-partijbestuur.
Bij de verkiezingen van 1995 werd hij verkozen tot federaal volksvertegenwoordiger. In de Kamer legde hij zich vooral toe op juridische en communautaire aangelegenheden. Niettegenstaande hij oppositielid was, slaagde hij er toch in om verschillende wetsvoorstellen van zijn hand goedgekeurd te krijgen, zoals bijvoorbeeld de wet op het bronnengeheim waardoor journalisten voortaan enkel nog in noodsituaties de identiteit van hun informatiebronnen moeten prijsgeven. Hij vergaarde nationale bekendheid door zijn activiteiten als lid van de Commissie-Dutroux en zijn rol bij de Octopus-onderhandelingen. In 1999 werd Bourgeois VU-fractieleider in de Kamer van volksvertegenwoordigers.
Het jaar daarop werd hij door de leden van de toenmalige Volksunie verkozen tot algemeen partijvoorzitter, ten nadele van zetelend partijvoorzitter Patrik Vankrunkelsven. Deze verkiezing leidde tot conflicten tussen de voorzitter, rechtstreeks verkozen door de leden, en het partijbestuur van de VU, aangeduid door de partijtop. De tegenstellingen escaleerden ten tijde van het Lambermontakkoord. Bourgeois wilde dit akkoord, ondanks het gegeven dat het werd goedgekeurd door de partijraad van de Volksunie, niet steunen. Hij keurde dit dan ook tegen de instructies dienaangaande van de bevoegde partijorganen niet goed. Het partijbestuur schaarde zich onder leiding van toenmalig minister Bert Anciaux wel achter het akkoord, waarop Bourgeois ontslag nam als voorzitter. Rond die tijd vormde Geert Bourgeois samen met onder meer Frieda Brepoels, Eric Defoort, Ben Weyts en Bart De Wever de zogenaamde "Oranjehofgroep" (die later de basis zou vormen voor N-VA). Dit was een groep Vlaams-nationalistisch gezinde Volksunieleden die tegen de door Anciaux ingeslagen richting waren. De naam werd ontleend aan een Gents horecabedrijf waar de bijeenkomsten plaatsvonden. De tegenstellingen tussen Bourgeois' Vlaams-nationalistische vleugel, die wilde dat de VU een conservatieve, onafhankelijke Vlaams-nationalistische koers zou voeren, en de vleugel onder leiding van Bert Anciaux, die de Volksunie en haar progressief vooruitstrevend programma wilde doen aansluiten bij een andere politieke partij, leidden uiteindelijk tot het uiteenvallen van de VU.
Bij een algemeen ledenreferendum won de groep rond Bourgeois met net geen 50% van de stemmen, tegen de twee andere deelnemende groepen onder leiding van respectievelijk Bert Anciaux en Johan Sauwens. Aangezien minstens 50% van de stemmen behaald diende te worden om de naam "Volksunie" te kunnen voortzetten, richtten Bourgeois en zijn medestanders in november 2001 een nieuwe partij op, de Nieuw-Vlaamse Alliantie (N-VA). Van 2001 tot 2004 was hij de eerste voorzitter van de N-VA, die een felle oppositie voerde tegen de paarse meerderheid. In zijn boek "De puinhoop van Paars-groen" bekritiseerde hij fel de Belgische regering van 1999-2002. In mei 2003 werd Bourgeois als enige N-VA-kandidaat herverkozen als federaal Kamerlid, wat hij bleef tot in 2004. Bij de derde rechtstreekse Vlaamse verkiezingen van 13 juni 2004 werd hij verkozen in de kieskring West-Vlaanderen. Hij bleef ruim een maand lang Vlaams volksvertegenwoordiger tot hij op 22 juli 2004 toetrad tot de Vlaamse regering en als Vlaams volksvertegenwoordiger werd opgevolgd door Jan Loones.
Hij werd als N-VA-partijvoorzitter opgevolgd door Bart De Wever toen hij in juli 2004 Vlaams minister van Bestuurszaken, Buitenlands Beleid, Media en Toerisme in de regering-Leterme I werd. Op 22 september 2008 diende hij zijn ontslag als Vlaams minister in, waarna ook het kartel met CD&amp;V - waarvan Bourgeois een van de grondleggers was - werd stopgezet. Bourgeois zetelde hierna weer als Vlaams Parlementslid tot juni 2009. Hij leverde al meteen oppositie tegen de regering die hij verliet; dit tegen de gewoonte in dat ex-ministers zich enige tijd afwezig houden na hun aftreden.
Ook bij de Vlaamse verkiezingen van 7 juni 2009 werd hij rechtstreeks verkozen in de kieskring West-Vlaanderen. Een maand later, op 13 juli 2009 werd Bourgeois aangesteld als viceminister–president en minister in de regering-Peeters II met als bevoegdheden Bestuurszaken, Binnenlands Bestuur, Inburgering, Toerisme en Vlaamse Rand. Bij beslissing van de Vlaamse regering van 24 juli 2009 werd daar nog de bevoegdheid 'onroerend erfgoed' aan toegevoegd. Zijn mandaat als Vlaams volksvertegenwoordiger gaf hij door aan Wilfried Vandaele.
In juni 2010 nam hij deel aan de federale verkiezingen als lijsttrekker van de provincie West-Vlaanderen. Hij werd verkozen tot volksvertegenwoordiger. Om de eed af te kunnen leggen moest hij wel tijdelijk ontslag nemen als Vlaams minister. Dit gebeurde op 5 juli 2010. Twee dagen later werd hij opnieuw benoemd tot minister en nam hij ontslag uit de Kamer.
Na de Vlaamse verkiezingen van 25 mei 2014 legde hij op 17 juni 2014 tijdens de openingsvergadering van het Vlaams Parlement de eed af als Vlaams volksvertegenwoordiger. Op 25 juli 2014 werd hij ingezworen als minister-president van de Vlaamse regering en werd hij als lid van het Vlaams Parlement opgevolgd door Bert Maertens. Op 2 december 2015 werd hij in de plenaire vergadering van het Vlaams Parlement gehuldigd voor zijn 20 jaar parlementair/ministerieel mandaat.
In 2019 was Bourgeois lijsttrekker bij Europese verkiezingen. Hij was dus geen kandidaat meer voor het Vlaams minister-presidentschap, een functie waarvoor N-VA voorzitter Bart De Wever kandideerde. Hij raakte verkozen in het Europees Parlement met 343.290 voorkeurstemmen, waarmee hij nipt de populairste kandidaat was. Om in het Europees Parlement te kunnen zetelen, moest Bourgeois op 2 juli 2019 ontslag nemen als Vlaams minister-president. Partijgenote en viceminister-president Liesbeth Homans werd zijn tijdelijke opvolger. In het Europees Parlement werd hij lid van de commissie voor internationale handel, tot 2022 lid van de commissie voor constitutionele zaken en plaatsvervangend lid van de commissie voor interne markt en consumentenbescherming.
Op 8 oktober 2019 werd hij in het kader van de federale regeringsformatie door koning Filip aangesteld als preformateur, samen met Rudy Demotte (PS). De twee kregen de opdracht om na te gaan of een regering tussen PS en N-VA, de twee grootste partijen langs beide kanten van de taalgrens, kans op slagen heeft. Ze boekten geen succes en op 5 november liep hun opdracht af.
In 2022 werd hij voorzitter van de Universiteit Gent.
Bij de verkiezingen in juni 2024 besloot Bourgeois geen verkiesbare plaats meer te aanvaarden en de actieve politiek te verlaten. Om zijn partij te ondersteunen werd hij wel lijstduwer van de Europese lijst van N-VA. Hij behaalde 82.459 voorkeurstemmen, zonder verkozen te geraken. 
Persoonlijk.
Geert Bourgeois is de schoonvader van Cieltje Van Achter.

</doc>
<doc id="28266" url="https://nl.wikipedia.org/wiki?curid=28266" title="SED">
SED



</doc>
<doc id="28267" url="https://nl.wikipedia.org/wiki?curid=28267" title="Arecibo (radiotelescoop)">
Arecibo (radiotelescoop)

De Areciboradiotelescoop was een radiotelescoop in Puerto Rico, ongeveer 10 kilometer ten zuiden van de plaats Arecibo, op de noordkust van het eiland. Hij werd tot 2011 beheerd door Cornell University in samenwerking met de Amerikaanse National Science Foundation. Na schade door orkaan Maria in 2017 en het breken van twee kabels in 2020 bleek de telescoop op instorten te staan en werd in november 2020 tot ontmanteling besloten. Op dinsdag 1 december stortte het boven de schotel hangende platform met het instrumentarium ruim 100 meter naar beneden (zie ook onder); op 3 december werden hiervan beelden vrijgegeven.
Beschrijving.
De Areciboradiotelescoop was een van de beroemdste radiotelescopen van de wereld, voornamelijk door zijn enorme omvang. De belangrijkste schotel was 305 meter in diameter en werd gebouwd in een karst: een verlaging in het terrein die is ontstaan door een instorting van kalksteen. Hij was tot september 2016 de grootste gebogen schotel op aarde, met het grootste vermogen om fotonen op te vangen. Het record is in september 2016 overgenomen door de Five hundred meter Aperture Spherical Telescope in China.
Het oppervlak van de Areciboschotel bestond uit 38.778 geperforeerde aluminium panelen, elk ongeveer 1,80 meter bij 3,60 meter, die steunden op een wirwar aan kabels. Ze vormden een sferische reflector (in plaats van parabolisch, wat gebruikelijker is). Deze vorm vloeide voort uit de methode die werd gebruikt om de telescoop te richten. Bij de Arecibotelescoop zat de schotel namelijk vast, terwijl de ontvanger in het brandpunt werd verplaatst om signalen op te vangen die door het oppervlak van de schotel uit andere richtingen werden gereflecteerd.
De ontvanger bevond zich op een platform dat 900 ton woog. Dit hing 150 meter boven de schotel in de lucht, aan 18 kabels, die vastzaten aan drie torens van gewapend beton. Een van de torens was 120 meter hoog, de andere twee bijna 90 meter. De toppen van de torens bevonden zich overigens op dezelfde hoogte. Van de torens zijn de bovenste delen afgebroken. Het platform had een 93 meter lange, boogvormige arm die ronddraaide. Deze werd de "azimuth arm" genoemd. Op deze arm bevonden zich de antennes en de secundaire en tertiaire reflectors. Dit maakte het mogelijk om met deze telescoop de hemel te observeren binnen een kegelvormig gebied van veertig graden boven de plaatselijke horizon (declinatie tussen -1° en +38°). Puerto Rico's ligging in de buurt van de evenaar maakt het mogelijk om met Arecibo alle planeten in het zonnestelsel te observeren.
De bouw van de Arecibotelescoop was een initiatief van professor William E. Gordon van Cornell University. Oorspronkelijk was hij van plan de telescoop te gebruiken voor het bestuderen van de ionosfeer van de aarde. Daarbij werd uitgegaan van een vaste parabolische reflector, die op een vast punt was gericht, met een toren van 160 meter om de apparatuur in het brandpunt te houden. Dit ontwerp zou grote beperkingen met zich hebben meegebracht voor andere potentiële onderzoeksgebieden, zoals planetologie en radioastronomie, omdat het daarvoor noodzakelijk is de antenne op verschillende punten in de hemel te richten, en die punten gedurende langere tijd te volgen terwijl de aarde om haar as draait.
Ward Low van ARPA wees op deze tekortkoming en bracht Gordon in contact met het Cambridge Research Laboratory van de Amerikaanse luchtmacht (AFCRL) in Boston, Massachusetts. Een groep onderzoekers werkte daar onder leiding van Phil Blacksmith aan sferische reflectors, terwijl een andere groep de verspreiding van radiogolven in en door de buitenste atmosfeer bestudeerde. Cornell University legde het project in de zomer van 1958 aan ARPA voor. In november 1959 werd een contract getekend tussen AFCRL en Cornell University. Met de bouw werd begonnen in de zomer van 1960, waarna de officiële opening plaatsvond op 1 november 1963.
De Arecibotelescoop is van belang geweest bij veel wetenschappelijke ontdekkingen. Op 7 april 1964, kort na de ingebruikname, kon het team van Gordon H. Pettengill met de Arecibotelescoop vaststellen dat Mercurius niet in 88 dagen om zijn as draaide, zoals tot dan toe werd gedacht, maar in slechts 59 dagen. De telescoop is ook gebruikt voor militaire toepassingen, bijvoorbeeld om de locatie van radarinstallaties van de Sovjet-Unie te bepalen door hun signalen op te vangen als ze terugkaatsten van de Maan. Arecibo was ook de bron van de gegevens voor het SETI@home-project, dat door het SETI Instituut wordt uitgevoerd door middel van "distributed computing" op via het internet verbonden computers. De telescoop is in de periode dat ze in werking was diverse malen verbeterd.
Op 13 november 2003 werd via het tijdschrift "Nature" bekend dat, anders dan eerder werd gedacht, de polen van de Maan "niet" zijn bedekt met ijs. Ook deze ontdekking stoelde op metingen met de Arecibotelescoop.
Einde.
In 2017 liep de ontvangstschotel van de telescoop zware schade op door orkaan Maria doordat een antenne van 4,5 ton en 36 meter lang naar beneden viel.
Op 10 augustus 2020 brak een van de bijna 8 centimeter dikke staalkabels waar het instrumentarium aan hangt. Een deel van de kabel zwiepte tegen het instrumentarium aan en veroorzaakte schade. Het andere deel van de kabel viel op de schotel waardoor deze zwaar beschadigd raakte. Dit gebeurde terwijl herstel van beschadigingen in 2017 door orkaan Maria nog bezig was. Op 6 november 2020 brak nogmaals een kabel. Op 19 november 2020 werd kenbaar gemaakt dat de telescoop niet meer te redden was en dat deze daarom wordt ontmanteld. Er zou nog worden gepoogd onderdelen van de telescoop te bergen om die eventueel bij een andere telescoop te hergebruiken. Zo ver kwam het echter niet. Nog geen twee weken later, op 1 december, viel het hangende platform met het instrumentarium naar beneden.
Wanda Vázquez Garced, de gouverneur van Puerto Rico, heeft op 28 december 2020 een week voor haar uittreden per decreet aangegeven de herbouw van de telescoop tot doel te maken. Op welke termijn en voor welk bedrag dat moet gebeuren is niet duidelijk. Het Amerikaanse congres zal daarvoor geld beschikbaar moeten stellen.
Op 13 oktober 2022 werd door de National Science Foundation (NSF) bekendgemaakt dat het Arecibo observatorium geen nieuwe radiotelescoop krijgt maar dat op de locatie een educatief centrum wordt gebouwd. Het nieuwe onderwijsproject omvat ook geen langetermijnfinanciering voor de instrumenten die operationeel blijven op het observatorium waaronder een radioschotel van 12 meter en een lidar-systeem.

</doc>
<doc id="28268" url="https://nl.wikipedia.org/wiki?curid=28268" title="OV-chipkaart">
OV-chipkaart

De OV-chipkaart is een elektronische pas met NFC-tag voor het registreren of betalen van reizen in het openbaar vervoer in Nederland. Kinderen jonger dan vier jaar kunnen kosteloos meereizen en hebben hierdoor geen OV-chipkaart nodig.
Korte geschiedenis.
Vanaf 1980 werden al diverse proeven gedaan met elektronische betaalsystemen in het Nederlandse openbaar vervoer. De meest in het oog springende proeven waren die met de magneetkaart van Siemens en de Tripperpas.
De ontwikkeling van het OV-chipkaartsysteem begon in oktober 2001 met de oprichting van Trans Link Systems. Om ervaring op te doen ging een afvaardiging van de Nederlandse Spoorwegen al in 1999 op werkbezoek in Hongkong, waar twee jaar eerder de Octopus card was ingevoerd. Hierop is het systeem dat in Nederland wordt gebruikt grotendeels gebaseerd. In 2002 werden voor het eerst poortjes getest bij de RET in Rotterdam met de "tournicard" en in 2003 deed de NS testen met poortjes op de Hoekse Lijn. In 2005 was het systeem dusdanig ontwikkeld dat reizigers in Rotterdam de OV-chipkaart konden uitproberen. Het duurde tot 2012 voordat het systeem landelijk was geïmplementeerd.
Reis.
Bij gebruik van de chipkaart wordt vaak het woord "reis" gebruikt. Een reis begint op het moment van inchecken en eindigt 35 minuten na het uitchecken. Wordt binnen 35 minuten na het uitchecken op hetzelfde station weer ingecheckt, dan geldt dat als een overstap en het vervolg als deel van dezelfde reis. Dat is meestal goedkoper dan twee aparte reizen.
Er is een uitzondering op het bovenstaande: zes uur na het begin is overstappen niet meer mogelijk. Wie bijvoorbeeld om 9.23 uur heeft ingecheckt kan daarna tot 15.23 uur naar hartenlust overstappen (uit- en inchecken binnen 35 minuten), maar na nog eens uitchecken resulteert inchecken na 15.23 uur in een nieuwe reis.
Checkt men in bij een andere vervoerssoort (bijvoorbeeld van trein naar stads- en streekvervoer), dan is dat een nieuwe reis. Ook bij het overstappen van de ene treinvervoerder naar de andere ontstaat in sommige gevallen een nieuwe reis. Overstappen van bijvoorbeeld tram van GVB naar bus van Connexxion kan dus wel zonder opnieuw het basis-/opstaptarief te betalen.
Wordt ingecheckt op een moment waarop spitstarief of daltarief geldt, dan geldt bij NS dat tarief sinds 2016 voor de hele reis. Tussendoor de trein verlaten om uit en in te checken om verder te reizen met daltarief heeft dus geen zin - tenzij de onderbreking meer dan 35 minuten duurt (zie volgende alinea voor een uitzondering).
Dit kan heel ongunstig uitpakken: wie een abonnement heeft waarmee hij na 18.30 gratis reist en om 18.20 incheckt, moet voor de hele reis het spitstarief betalen.
Een check-in kan geannuleerd worden door binnen 35 minuten op hetzelfde station uit te checken. Men doet dat om iemand uit te zwaaien op een station waar poortjes zijn. Merkt men dat men tijdens de spits heeft ingecheckt (zodat de hele reis voor spitstarief is) dan kan men onmiddellijk uitchecken, wachten op het daluur en weer inchecken. Dit geldt dus niet als overstap.
Het is mogelijk twee reizen tegelijk te maken. Men kan bijvoorbeeld een treinreis onderbreken, een busreis maken en daarna de treinreis voortzetten. Heeft men daarbij bij het onderbreken en voortzetten van de treinreis niet uit- en ingecheckt bij het spoorbedrijf, dan geldt dat voor de OV-chipkaart als een ononderbroken treinreis. Het geldt als een ononderbroken treinreis als men wel uit en in heeft gecheckt (wat onvermijdelijk is als er poortjes zijn op het station en men zich daarbuiten wil begeven), maar dan alleen als dat binnen 35 minuten gebeurde.
Soms zet men vóór men op reis gaat een speciaal tarief op de OV-chipkaart, bijvoorbeeld eerste klas of samenreiskorting. Dit geldt dan voor de eerstvolgende reis. Het speciale tarief blijft dus op de kaart staan als men na het uitchecken binnen 35 minuten weer incheckt.
Een stempel op een strippenkaart had een beperkte geldigheidsduur, afhankelijk van het aantal gestempelde zones. Binnen die geldigheidsduur kon men het stempel als retour gebruiken - dit was uitdrukkelijk toegestaan. Met de OV-chipkaart geldt dat de terugrit als een vervolg van de reis geldt (dus voor lager tarief) als de onderbreking niet langer dan 35 minuten heeft geduurd.
Dit geldt ook met een treinreis als men op het bestemmingsstation binnen 35 minuten na het uitchecken weer incheckt.
Met de trein mocht men de reis op elk tussenstation onderbreken en later op de dag verder reizen, desnoods meer dan 35 minuten later. Met de OV-chipkaart is dat ook mogelijk, mits er geen poortjes zijn op het station waar men de reis onderbreekt. Het vervolg van de reis is dan voor hetzelfde tarief; als het daltarief intussen is ingegaan, kan het voordeliger zijn na de onderbreking een nieuwe reis te maken, dat wil zeggen uit te checken en na meer dan 35 minuten weer in te checken.
Afwijkende tarieven.
Door de invoering van de OV-chipkaart zijn enkele afwijkingen in de tariefberekening ontstaan. Doordat de websites alleen de tarieven geven voor de eenvoudigste reizen, is het niet altijd eenvoudig om erachter te komen wat het tarief voor een bepaalde reis is.
Vanouds gold dat de prijs van een retour lager was dan de prijs van twee enkele treinreizen. In de overgangsperiode werd de prijs van een enkele reis verlaagd en de prijs van een retour navenant verhoogd.
Sommige reizigers kochten, bijvoorbeeld, niet een retour van Utrecht CS naar Den Haag, maar een enkele reis van Utrecht CS naar Utrecht Lunetten "via" Den Haag, om door de langeafstandskorting (LAK) toch minder te betalen dan tweemaal een enkele reis. De kaartautomaten accepteerden dit, mits het begin- en eindstation niet hetzelfde waren.
Met de OV-chipkaart is een retourkorting nog steeds mogelijk, namelijk door binnen 35 minuten uit en in te checken - wat niet betekent dat men binnen 35 minuten terugreist. Heen- en terugreis gelden dan als een enkele reis met overstap. Door het degressief tarief bij NS is dit goedkoper. Met de LAK wordt het degressief tarief ook toegepast op niet NS-treinen. Er is een maximumtarief. Als het maximumtarief is bereikt, zijn alle volgende ritten gratis, mits er steeds na uitchecken binnen 35 minuten weer wordt ingecheckt. De eerste incheck bepaalt of er voor de hele reis met dal- of spitstarief gereisd wordt.
Wie een abonnement heeft, reist soms met korting of zelfs gratis. Het tijdstip van inchecken geldt, en dat tijdstip geldt voor de hele reis. Met het abonnement Weekend Vrij reist men gratis vanaf vrijdag 18.30, maar als men iets eerder, bijvoorbeeld om 18.15, heeft ingecheckt, moet men voor de hele reis het volle tarief betalen.
Om voor het daltarief te reizen, moet men tijdens de daluren inchecken. Het kan ook vijf minuten eerder, dus wie na 8.55 incheckt, reist voor het daltarief. De bedoeling daarvan is dat de reiziger dan nog tijd heeft om een trein te halen die kort na 9.00 vertrekt. Wie per ongeluk iets eerder incheckt, bijvoorbeeld om 8.54, kan uitchecken en na 8.55 inchecken, want wie uitcheckt zonder gereisd te hebben annuleert zijn check-in. Bij opnieuw inchecken begint de reis dus pas. De keerzijde is dat als men vóór de spits incheckt, maar weer uitcheckt op hetzelfde station en dan in de spits weer incheckt, men tegen spitstarief gaat reizen.
Een fiets mag alleen tijdens de daluren meegenomen worden. Dat geldt (in tegenstelling tot het tarief dat de reiziger betaalt) ook als tussentijds de spits is begonnen. Wie tijdens de daluren vertrekt mag voor daltarief verder reizen als de spits is begonnen, maar de fiets mag dan niet meer mee. Dat is nog wel uit te leggen als de trein vertraagd is, maar het is lastiger als er na een vertraging wordt overgestapt. Vóór de invoering van de OV-chipkaart bestond dit probleem niet, omdat er toen alleen een ochtendspits en geen middagspits was.
Bij verstoringen mag men in principe zonder bijbetaling een andere reisweg volgen. In de praktijk kan dit anders uitpakken. Zet de vervoerder een bus in, dan kan voor het tarief van de vervoerder met die bus worden gereisd. Vaak worden er dan bij het busstation verplaatsbare chippalen geplaatst. Maar als er een omweg moet worden gemaakt en er onderweg in- en uitgecheckt moet worden kan een langere reisroute in rekening worden gebracht.
Is er een verstoring tussen Utrecht en Amersfoort, dan kan men omreizen via Hilversum. Het kan dan nodig zijn dat men in Hilversum naar een ander perron gaat en via poortjes loopt. Er wordt dan een langere reisroute in rekening gebracht. Loopt men bij de overstap niet via poortjes, dan is er geen probleem (mits de conducteur van de verstoring op de hoogte is).
Is er een onverwachte verstoring tussen Arnhem en Deventer, dan kan men omreizen via Utrecht en Amersfoort. Deze grote omweg wordt door de NS Reisplanner geadviseerd en geeft geen probleem, want de hele reis is met NS. Men kan echter ook omreizen via Winterswijk en dan betaalt men voor de omweg met Arriva.
Voor gehandicapten zijn er weer andere problemen. Iemand die reist van Deventer naar Borne, kan ervoor kiezen niet in Almelo maar in Hengelo over te stappen van NS naar Keolis. In Hengelo is namelijk betere assistentie om de rolstoel uit de NS-trein te rijden. Er is geen assistentie nodig om verder te reizen met Keolis, want die trein heeft een gelijkvloerse instap. De reiziger moet dan echter in Hengelo uitchecken bij NS en inchecken bij Blauwnet en betaalt een hoger tarief.
Ook gelden er afwijkende tarieven in gebieden waar de OV-chipkaart (nog) niet is ingevoerd, zoals op de stadslijnen van Meppel en bij TwentsFlex in Twente. Ook kunnen de afwijkende tarieven alleen op bepaalde momenten gelden, zoals bij de stadsdienst van Woerden waar alleen 's avonds en op zondag een afwijkend tarief geldt. Ook op sommige buurtbussen kan het tarief afwijken.
In- en uitchecken.
In- en uitchecken gebeurt door de OV-chipkaart bij een OV-chipkaartlezer van de vervoersmaatschappij te houden (kortweg ook wel tappen genoemd).
Aan het begin van de reis moet de OV-chipkaart tegen een OV-chipkaartlezer op een chippaal of bij een poortje van de vervoersmaatschappij worden gehouden, het “inchecken”. Aan het einde van de reis doet men weer hetzelfde, het “uitchecken”. Soms is bij een overstap “omchecken” nodig. Deze kaartlezers kunnen zich in de vervoermiddelen bevinden (bij de deuren) of erbuiten, op de stations of haltes. Ze zijn te herkennen aan het pictogram van een hand die een gestileerde roze OV-chipkaart vasthoudt; dit pictogram markeert de plaats waar men de kaart moet presenteren. Ook hebben ze veelal het logo van de betreffende vervoersmaatschappij, wat van belang is op stations die worden bediend door verschillende bedrijven. Iedere vervoerder heeft namelijk eigen kaartlezers (ook nog gesplitst per vervoerwijze, zoals stadstram en sneltram). Op stations en haltes waar verschillende in- en uitchecksystemen naast elkaar worden gebruikt moeten reizigers dus oppassen de benodigde handeling niet bij de verkeerde lezer te verrichten.
Gang van zaken.
Als er voldoende saldo of een geldig reisproduct (bijvoorbeeld abonnement) op de kaart staat, gaat het poortje open of geeft de kaartlezer een toegangssignaal en brandt er een groen lampje. Aan het eind van de reis dient men de kaart wederom bij een kaartlezer te houden om uit te checken. Het systeem berekent dan wat de reis heeft gekost en welk saldo op de kaart overblijft en toont dit op het beeldscherm.
Door het overstappen op een andere vervoerder wordt de reis soms duurder dan wanneer men het hele traject bij dezelfde vervoerder aflegt en het kan voordeliger zijn een omweg te maken bij dezelfde vervoerder, bijvoorbeeld doordat de regel geldt dat het moment van inchecken het tarief bepaalt voor de hele reis.
Uitzonderingen.
In de meeste provincies kan in de bus ook nog een kaartje worden gekocht bij de chauffeur met de pinpas. Dit is met name bedoeld voor incidentele reizigers. In sommige buurtbuslijnen kan niet op saldo worden gereisd.
Bij GVB Amsterdam en RET Rotterdam wordt bij de chauffeur een papieren OV-chipkaart verkocht. In de regiotaxi's die tot het openbaar vervoer worden gerekend, is de OV-chipkaart niet te gebruiken. In bepaalde nachtbussen is de OV-chipkaart geldig, maar geldt een hoger tarief.
Grensoverschrijdend reizen met de OV-chipkaart.
Met andere buitenlandse openbaarvervoerbedrijven is geen regeling getroffen en daar is de OV-chipkaart niet geldig. Bij grensoverschrijdende reizen dient een internationaal vervoerbewijs voor de gehele reis te worden gekocht. Afhankelijk van het abonnement dat op de OV-chipkaart staat kan dit een kaartje met korting of vrij reizen voor het Nederlandse traject zijn. Op het gehele traject (inclusief aansluitende binnenlandse treinen) hoeft niet in- en uitgecheckt te worden. De conducteur kan het abonnement dat op de OV-chipkaart staat op geldigheid controleren.
Omchecken.
Omchecken is uitchecken en direct daarna weer inchecken met dezelfde of een andere kaart; dit is soms nodig of voordeliger.
Het is bij NS niet mogelijk binnen 15 seconden twee keer met dezelfde chipkaart bij dezelfde paal te checken. De paal zal de foutmelding "U bent al uit/ingecheckt" geven.
Bezoek aan het station.
Zijn er toegangspoortjes op het station, dan is een chipkaart ook nodig voor bezoekers die niet op reis gaan. Wordt er binnen 60 minuten in- en weer uitgecheckt, dan betaalt men niets.
Het is nodig dat er voldoende saldo op de kaart staat. Als men automatisch opwaarderen heeft ingesteld, dan bestaat de kans dat er op dit moment wordt opgewaardeerd.
Een incorrecte incheck in een bus is niet gratis: wie in een bus incheckt, ontdekt dat hij in de verkeerde bus zit en weer uitcheckt, betaalt een minimumtarief, al heeft de bus geen meter gereden.
Men kan proberen het bedrag bij de busmaatschappij terug te vragen. Dit is niet nodig als men vervolgens alsnog in een andere bus stapt, omdat daar het basis- of opstaptarief dan niet meer van de kaart wordt afgeschreven.
OV-chipkaarttypes.
Er zijn verschillende kaartsoorten. Anders dan elders in Europa (bijvoorbeeld Engeland en Zwitserland) of elders in de wereld (bijvoorbeeld Singapore en Japan) is de elektronische kaart meestal niet kosteloos verkrijgbaar en wordt het aankoopbedrag niet geretourneerd bij inlevering.
Wegwerpkaart.
Een wegwerpkaart of eenmalige OV-chipkaart is een OV-chipkaart waarop een niet te veranderen reisrecht staat. Het elektronische hart bevindt zich tussen twee dunne kunststof folies. Hierop zijn aan voor- en achterzijde papieren vellen geplakt. De kaart heeft de prijs van het product dat erop gedrukt staat. Op de kaart kunnen allerlei reisgegevens gedrukt en/of ingevuld worden. Met de kaart kunnen ook de toegangspoortjes van een vervoerder geopend worden. Het reisrecht is alleen geldig wanneer er op de juiste manier in- en uitgecheckt wordt. Het uitchecken na de laatste rit heeft geen gevolgen voor de reiziger, behalve voor schadevergoedingen bij reisklachten.
Het papieren treinkaartje is sinds 9 juli 2014 ook van een chip voorzien (eenmalige chipkaart). Voor dit kaartje geldt 1 euro toeslag, omdat de productiekosten van een chipkaart hoger zouden zijn dan die van een papieren kaartje. Deze worden verkocht via de loketten en de automaten. Dit treinkaartje kan sinds april 2015 bij NS tot 8 dagen vooruit worden aangeschaft. Het is pas geldig als er is ingecheckt.
Voor een hond of fiets kan men ook een wegwerpkaartje kopen. Op deze kaartjes staat dat er in- en uitgecheckt moet worden, maar vaak werkt dat niet.
Verder verkopen de stadsvervoerbedrijven RET, GVB en de HTM wegwerpkaarten. Deze kaarten kunnen soms voor meerdere ritten worden gebruikt (het langste is 7 dagen, bij een GVB weekabonnement). Ook deze kaarten zijn vaak duurder ten opzichte van reizen op saldo.
Anonieme OV-chipkaart.
Een anonieme OV-chipkaart staat niet op naam en kan door meerdere personen gebruikt worden, maar niet tegelijk. De kaart is geschikt voor reizen op saldo en een beperkt aantal reisproducten zonder persoonlijke korting.
Persoonlijke OV-chipkaart.
De persoonlijke OV-chipkaart staat op naam en is voorzien van een pasfoto van de kaarthouder, die door de producent op de kaart worden afgedrukt. De kaart is behalve voor reizen op saldo ook geschikt voor alle andere reisproducten, zoals abonnementen en kortingsregelingen. In de eerste jaren konden alleen houders van een persoonlijke chipkaart op de OV-chipkaartenwebsite een overzicht van hun reisgegevens opvragen.
De geboortedatum van de kaarthouder staat tegenwoordig niet meer op de kaart, maar wel nog op de chip in de kaart.
Een persoonlijke OV-chipkaart is te verkrijgen op de website van OV-chipkaart.
Ondanks de persoonlijke gegevens en pasfoto op de persoonlijke OV-chipkaart, telt deze niet als identiteitsbewijs. Wie is vergeten in te checken zal aan de conducteur die een boete of uitstel van betaling uitschrijft, een apart identiteitsbewijs moeten laten zien, zoals een identiteitskaart. Daartegenover staat dat de persoonlijke OV-chipkaart niet hoeft te worden afgehaald en dat de pasfoto niet hoeft te voldoen aan de strenge eisen voor foto's op identiteitsbewijzen.
Het saldo op de kaart kan worden teruggestort. Daarvoor is het nodig dat automatisch opwaarderen uitgeschakeld is (de reiziger moet dat dus eerst uitzetten) en dat de kaart wordt opgestuurd (zodat er niet gereisd kan worden voordat de reiziger de kaart terug heeft ontvangen). Natuurlijk kan het restsaldo van een verlopen kaart (na vijf jaar) ook worden teruggevraagd; dit wordt niet automatisch terugbetaald.
Zakelijk.
Hiervan zijn een aantal vormen:
OVpay.
Met OVpay is reizen tegen vol tarief (bij de trein alleen in de 2e klas) mogelijk met in- en uitchecken met een betaalpas, of een elektronisch equivalent op de telefoon. OVpay is dus niet bruikbaar voor reizen in de 1e klas en/of met korting, bijvoorbeeld via een reisproduct en/of leeftijdskorting (4 tot en met 11 jaar en 65 jaar of ouder). Degenen voor wie het bruikbaar is, kunnen per reis kiezen tussen OVpay en de al langer bestaande mogelijkheden, waaronder de OV-chipkaart. Vanaf januari 2023 werden deze mogelijkheden geïntroduceerd.
Wie niet kan of wil reizen met OVpay moet er wel rekening mee houden dat per ongeluk een betaalpas in de buurt van een paaltje of de scanner van een poortje houden kosten met zich meebrengt (voorheen gaf het alleen een foutmelding). OVpay kan voor de betaalpas niet uitgezet worden, of alleen door contactloos betalen helemaal uit te zetten (voor zover mogelijk).
Reizen op saldo.
Een OV-chipkaart kan worden voorzien van maximaal 150 euro saldo om te kunnen reizen.
Instaptarief (borg).
Het instaptarief (door sommige kaartlezers "inifee" genoemd, afkorting van "initial fee"; niet te verwarren met "opstaptarief", een ander woord voor het verderop besproken basistarief) wordt bij het inchecken als borg van het saldo afgetrokken en afhankelijk van de daadwerkelijke ritprijs wordt het restant bij het uitchecken teruggeboekt of alsnog afgeschreven.
Dit instaptarief (borg) verschilt per vervoerder en loopt bij bus, tram en metro van € 4,– tot € 10,– en bij trein van € 10,– tot € 20,–. Dit is min of meer gebaseerd op de gemiddelde ritprijs. Het minimumbedrag om te kunnen inchecken is vier euro lager. Het instaptarief kan ook afhangen van de kaartsoort (anoniem of persoonlijk) of van de aanwezigheid van een abonnement; de keuze voor 1e of 2e klas in de trein maakt niet uit.
Basis- en kilometertarief.
Bij reizen op saldo begint de reissom met een "basistarief" (ook wel "opstaptarief", niet te verwarren met het hierboven besproken "instaptarief", de borg).
Het basistarief door de jaren heen:
Bij een overstap binnen 35 minuten na uitchecken binnen het stads- en streekvervoer wordt het basistarief niet opnieuw berekend, mits op beide lijnen op vol tarief wordt gereisd of dezelfde kortingregeling geldt (bij een dalurenproduct: binnen dezelfde tijdcategorie, spits of daluur).
Boven op het basistarief komt een kilometertarief. Bij het uitchecken wordt berekend hoeveel kilometer is afgelegd en zo komt het totaalbedrag voor de reis tot stand. Het kilometertarief verschilt per regio of verbinding en ligt sinds 2006 in de meeste gevallen tussen de €0,15 en €0,25 per kilometer bij berekening in vol tarief. Hierop kunnen nog kortingen gelden, bijvoorbeeld via een reisproduct en/of leeftijdskorting (4 tot en met 11 jaar en 65 jaar of ouder). Op bepaalde verbindingen geldt een maximumtarief (aftoppen), waarbij het reisbedrag nooit hoger wordt dan het bepaalde bedrag. De prijs tussen de heenreis en terugreis over exact hetzelfde traject kan verschillen, omdat de routes apart zijn ingemeten. In bepaalde plaatsen geldt een vast tarief (basistarief plus kilometertarief).
Voor de trein geldt een ander tariefsysteem. Als na een trein-uitcheck binnen 35 minuten weer wordt ingecheckt bij de trein wordt dit beschouwd als een reisonderbreking en wordt de boodschap ‘overstap’ getoond.
Het maken van een omweg met de trein is niet zonder meer toegestaan. Bij controle moet de reiziger op een logische route reizen vanaf het incheckstation. De eindbestemming is voor de controleur immers onbekend. Bij een omweg, rondreis of terugreis moet men uit- en weer inchecken op het moment dat aan de logische route niet meer voldaan wordt. Geschiedt dat binnen 35 minuten, dan geldt dat als een vervolg van de reis.
Het is toegestaan de reis op een tussenstation te onderbreken en later verder te reizen. Dat is probleemloos als er geen poortjes zijn op het station waar men de reis onderbreekt. Zijn er wel poortjes en duurt de onderbreking langer dan 35 minuten, dan geldt het vervolg als een nieuwe reis.
Wordt de reiziger, wegens een verstoring of werkzaamheden, gedwongen een omweg te maken, dan moet hij onderweg niet uit- en inchecken. Soms moet hij op het overstappunt door poortjes lopen. Hij betaalt dan meer, want de reisroute is langer. Heeft hij een trajectabonnement, dan betaalt hij zelfs voor een reis die niets had mogen kosten. Het te veel betaalde kan bij het spoorbedrijf worden teruggevraagd.
De situatie kan anders zijn als de gedwongen omweg met twee vervoerders is. Bijvoorbeeld van Almelo via Zwolle (met Blauwnet) en verder naar Amersfoort (met NS), wegens een verstoring op het rechtstreekse traject. Volgens de NS-reisplanner betaalt de reiziger in dat geval meer.
Saldo opladen.
Saldo opladen kan op de volgende manieren:
Reizen op saldo bij de NS.
Bij de Nederlandse Spoorwegen kan pas op saldo gereisd worden wanneer de OV-chipkaart ervoor 'geactiveerd' is. Dit is nodig om de klasse in te stellen (eerste of tweede klas). Dit activeren kan op drie manieren, zoals door minimaal één keer bij een NS-kaartautomaat het saldo op te laden. Het activeren van een NS-kortingproduct (zoals voordeelurenkorting) activeert ook automatisch het reizen op saldo. Bij nieuwe persoonlijke kaarten ter vervanging van een vervallen kaart met een dergelijk product is activeren helemaal niet nodig. In andere gevallen kan men via de optie “Laden overige producten” op de kaartjesautomaat de kaart ook geschikt maken voor “Reizen op saldo zonder NS-abonnement”.
Reizen zonder uit te checken.
Reizen zonder uit te checken heeft, behalve bij vrij reizen met een abonnement, tot gevolg dat na het betalen van het instaptarief geen verrekening plaatsvindt van het te veel of te weinig betaalde.
Tussen januari en juni en tussen juli en december mag een kaarthouder voor maximaal drie ritten per vervoerder saldo terugvragen. Saldo terugvragen is niet mogelijk als de rit langer dan 180 dagen geleden is; bij Qbuzz niet langer dan 63 dagen geleden. In de meeste gevallen kan saldo na 14 dagen na de reis worden teruggevraagd. Voor NS gelden andere voorwaarden.
Als een reiziger ondanks waarschuwingen vaak niet uitcheckt treedt NS hiertegen op, omdat hij dan mogelijk steeds te weinig betaalt.
Reizen op rekening.
Men kan op de kaart instellen dat er op rekening wordt gereisd. Er hoeft dan geen saldo op de kaart te staan. De reiziger ontvangt maandelijks een factuur. De factuur wordt door NS verstuurd en vermeldt ook de reizen die met andere vervoerders zijn gemaakt.
Een bezwaar tegen Reizen op rekening is dat de ritprijs niet op de chippalen wordt vermeld en evenmin op de website van de chipkaart. De reiziger ziet pas op de factuur wat de reis hem gekost heeft.
NS Flex.
NS biedt NS Flex aan, met of zonder abonnement voor korting of vrij reizen. GVB biedt GVB Flex aan, alleen in combinatie met een abonnement (diverse varianten). De abonnementskosten en reiskosten worden maandelijks op een factuur in rekening gebracht en achteraf van de betaalrekening afgeschreven.
Vervoerbewijzen.
Een OV-chipkaart kan naast saldo ook één of meerdere abonnementen, kortingsrechten, dagkaarten, toeslagbewijzen (zoals de Toeslag eerste klas of de toeslag voor Intercity Direct) en van tevoren bestelde vervoersbewijzen voor een enkele rit bevatten. Dit wordt door de vervoerders vaak een reisproduct genoemd. Ook de dagkaart voor fiets of hond is een reisproduct, evenals het bovengenoemde “Reizen op saldo zonder NS-abonnement” (dit in tegenstelling tot andere vervoerders, waar men zonder reisproduct zonder korting op saldo kan reizen).
Bij het inchecken gaat het OV-chipkaartsysteem na welke reisproducten op dat moment van toepassing zijn, zodat de juiste tarieven worden toegepast. Sommige abonnementen of reisproducten geven onderling conflicten, bijvoorbeeld dezelfde korting op hetzelfde moment; dan kunnen ze beter niet op één OV-chipkaart staan. Als op een bepaald tijdstip geen kortingsrecht van toepassing is, kan een reisproduct soms toch enig voordeel geven (bij een NS-abonnement is het instaptarief lager voor abonnementhouders, ook in de spits).
Er zijn meer dan 170 abonnementen om goedkoper mee te kunnen reizen.
Naast de abonnementen die recht geven op vrij reizen (100% korting, dergelijke abonnementen hebben vaak het woord 'Vrij' in de naam) wordt het woord ‘abonnement’ soms gebruikt voor reisproducten die recht geven op een korting van bijvoorbeeld 20, 40 of 50% (voorheen kortingskaarten).
Reisproducten zijn verkrijgbaar via de vervoermaatschappijen, via hun website, via een servicebalie of (ook) via een kaartautomaat van de vervoerder (onder meer NS, GVB, RET en HTM hebben eigen kaartautomaten). Wanneer reisproducten worden besteld via internet moeten deze nog op de kaart worden geladen bij een ophaal- of oplaadautomaat. Abonnementen kunnen alleen op een persoonlijke OV-chipkaart worden gezet.
Landelijk, voor al het openbaar vervoer.
In februari 2017 lanceerde NS de OV-Dagkaart onder de naam: "Holland Travel Ticket" voor € 59,00 en de OV-Dagkaart Daluren onder de naam: "Holland Travel Ticket Off Peak" voor € 39,00. Deze dagkaart is uitsluitend bij een NS-automaat te verkrijgen.
Verder zijn er:
Landelijk – trein.
Er is een aantal treinabonnementen dat bij alle treinvervoerders in Nederland geldig is. Ze zijn verkrijgbaar bij de Nederlandse Spoorwegen. Deze treinabonnementen zijn meestal minimaal een maand geldig. Na de eerste maand kan het treinabonnement op elk moment worden opgezegd. Ze kunnen na bestelling op een persoonlijke OV-chipkaart worden gezet via een oplaadautomaat of men krijgt indien gewenst het abonnement op gekochte nieuwe persoonlijke OV-chipkaart thuisgestuurd.
Kinderen.
Kinderen van 4 t/m 11 jaar kunnen voordelig met de trein reizen. Een Railrunner voor een alleenreizend kind is verkrijgbaar in de automaat als eenmalige chipkaart van € 2,50 of te laden op de OV-chipkaart van het kind. Nog voordeliger is het abonnement Kids Vrij, men betaalt alleen voor de OV-chipkaart (op naam van het kind) en er moet een volwassene meereizen.
Voor het stads- en streekvervoer was er voorheen een roze strippenkaart waarmee alle kinderen onder de twaalf met korting konden reizen. Kinderen moeten een persoonlijke OV-chipkaart hebben om korting te krijgen, op basis van de geboortedatum die in de kaart is vastgelegd krijgen ze 34% korting op alle reizen met andere vervoerders dan NS.
Landelijk – bus, tram en metro.
Bij de landelijke abonnementen voor bus, tram en metro valt op dat een landelijk Dal Vrij-product ontbreekt. Voor vrij reizen is men aangewezen op het Netabonnement dat zelfs nog flink duurder is dan de eersteklasversie van Dal Vrij voor de trein.
Onderstaande abonnementen kunnen alleen op een persoonlijke OV-chipkaart worden geladen. Ze zijn te bestellen via een regionale vervoersmaatschappij.
Regionaal.
Het aanbod verschilt per regio en/of vervoerder. In veel regio's zijn abonnementen verkrijgbaar op basis van zones als vervanger van het per 1 januari 2013 afgeschafte VBN-sterabonnement. Daarnaast worden er vaak abonnementen aangeboden die korting geven (bijvoorbeeld 20%, 50% of 100%) op het basis- en kilometertarief bij reizen op saldo met de OV-chipkaart in een bepaalde periode (bijvoorbeeld de daluren, de avond of in het weekend) in een bepaalde regio of op bepaalde lijnen. Sommige abonnementen zijn bedoeld voor een specifieke leeftijdscategorie, bijvoorbeeld scholieren van 12 t/m 18 jaar of senioren.
Er zijn enkele initiatieven waarbij senioren (met een laag inkomen) of iedereen met een laag inkomen in aanmerking komen voor een abonnement waarmee gratis met het openbaar vervoer in de regio mag worden gereisd.
Parkeren.
Op het parkeerterrein P+R Euroborg/P3 in Groningen is op 22 april 2013 betaald parkeren ingevoerd. In de betaalautomaat kan de parkeerkaart met een gebruikte OV-chipkaart (minimaal 1 kilometer) gebruikt worden om gratis uit te rijden (bij meer dan 24 uur parkeren geldt het normale parkeertarief). "Dit kan ook met het P+R buskaartje met barcode."
Op sommige parkeerterreinen krijgt men korting op parkeren als men de OV-chipkaart heeft gebruikt. Het betalen voor parkeren is (nog) niet mogelijk met de OV-chipkaart, maar dient apart afgerekend te worden met contant geld of een betaalkaart.
Fietsenstalling.
In een deel van de bewaakte fietsenstallingen is de OV-chipkaart ingevoerd voor betaling en controle op de stallingsduur. Fietsers checken hun fiets in met de OV-chipkaart in bij het incheckpunt aan de ingang. Men checkt later uit bij de beheerder, die de stallingsduur controleert en het geld int. De gebruiker van een OV-chipkaart kan zich ook laten registreren op internet, kaartgegevens koppelen aan een bankrekening en achteraf betalen. Er zijn stallingen waar (op basis van afspraken met de gemeente) de eerste dag gratis is.
Wachttijd bij kaartlezers.
De wachttijd van kaartlezers (ook wel "anti-passback-tijd" genoemd) bij bussen, trams en poortjes, paaltjes bij stations en perrons voorkomt dat een reiziger die heeft ingecheckt, onbedoeld direct weer uit kan checken als de kaart per ongeluk tweemaal achter elkaar voor de lezer wordt gehouden (of na uitchecken onbedoeld direct weer inchecken). Er zijn ook reizigers die twijfelen of ze wel juist zijn in- of uitgecheckt en het voor de zekerheid nog eens doen. De wachttijd van kaartlezers (paaltjes) verschilt per vervoerder en varieert van 100 seconden bij NS tot 3 minuten bij andere spoorvervoerders en bij bus-, tram- en metrovervoerders van 0 seconden tot 1 minuut. Bij toegangspoortjes is er alleen een wachttijd indien men na in- of uitchecken niet door het toegangspoortje gaat lopen en de wachttijd opnieuw gaat in- of uitchecken.
Heeft men per ongeluk ingecheckt, dan kan men niet direct bij dezelfde paal uitchecken. Bij NS kan men bij een andere paal direct uitchecken. Bij andere vervoerder lukt dit soms. Wat soms ook werkt: eerst een andere chipkaart tegen de paal houden, en dat hoeft geen OV-chipkaart te zijn.
Restitutie bij fouten.
Doordat het OV-chipkaartsysteem complex is, neemt de kans op fouten toe. Sommige fouten zijn te wijten aan de reiziger, andere niet. Te veel afgeschreven reissaldo wordt gerestitueerd in de volgende situaties:
Meestal wordt het instaptarief minus de minimale ritprijs uitgekeerd. Er is geen restitutieregeling voor anonieme OV-chipkaarten. NS betaalt de volledige ritprijs terug als er een uur of meer vertraging is.
Per jaar verliezen reizigers in totaal miljoenen euro's door mislukte/foutieve transacties. Niet alle reizigers vragen hun geld terug. Op 19 april 2011 is een motie van de SP in de Tweede Kamer aangenomen, die stelt dat te veel betaald saldo door reizigers die zijn vergeten uit te checken, ten goede moet komen aan investeringen in beter openbaar vervoer. In september 2014 werd bekend dat de vervoerders nog 16 miljoen euro per jaar incasseren doordat reizigers vergeten uit te checken. Dit geld wordt vanaf 2015 gebruikt om kinderen tot 12 jaar gratis te laten meereizen in de trein (met de Railrunner of Kids Vrij abonnement).
Transactieoverzicht.
Het transactieoverzicht van een OV-chipkaart bestaat uit een logboek van gemaakte reizen en de eventueel daaraan verbonden kosten. De laatste transacties zijn opgeslagen op de OV-chipkaart zelf en kunnen bij de meeste ophaalpunten worden uitgelezen en soms worden uitgeprint. Een uitgebreid transactieoverzicht is te bekijken via internet. In verband met de privacywetgeving moet "expliciet" op de website worden aangegeven dat de reiziger de transacties online wil kunnen inzien.
Bij controle van de OV-chipkaart door de vervoerder wordt een kenmerk op de OV-chipkaart achtergelaten. Bij de kaartautomaat kan de reiziger dit zien. Het kenmerk bestaat uit de datum en tijd en de gegevens van de controleur. Dit is vergelijkbaar met het stempel dat op een papieren vervoerbewijs wordt gezet.
Wettelijke bepalingen.
De Wet personenvervoer 2000 regelt onder meer de regionale tariefvrijheid. Het op die wet gebaseerde Besluit personenvervoer 2000 spreekt van een elektronisch vervoerbewijs, in artikel 1 gedefinieerd als een vervoerbewijs waarmee de reiziger zich na elektronische registratie toegang kan verschaffen tot het openbaar vervoer. Artikel 47 lid 2b van diezelfde wet zegt dat een voorwaarde voor geldigheid is dat het vertrekpunt elektronisch is geregistreerd. Zelfs een houder van een vrij-reizenabonnement kan dus wettelijk gezien beboet worden als de kaart niet is ingecheckt.

</doc>
<doc id="28269" url="https://nl.wikipedia.org/wiki?curid=28269" title="Robert Davaux">
Robert Davaux

Robert Jean Davaux (ca. 1885 - ca. 1965) was een Belgische kunstschilder uit de eerste helft van de 20e eeuw. Hij schilderde niet minder dan 900 doeken. Zijn voorkeur ging uit naar de natuur enerzijds: landschappen, bomenrijen, tuinen en naar het vrouwelijk schoon anderzijds. 
In 1913 nam hij deel aan de Prijs van Rome voor schilders. 
Davaux leefde en werkte in Brussel bij zijn zus Alphonsine Davaux (Inette), maar hij schilderde eveneens op andere locaties: Parijs, Londen, Berlijn, enz. De meeste van zijn verplaatsingen deed hij per fiets of per trein. Verschillende tentoonstellingen in heel België en ver daarbuiten maakten van hem een gewild kunstenaar. 
Naast het schilderen hield hij eveneens van de smeedkunst, het glasblazen, graveren en de beeldhouwkunst. Hij maakte honderden luchters van smeedijzer en gekleurd glas. Ook tal van pentekeningen en gravures zijn van zijn hand.
De meeste schilderijen en gravures van graveerder Robert Davaux kwamen terecht in privé-collecties en musea als gevolg van bestellingen en rechtstreekse verkopen; de laatste en ook de onafgewerkte werken kwamen voornamelijk via zijn zuster Marthe (gehuwd met Léon Giot ca 1920) in handen van de familie Giot te Melle ca. 1965. Tegenwoordig (2003) zijn deze werken echter verspreid over heel België en het noorden van Frankrijk. 
Robert Jean Davaux was niet de enige in zijn familie met een creatieve geest: zijn neef Ferdinand Davaux, geboren op 18 maart 1878 te Charleroi was liedzanger en cabaretier in de streek van Charleroi. In 1957 reeds werd zelfs een nieuwe reus gemaakt naar zijn beeltenis: Davau, 'géant de Charleroi', reus van Charleroi. Zijn zuster Marthe Davaux (1891-1954) was een verdienstelijke pianiste. 

</doc>
<doc id="28270" url="https://nl.wikipedia.org/wiki?curid=28270" title="Chipkaart OV">
Chipkaart OV



</doc>
<doc id="28271" url="https://nl.wikipedia.org/wiki?curid=28271" title="OV Chipkaart">
OV Chipkaart



</doc>
<doc id="28272" url="https://nl.wikipedia.org/wiki?curid=28272" title="Davaux Robert">
Davaux Robert



</doc>
<doc id="28273" url="https://nl.wikipedia.org/wiki?curid=28273" title="Chipkaart in het openbaar vervoer">
Chipkaart in het openbaar vervoer



</doc>
<doc id="28274" url="https://nl.wikipedia.org/wiki?curid=28274" title="Dirigenten">
Dirigenten



</doc>
<doc id="28277" url="https://nl.wikipedia.org/wiki?curid=28277" title="Luc Sala">
Luc Sala

Lucius Hendrikus Dominicus Josephus (Luc) Sala (Leiden, 13 december 1949 – Zutphen, 14 april 2023) was een Nederlands ondernemer en publicist.
Loopbaan.
Sala werd geboren in het katholieke gezin van de octrooideskundige Jan Sala en de lerares Cis van Noort. Hij studeerde in 1976 af in technische natuurkunde aan de Technische Hogeschool Delft. Twee jaar later behaalde zijn kandidaatsexamen economie aan de Erasmus Universiteit Rotterdam. Hij was werkzaam voor Philips, waar hij een opleiding kreeg tot commerciant. In 1982 werd hij door het bedrijf ontslagen, waarbij hij een afkoopsom van 100.000 gulden meekreeg. Vervolgens richtte hij het mediabedrijf "Sala Communications" op.
Met zijn eigen bedrijf richtte Sala zich in de opkomstjaren van de personal computer op de uitgifte van verschillende computertijdschriften (onder meer "Commodore-Info" en "Dealer-Info") en -boeken. Verder organiseerde hij computerbeurzen als Commodore-Info, de PC Dumpdagen en PC Infodag. In 1987 begon Sala de computerwinkel Benelux Computer Exchange (BCE). Oorspronkelijk was dit een ruilwinkel voor gebruikte computers. In de jaren negentig groeide BCE uit tot een speciaalzaak voor pc's en randapparatuur.
Na, volgens eigen zeggen, een aantal dramatische persoonlijke ervaringen richtte Sala zich vanaf ongeveer 1990 op new age en spiritualiteit. Hij onderhield contacten met onder meer Timothy Leary, Terence McKenna, Jaron Lanier en John Perry Barlow. Met de in 1989 in Amsterdam begonnen winkel Egosoft handelde Sala in onder meer smart drugs, brainmachines en boeddhabeeldjes. Op de lokale Amsterdamse televisiezender SALTO presenteerde hij uitzendingen van Mokum TV. Tussen 1998 en 2001 leidde hij de door hem opgerichte televisiestations MySTèr en Kleurnet, die beide uitzonden via de Amsterdamse kabel. Op advies van de programmaraad en tot ongenoegen van Sala verdween Kleurnet in september 2001 van de kabel, omdat in tegenstelling tot de eigen doelstelling de zender niet gevarieerd en multicultureel genoeg zou zijn.
In juni 1995 nam Sala het initiatief voor een referendum over de verkoop van het Amsterdamse gemeentelijke kabelnet aan A2000 (later opgegaan in UPC). De gemeenteraad wees het voorstel om een referendum te houden echter wegens de spoedeisendheid van de verkoop af. In 1998 en in 2002 was Sala kandidaat voor de Amsterdamse gemeenteraad, respectievelijk voor de partijen "Vertrouwbare Mensen" en "Arabische Democratische Partij". Voor de laatste partij, ontstaan uit Sala's televisiezender Kleurnet, was hij de lijsttrekker. Beide partijen haalden geen zetel. In 1999 was Sala met zijn "Lijst Sala", waarmee hij streed tegen "corruptie, zakkenvullerij en regentisme, domheid en kussenkleverij", kandidaat bij de Europese Parlementsverkiezingen 1999. Voor de partij Duurzaam Nederland was Sala bij de Tweede Kamerverkiezingen 2003 actief als campagneleider en nummer drie op de kandidatenlijst. Ook deze initiatieven haalden echter niet de kiesdrempel.
In de aanloop naar het jaar 2000 waarschuwde Sala herhaaldelijk voor de internationale gevolgen van de millenniumbug. Hij publiceerde er een boekje over met de VVD-politicus Oussama Cherribi. In 2003 werd Sala actief als columnist voor het Amsterdamse huis-aan-huisblad "De Echo". Hij publiceerde in de Turkse krant "Dünya Gazetesi" en op verschillende internetsites.
Sala verkocht in 2008 zijn computerwinkel aan een medewerker. Hierna verhuisde hij naar Breyell. Hij overleed in 2023 op 73-jarige leeftijd.

</doc>
<doc id="28280" url="https://nl.wikipedia.org/wiki?curid=28280" title="Station Zwolle">
Station Zwolle

Station Zwolle is het spoorwegstation van Zwolle, de hoofdstad van de Nederlandse provincie Overijssel. Het is een belangrijk spoorwegknooppunt met veel overstappers. Spoorlijnen uit de richtingen Kampen, Enschede, Deventer, Emmen, Amersfoort, Meppel, Groningen, Leeuwarden en Lelystad komen allemaal in Zwolle samen. Station Zwolle is het drukste station van de provincie Overijssel. Het station is een Waterstaatstation van de eerste klasse en is een van de twee stations die in deze klasse is gebouwd. Het andere station is station Dordrecht. 
Het station beschikt sinds 2012 over zeven doorgaande perronsporen waarvan zes aan weerszijden van drie eilandperrons, twee kopsporen en een zakspoor aan de westzijde en vier kopsporen aan de oostzijde.
Geschiedenis.
Het eerste station van Zwolle werd geopend op 6 juni 1864 met de ingebruikname van de Spoorlijn Utrecht - Kampen, de spoorlijn van de Nederlandsche Centraal-Spoorweg-Maatschappij (NCS) die Utrecht via Zwolle met Kampen verbond. Dit was een tijdelijk stationsgebouw omdat de NCS erop rekende te zijner tijd het medegebruik te verkrijgen van het geprojecteerde nieuwe station. Het in 1873 afgebroken gebouw lag naast het huidige station in de bocht tussen het spoor naar Kampen en de overweg in de Assendorperlure. Op deze plek bevond zich later, tot 1997, het perron van de PTT voor het postvervoer per trein. Nadat het 13 jaar niet gebruikt was, werd op 21 mei 2010 een sloopvergunning voor dit perron afgegeven.
In 1866 opende de Staatsspoorwegen (SS) het nieuwe grote station aan de spoorlijn Arnhem - Leeuwarden (Staatslijn A). De Staatsspoorwegen hadden voor al hun lijnen standaard stationsgebouwen ontwikkeld in vijf verschillende klassen (5e klasse = klein tot 1e klasse = groot). Station Zwolle en Station Dordrecht zijn de enige twee 1e klasse SS-stations die ooit gebouwd zijn. De NCS ging ook gebruikmaken van dit station. In het westelijke deel keerden de treinen uit Kampen en Utrecht en in het oostelijke deel keerden de treinen uit Leeuwarden en Arnhem. Hiermee was station Zwolle een dubbel kopstation.
Op 1 januari 1881 kwam de spoorlijn Zwolle - Almelo, geëxploiteerd door de Staatsspoorwegen, gereed. In 1889 kwam er via de lijn van de NCS tussen Hattemerbroek en Zwolle een verbinding met Apeldoorn, die werd geëxploiteerd door de Hollandsche IJzeren Spoorweg-Maatschappij (HSM). Ten slotte werd op 15 januari 1903 het traject Zwolle – Ommen van de spoorlijn Zwolle - Stadskanaal geopend. Deze lijn, eigendom van de Noordoosterlocaalspoorweg-Maatschappij (NOLS), werd eveneens geëxploiteerd door de Staatsspoorwegen.
De Staatsspoorwegen drukten een belangrijk stempel op de spoorwegontwikkeling van Zwolle. Met de ontwikkeling van het treinverkeer, de functie van locomotiefdepot en sinds 1870 de centrale werkplaats voor het onderhoud van locomotieven en rijtuigen, groeide het belang van het station en werd het spoorwegemplacement uitgebreid. Door de NCS was al het emplacement langs de lijn naar de IJsselbrug aangelegd. De SS breidden dit in 1881 uit langs de lijn naar Meppel. Over het sterk vergrote spooremplacement werd in 1883 een viaduct gebouwd, de "Hoge Brug". Deze brug is in 1989 op de rijksmonumentenlijst geplaatst.
Hoewel Karel Hendrik van Brederode gezien wordt als de architect van de standaardstations, is station Zwolle van de hand van Nicolaas Johannes Kamperdijk.
Bij de Duitse aanval op Nederland in mei 1940 werden door de NS en de Genietroepen grootschalige vernielingen aangericht om het belangrijk geachte spoorwegknooppunt Zwolle niet ongehavend in handen van de Duitsers te laten vallen. Hierbij werden onder meer bruggen en draaischijven onklaar gemaakt en locomotiefloodsen in brand gestoken.
Station en omgeving.
Vroegere uitbreidingen en vernieuwingen.
De toenmalige perrons werden in 1952 met elkaar verbonden door een reizigerstunnel. In 1980 is een derde perron met doorgaande sporen gebouwd (een tweede eilandperron). Dit eilandperron lag buiten de klassieke overkapping van het station. In 1989 is de perrontunnel naar de Westerlaan aan de zuidkant van het station verlengd. De toegang tot de tunnel aan de achterzijde liep via trappen beschut met overkapping. Er waren nog geen kantoren, alleen voorzieningen zoals een P+R-parkeerterrein en een fietsenstalling. In 1992 is het stationsgebouw inwendig verbouwd. In 1995 is de oude stationskap vervangen door een nieuwe kap. De oude kap was een paar jaar eerder, rond 1991, al afgebroken omdat deze niet meer was te renoveren. Het in 1992 verbouwde stationsgebouw kreeg rond het einde van 2001 een NS servicewinkel ("Tickets en Service") als vervanging van de loketten. Op 1 september 2003 is op het eerste perron, een zijperron, een nieuw "paviljoenplein" (voorheen "perronplein") officieel geopend, tussen het stationsgebouw en de noordoostelijke kopsporen in, met een nieuw stuk vierkante perron-overkapping. Ook de stationstunnel komt onder deze overkapping uit. Aan de binnenstadszijde en tussen de kopsporen werden onder deze overkapping winkels (in de zo genoemde paviljoens) in gebruik genomen. In 2004 is de tunnel aan de zuidkant van het station verder verlengd waar deze (tot april 2011) in een kleine stationshal, geïntegreerd in een kantoorgebouw, uitkwam aan het toen nieuw ontwikkelde Lübeckplein met diverse andere (overheids)kantoorgebouwen zoals het stadskantoor. Dit plein maakt deel uit van de relatief nieuwe kantoorwijk Hanzeland achter het station, dat rond de jaren 1990 en de eerste helft van de jaren 2000 is ontwikkeld. In deze periode is de perrontunnel ook voorzien van liften.
Project ZwolleSpoort.
Aanleiding.
Het project ZwolleSpoort van ProRail begon als een integratie van drie afzonderlijke projecten met ten eerste het HP2F: Herstelplan Spoor (Tweede Fase), een landelijk programma waarbij ProRail de kwaliteit van het spoor verhoogde en daarna (Tweede Fase) de betrouwbaarheid. Het tweede project was de bouw van de Hanzelijn die in en nabij Zwolle aangesloten moest worden op het bestaande spoor en het derde project was de uitbreiding van de capaciteit op station Zwolle met onder meer een vierde perron met doorgaande sporen (derde eilandperron) en een te verbreden reizigerstunnel. Onder andere vanwege deze komst van de Hanzelijn en de daarmee samenhangende verwachte toename van de aantallen passagiers, werd het station vanaf het najaar van 2010 tot juni 2015 dus verbouwd en uitgebreid, mede om meer cross-platform-overstapmogelijkheden te creëren. De gemeente Zwolle begon na een voorbereidingstijd in die periode toen ook met een verdere gebiedsontwikkeling aldaar met de benaming "Spoorzone Zwolle". In dat kader heeft de gemeente, via de provincie Overijssel, onder meer financiering geregeld ter verbetering van het plan ZwolleSpoort. Onder de noemer Spoorzone Zwolle is in die tijd namelijk een samenwerkingsverband ontstaan tussen de gemeente Zwolle, de provincie Overijssel, ProRail en de NS.
Hanzeboog.
Als onderdeel van de nieuwe Hanzelijn werd op 14 juni 2011 de nieuwe hogere spoorbrug over de IJssel geopend (Hanzeboog), die uit westelijke richting toegang verschaft tot station Zwolle. De brug wordt zowel voor de Hanzelijn gebruikt als door treinen op het bestaande baanvak Zwolle-Amersfoort. De oude spoorbrug, waarvan sommige delen bijna 150 jaar oud waren, werd afgebroken.
Nieuw perron.
Ten behoeve van de ingebruikneming van de Hanzelijn is, op 9 december 2012, een vierde perron met doorgaande sporen (het derde eilandperron) toegevoegd. Verder werd met de regio afgesproken om de perronkap op spoor 15/16 in Zwolle alsnog te realiseren indien bij de afronding van het spoorverdubbelingsproject voldoende financiële ruimte over was.
Tijdelijke traverse en verbreding perrontunnel.
In november 2010 werd een traverse over de sporen in gebruik genomen. Deze fungeerde als tijdelijke vervanging van de reizigerstunnel. Om de traverse te kunnen realiseren werd op het tweede perron (sporen 3, 4 en 5) de kiosk gesloopt en op het hoofdplein de Burger King. Waar deze vroeger stond was de opgang naar de tijdelijke traverse gebouwd. Op 7 april 2011 werd de reizigerstunnel gesloten voor publiek. Op 3 mei werd de sloop van de tunnel gestart. De tunnel werd verbreed van 7 meter naar 15 meter. De mogelijkheid om de tunnel te verbreden tot 47 meter, en er winkels in onder te brengen, naar voorbeeld van onder andere station Arnhem en station Rotterdam Centraal, was overwogen maar afgewezen. Dat plan ontstond toen een groot deel van de verbouwingsplannen al was gemaakt en goedgekeurd. In maart 2014 werd besloten om aan de zuidkant van het station toch winkels te gaan bouwen aan weerszijden van de tunnel. Het ging hierbij om onder meer AH to go en het nieuwe "NS-service- en verkooppunt". Op vrijdag 26 juni 2015 werd de nieuwe reizigerstunnel geopend, de traverse werd een maand later verwijderd. In de nieuwe tunnel speelt continu de 244 minuten durende, ter plaatse gefilmde, audiovisuele installatie Tijdtunnel. Tussen 2015 en 2019 kwam er vanuit de tunnel ook toegang tot het nieuwe busstation dat in 2019 officieel zou worden geopend. 
Inkorting perrontunnel.
Met de planwijziging in 2013-2014 is ook besloten om het te verbreden tunneldeel onder het station niet te laten uitmonden in het oudere smallere tunneldeel uit 2004 richting het Lübeckplein, maar om de relatief lange stationstunnel in te korten. De nieuwe verbrede tunnel eindigt sinds 2015 na het busperron in een opgang die naar het straatniveau leidt. Dit was toen ook mogelijk omdat het aantal rangeersporen was verminderd. De zuidelijke ingang van de verbrede en vernieuwde tunnel bevindt zich daarmee sinds de ingebruikname tussen het later in 2019 officieel geopende nieuwe busstation aan de zuidkant van het station, en de Hanzelaan aan de noordelijke achterzijde van het Lübeckplein. De voormalige entreehal voor de perrontunnel aan het Lübeckplein zelf bevond zich (tot april 2011) onderaan het ProRail-kantoorgebouw Schellepoort, op de locatie waar sinds 27 november 2019 de Spar take away supermarkt is gevestigd.
Spooruitbreiding Zwolle tot en met Herfte.
Het project ZwolleSpoort werd in de jaren 2019 en 2020 vervolgd met een grondige verbouwing van het spooremplacement voor extra capaciteit. En tussen station Zwolle en de splitsing Herfte (richtingen Meppel en Emmen) zijn twee extra sporen en een vrije kruising aangelegd, zodat het spoorverkeer van en naar Meppel en Emmen sinds 2021 onafhankelijk van elkaar afgehandeld kan worden. Dit laatste project was ook onderdeel van het programma Spoorplan Noord-Nederland van het Rijk en ProRail.
Spoorzone Zwolle.
Zoals aangegeven in de paragraaf "Project ZwolleSpoort" is de gemeente Zwolle in samenwerking met de provincie Overijssel, ProRail en de NS het gebied rondom het spoor aan het ontwikkelen onder het stedenbouwkundige plan "Spoorzone Zwolle", met onder meer de onderstaande projecten inclusief aan de Spoorzone Zwolle gelieerde projecten.
Fietsenstalling Stationsplein.
De fietsenstalling onder het Stationsplein van Zwolle biedt plaats voor 5.800 fietsen, de grootste Nederlandse fietsenstalling buiten de Randstad. De fietsenstalling werd 3 december 2020 op symbolische wijze in gebruik genomen en op 8 maart 2021 officieel geopend door staatssecretaris Stientje van Veldhoven. Dit project viel ook onder de gebiedsontwikkeling "Spoorzone Zwolle".
Vernieuwing stationsplein.
Door onder meer de bovengenoemde ondergrondse fietsenstalling en de verhuizing van het busstation was het mogelijk om 8 oktober 2021 het heringerichte stationsplein feestelijk en officieel te openen met onder meer genodigden van de gemeente, NS en ProRail. Ook dit project wordt gezien als onderdeel van de Spoorzone Zwolle.
Vernieuwing stationshal.
Op 15 juni 2022 is de vernieuwde stationshal heropend. De ruimte is opnieuw geschilderd en heringericht, vooral als wachtruimte. Officeel staat dit project op zichzelf maar het werd bij de opening benoemd als zijnde de toegang tot de Zwolse Spoorzone. 
Bouw passerelle.
Sinds 2023 bouwt ProRail aan een passerelle / loopbrug over de perrons en sporen heen. De passerelle staat niet in verbinding met de perrons maar dient als een (OV-chipkaart-poortvrije) verbinding tussen de binnenstad en de Spoorzone Zwolle, inclusief de wijk Hanzeland.
OV-chipkaart.
Dit station heeft Blauwnet en NS OVC-poorten die in juni 2016 werden gesloten. Voor overstappers zijn er zowel Blauwnet-palen als NS-palen waar zij kunnen uit- en inchecken bij deze maatschappijen.
Treinen.
In het spoorwegknooppunt Zwolle is de treinenloop op maandag t/m zaterdag overdag zo opgezet, dat tweemaal per uur, rond .15 en .45, elf treinen tegelijk samenkomen en op elkaar aansluiten (knooppuntdienstregeling). In de spitsuren zijn er enkele toegevoegde treinen buiten dit patroon. In de stille uren ('s avonds en op zondag) wordt de dienst enigszins uitgedund.
Treinseries die stoppen in Zwolle tijdens de dienstregeling 2024:
De laatste intercity uit de 600-serie (Leeuwarden richting Rotterdam Centraal) rijdt in de late avond niet verder dan Utrecht Centraal. De drie laatste Intercity's uit de 3600-serie (richting Roosendaal) rijden in de late avond niet verder dan Nijmegen. De twee laatsten rijden zelfs niet verder dan Arnhem Centraal.
Busstation.
Het busstation van Zwolle is een belangrijk knooppunt in zowel het stadsnet van Zwolle als in het Overijsselse streeknet.
Oude busstation.
Het oude busstation bevond zich tot 2019 alleen aan de noordzijde van het station naast het stationsgebouw. Aan de westzijde van het treinstation, nabij het stationsplein, lag het (westelijke) busstation dat vroeger als stadsbusstation diende. Hier halteerden de lijnen 1 t/m 6, 9 en 12 van Syntus Overijssel. Deze lijnen reden onder meer naar de Zwolse wijken Stadshagen, Oosterenk, Ittersummerbroek, Assendorp en Westenholte, maar ook naar het Deltion Campus en Scholengemeenschap Rechterland. Ook lag hiernaast de eindhalte die wordt gebruikt voor alle streeklijnen. Aan de oostzijde lag het busstation voor de streeklijnen vanuit verschillende concessies, waaronder de Veluwelijnen van Syntus Gelderland en de scholierenlijn 7.
Nieuwe busstation.
Al in 2009 werd er gesproken over de verplaatsing van het busstation om de verkeersstromen binnen Zwolle te bevorderen. Zo werd er onder meer gesproken over de verplaatsing van het busstation boven op het dak van het treinstation. In 2014 heeft de gemeente Zwolle besloten om de streek- en stadsbussen naar de zuidzijde te verplaatsen. Hiervoor wordt een langgerekt busperron aangelegd naast de huidige sporen met toegang tot de reizigerstunnel onder het spoor door. Het plan is een busbrug over het spoor aan te leggen die verbinding geeft tussen de Hanzelaan en de kruising Westerlaan met de Veerallee/Willemskade. Gedeputeerde Bert Boerman en wethouder Ed Anker maakten op 3 juni 2016 het allereerste begin van de sloop van de Werkplaats NS Zwolle. Deze brug, de Schuttebusbrug, werd op 17 februari 2019, samen met het nieuwe busstation, in gebruik genomen. Sinds deze dag stoppen alle bussen aan de zuidkant van het station. Verder hebben alle stadslijnen van Zwolle sinds die datum hun eindpunt bij station Zwolle. 
Door deze verplaatsing, en doordat sinds de ingebruikname van de Hanzelijn de intercity's naar de Randstad niet meer van het eerste perron vertrekken (vanwege het cross-platform-overstappen), zijn het eerste perron en het stationsgebouw meer buiten de looproutes komen te liggen.
De nieuwe busbrug en het nieuwe busstation maken onderdeel uit van de gebiedsontwikkeling "Spoorzone Zwolle".
Indeling vanaf 14 april 2024.
Al het busvervoer in Zwolle wordt verzorgd door EBS.
Ontwikkeling aantal reizigers.
Het aantal door NS vervoerde reizigers (per gemiddelde werkdag) ontwikkelde zich sedert 2019 als volgt:

</doc>
<doc id="28285" url="https://nl.wikipedia.org/wiki?curid=28285" title="Willie Wortel">
Willie Wortel

Willie Daniël Wortel, oorspronkelijke Amerikaanse naam Gyro Gearloose, is een antropomorfe kraanvogel uit de stripverhalen rond Donald Duck. Hij is een geniale uitvinder, die met zijn uitvindingen vaak voor allerlei moeilijkheden zorgt. Op andere momenten komen zijn uitvindingen juist wel heel goed van pas. Willie Wortel is ook een personage uit de tv-serie "DuckTales" en heeft een eigen blad gehad, "Willie Wortel's Puzzelparade".
Willie Wortel werd bedacht door Carl Barks die meer kleurrijke personages uit Duckstad bedacht. Het eerste verhaal waarin hij opduikt is "Het geheim van neef Guus" ("Gladstone's terrible secret") uit 1952 maar hier is hij nog slechts een bijfiguur. In het tweede verhaal, uit hetzelfde jaar, "Willie Wortels Praatkastjes" ("The tink box bollix") blijkt Willie echt een briljante uitvinder en een vriend van Kwik, Kwek en Kwak.
Aanvankelijk was zijn naam in het Nederlands Willy Wortel. Later werd dit Willie Wortel. Willies tweede naam is Daniël, tevens is dit zijn voornaam in de Duitse versie van de strips.
Verhaallijnen.
Willie Wortel wordt door sommigen als een excentriekeling beschouwd. Hij doet vaak de wonderbaarlijkste uitvindingen en verplaatst zich graag in opmerkelijke voertuigen, zoals een eenwieler of zijn vliegende pufmobiel. Zijn uitvindingen mislukken echter vaak en als ze toch goed werken dan heeft hij vaak niet nagedacht over de gevolgen of misbruik van zijn creaties. Uitvindingen komen vaak niet verder dan het uittesten waarbij het al misgaat. Bijeffecten van Willie Wortels uitvindingen kunnen soms verreikende gevolgen hebben, zoals explosieve groei van schadelijke insecten of planten door straling of overmatig gebruik van groeimiddelen. Willie zegt daarom als hij groeimiddelen aan Donald Duck geeft niet voor niks dat hij hiervan maar een kleine hoeveelheid mag gebruiken, maar vaak gaat het dan toch mis doordat hij bijvoorbeeld door een onoplettende beweging de fles om laat vallen waardoor al het middel op de grond terecht komt. Ook kan een tegengesteld effect bereikt worden, waar de neefjes vaak al voor gewaarschuwd hebben. Willies verstrooidheid speelt hem ook vaak parten.
Het gebeurt dan ook vaak dat Donald of Dagobert Duck met een probleem bij Willie komt, deze een uitvinding voor het probleem blijkt te hebben maar Donald of Dagobert deze op de verkeerde manier gebruikt en de boel in het honderd loopt. Daarnaast komt het voor dat de Zware Jongens Willies uitvindingen stelen om te proberen Dagobert Ducks geldpakhuis leeg te roven en zelf rijk te worden. Dit gebeurt vaak met uitvindingen waarmee zaken gekopieerd kunnen worden of uitvindingen waarmee het geldpakhuis makkelijk is binnen te komen. 
Dat Willie meer een hobbyist en geen zakenman blijkt wel doordat Dagobert vaak gratis uitvindingen meekrijgt en deze inzet om grote winsten te maken. Als er toch over geld gesproken wordt dan blijkt Willie geen goed onderhandelaar. Hij lijkt het geld dan ook niet nodig te hebben maar leeft eenvoudig en geniet puur van het uitvinden.
Een van zijn meest prominente en tevens zijn eerste uitvindingen is Lampje: een intelligent gloeilampje met armpjes en beentjes, dat een eigen wil heeft en Willies grootste vriend en hulpje is. Lampje redt Willie vaak als hij in nood raakt door een niet goed werkende uitvinding. Het ontstaan van Lampje is pas later in een verhaal van Keno Don Rosa verklaard, "Willies Eerste Uitvinding". Hierin komt Willie per ongeluk in contact met een uitvinding genaamd de 'denkdoos' (die zou dieren menselijke gedachten kunnen geven) waarbij de defecte lamp van Donald Duck plotseling tot leven kwam.
Een bijzonder verhaal is "Super-Duckstad" (in het Engels "Monsterville") uit 1961. Hierin krijgt Willie Wortel de vrije hand om Duckstad te moderniseren en al zijn uitvindingen toe te passen. De stad verandert compleet maar het blijkt dat niemand daar gelukkig van wordt aangezien alles zo perfect gaat dat het saai wordt en niemand meer hoeft te werken afgezien van wat knoppen indrukken of administratie. Wanneer Lampje ook een uitvindrobot bouwt is de maat vol en beseft Willie dat te veel gemak en weinig reuring mensen juist ongelukkig maakt. Hij lost het op door zijn eigen uitvindingen te saboteren en de Duckstedelingen pakken hun oude leven weer op.
Familie.
De vader van Willie heet Harry Wortel. Hij had een eigen winkel, Fluks Fiks. Toen hij met pensioen ging, werd de winkel overgenomen door Willie. Willie Wortels grootvader Willem Wortel heeft nog op de stoomboot van Dagobert Duck gewerkt rond 1880. Daarnaast heeft Willie familie in de agrarische sector; een neef van hem, Pieter Peen, is boer. Willie Wortels neefje Archimedes (in andere verhalen Newton of Kareltje) komt weleens langs, hij wil later ook uitvinder worden.
Eigen blad.
Van 1981 tot 1989 had Willie Wortel voor eerst zijn eigen blad in Nederland, "Willie Wortel's Puzzelparade". Daarna bleef de "Puzzelparade" nog twee jaar verschijnen, maar werd Donald Ducks naam eraan verbonden. Op 29 oktober 2009 kreeg Willie Wortel weer een tijdschrift, gelanceerd in wetenschappelijk centrum NEMO in Amsterdam. De samenwerking tussen Disney en het jeugdtijdschrift "Zo Zit Dat" resulteerde in "Willie Wortel: Een vrolijk weetjesblad", bestemd voor kinderen tussen 7 en 12 jaar. Van dit blad is slechts één nummer uitgekomen. In juni 2016 keerde "Willie Wortel's Puzzelparade" terug onder de titel "Willie Wortel, een Inventief Vakantieboek". Het boek wordt sindsdien ook volledig in kleur uitgegeven in plaats van in zwart-wit. Het boek verschijnt jaarlijks in juni, vlak voor de zomervakantie. In dit boek staan onder andere puzzelstrips en puzzels die eerder ook in "Willie Wortel's Puzzelparade" of in het "Donald Duck Vakantieboek" stonden. Op deze manier kunnen ook de kinderen die "Willie Wortel's Puzzelparade" niet hebben gekend, deze strips lezen en de puzzels oplossen.

</doc>
<doc id="28286" url="https://nl.wikipedia.org/wiki?curid=28286" title="Lampje (stripfiguur)">
Lampje (stripfiguur)

Lampje, in het Engels Little Helper, is een bijfiguur uit sommige stripverhalen rond Duckstad waarin ook de uitvinder Willie Wortel meedoet. Lampje fungeert als een soort vaste assistent van Willie Wortel. Zijn hoofd is een gloeilamp en hij heeft een van ijzer gemaakt lichaam. 
Hoewel Lampje niet kan praten, is hij intelligent en heeft een eigen wil. Hij communiceert doorgaans door te gebaren, te zoemen en soms door op te lichten. Hij is in staat om te denken en te schrijven. Hij kan zodoende worden beschouwd als een fictief voorbeeld van kunstmatige intelligentie en robots.
Achtergrond.
Lampje is oorspronkelijk bedacht door Carl Barks en kwam voor het eerst voor in "The Cat Box", een verhaal uit 1956. Hij duikt ook een enkele keer op in de serie "Ducktales". De geluiden van Lampje worden gemaakt door Frank Welker.
In de eerste verhalen waarin Lampje een rol speelde, was hij vooral op de achtergrond aanwezig waar hij voor allerlei grappige scènes zorgde. De acties en reacties van Lampje op Willie en Willies omgeving lopen af en toe als een parallel verhaal naast het hoofdverhaal. Later kreeg Lampje een wat grotere rol toebedeeld. Niet zelden heeft Lampje Willie gered uit benarde situaties die het resultaat waren van diens uitvindingen.
In het verhaal "Willies eerste uitvinding" van Keno Don Rosa (2005) wordt onthuld hoe Lampje is ontstaan. Lampje was oorspronkelijk een gewone lamp van Donald Duck. Toen de lamp kapot was, moest Donald naar Willie voor de reparatie. Door een onhandigheid van Donald kreeg Willie een klap van de lamp. Daardoor kwam Willie in zijn uitvinding 'Denkdoos' terecht. De lamp werd door Denkdoos verbonden. De lamp was geboren en had nog geen armen of voeten. Willie heeft de lamp daarop tot mensachtige lamp omgebouwd. Lampje werd Willies grote inspirator.

</doc>
<doc id="28288" url="https://nl.wikipedia.org/wiki?curid=28288" title="Perzisch">
Perzisch

Het Perzisch () (lokale namen: "Fârsi", "Pârsi", "Dari" en "Tōjiki") is de officiële taal van Iran (Perzië), Afghanistan en Tadzjikistan, die ook door miljoenen mensen in Oezbekistan wordt gesproken. Het Perzisch behoort tot de Indo-Europese taalfamilie en daarbinnen is het een onderdeel van de tak van de Iraanse of Arische talen.
Het Perzisch is een van de oudst gedocumenteerde talen ter wereld. De oudst bekende voorbeelden van deze taal stammen uit de 6e eeuw voor Christus.
Het wordt beschouwd als een prachtige taal met aantrekkelijke hymnes: enkele van 's werelds beroemdste stukken literatuur aller tijden, zoals de "Sjahnama" van Ferdowsi, de werken van Rumi, de "Rubáiyát" van Omar Khayyám, de "Panj Ganj" van Nezami Ganjavi, De "Divān" van Hafez, "De Samenspraak van de Vogels" door Attar van Nisjapoer en "de miscellanea van Gulistan en Bustan" door Saadi Shirazi, zijn geschreven in het Perzisch. Enkele van de prominente moderne Perzische dichters waren Nima Yooshij, Ahmad Shamlou, Simin Behbahani, Sohrab Sepehri, Rahi Mo'ayyeri, Mehdi Akhavan-Sales en Forugh Farrokhzad.
Geleerden herkennen drie belangrijke dialectafdelingen van het Perzisch: Westelijk-Perzisch, (ook Iraans-Perzisch of Standaard-Perzisch genoemd) van Iran, Dari-Perzisch (Oostelijk-Perzisch) van Afghanistan en Tadzjieks-Perzisch, een variant die in Tadzjikistan wordt gesproken en in delen van Oezbekistan. Tadzjieks-Perzisch en Dari-Perzisch worden soms als aparte talen behandeld. Het Westelijk-Perzisch en Dari-Perzisch hebben nog meer dialectvarianten, sommige met namen die samenvallen met provinciale namen. Ze zijn allemaal min of meer onderling verstaanbaar.
Dari-Perzisch, dat tot voor kort voornamelijk in Afghanistan werd gesproken, nam de Teheran-standaard als model en hoewel er duidelijke fonologische en morfologische contrasten zijn, deels als gevolg van de invloed van naburige Turkse talen, blijven het Westelijk-Perzisch en Dari-Perzisch vrij gelijkwaardig. De dialectische variatie tussen het westelijk-Perzisch en Dari-Perzisch is beschreven als analoog aan die tussen Europees Frans en Canadees-Frans. Dari is conservatiever in het handhaven van klinkeronderscheidingen die in het Westelijk-Perzisch verloren zijn gegaan.
Lori en Bakhtiari, talen in het zuidwesten van Iran, zijn het meest verwant aan het Perzisch, maar deze zijn moeilijk te begrijpen voor een spreker van de Teheraanse standaard. Terwijl sprekers van Lori hun spraak beschouwen als een dialect van het Perzisch, zijn sommige sprekers van het Perzisch het daar niet mee eens. Joods-Perzisch, geschreven in Hebreeuwse karakters en gebruikt door Joden in heel Iran, ligt in geschreven vorm dichtbij de Perzische standaard. Veel Iraniërs van joodse afkomst hebben het land echter verlaten en vormen niet langer een aanzienlijk deel van de bevolking.
Geschiedenis.
Oudperzisch.
Men neemt aan dat het Oudperzisch zich in het westelijk deel van het Iraanse plateau heeft ontwikkeld vanuit het Proto-Indo-Iraans. Het is alleen bekend van een klein aantal inscripties in spijkerschrift uit de 6e tot 4e eeuw voor Christus die door de Achaemenidische koningen ("sjahansjahs") (met name door Darius (522-486) en Xerxes de Grote (486-465)) zijn aangebracht. In tegenstelling tot wat vaak wordt aangenomen, speelde het Oudperzisch in het Achaemenidische rijk geen grote rol, omdat de bestuurstaal het Aramees was. In tegenstelling tot het Middel- en Nieuwperzisch wordt de taal gekenmerkt door een uitgebreid stelsel van verbuigingen en vervoegingen.
Middelperzisch.
Het Middelperzisch is een rechtstreekse voortzetting van het Oudperzisch. en is vanaf de val van het Achaemenidische Rijk in 338 voor Christus tot de verovering van het Sassanidische rijk door de Arabieren in 651 een levende taal geweest. In de eerste eeuwen van haar bestaan was de taal slechts van lokaal belang en ondergeschikt aan het Parthisch. Maar vanaf de derde eeuw na Christus gaat het meer en meer de functie van bestuurstaal en taal van de dominante cultuur vervullen. Als dode taal blijft het Middelperzisch in zoroastrische kringen na de val van de Sassanidische dynastie een belangrijke rol spelen. Deze rol is zelfs zo belangrijk dat de 9e en 10e eeuw als een van de vruchtbaarste periodes uit de Middelperzische literatuurgeschiedenis gelden.
Perzisch.
Het Perzisch is een voortzetting van de gesproken variant van het Middelperzisch. Want hoewel het geschreven Middelperzisch tot op zekere hoogte het karakter van een dode taal had gekregen vanwege zijn in ontwikkeling gestagneerde vorm, had de spreektaal (Fārsi-ye Dari of Dari) zich als levende taal verder ontwikkeld. In de oostelijke provincies van het Abbasidische rijk, gebieden die in feite onafhankelijk van Bagdad waren, begon men vanaf de 9e eeuw het Dari met behulp van het Arabisch schrift op te schrijven en het is deze taal die onder de naam Nieuwperzisch / Modernperzisch bekend is geworden. Voor de weergave van het Perzisch zijn vier tekens aan het Arabisch alfabet toegevoegd:
Uiteraard heeft ook het Nieuwperzisch een ontwikkeling doorgemaakt en deze is in vijf fasen te onderscheiden:
Een van de opvallendste kenmerken van deze vorm van Perzisch is het enorme aandeel aan leenwoorden die identiek gebleven zijn aan hun Arabische oorsprong, zoals "kitab" voor boek, "dowlat" voor staat, "wakil" voor raadsman. Onderzoek heeft uitgewezen dat het percentage Arabische woorden groeide van 25-30% in de 10e eeuw tot ruim 50% in de 12e eeuw. Het is dan ook niet verwonderlijk dat in de loop van de geschiedenis veel pogingen zijn ondernomen om de ontwikkeling van de Perzische woordenschat te beïnvloeden. In de 20e eeuw kregen deze pogingen ook een geïnstitutionaliseerd karakter. De "Farhangestān-e Irān" (1935, Academie van Iran) en zijn opvolger de "Farhangestān-e Zabān-e Irān" (1970, Taalacademie van Iran) kregen de taak het Perzisch zo veel mogelijk te zuiveren van buitenlandse (lees Arabische) elementen. Ondertussen hebben deze taalacademiën tientallen woorden ontworpen die een vaste plek in het Perzisch hebben gekregen. Een voorbeeld van een succesvol geïntroduceerd woord is "Havāpeymā" (lett: luchtkliever) oftewel vliegtuig.
Verspreiding.
Iran (Perzië).
Als de officiële taal van Iran wordt het Perzisch door het overgrote deel van de Iraniërs beheerst. Dat wil echter niet zeggen dat het ook de moedertaal van grote delen van de bevolking is. Een krappe meerderheid van 58% spreekt het Perzisch van huis uit en een groot deel komt voor het eerst op school met deze taal in aanraking. Sommigen spreken een taal die aan het Perzisch verwant is, zoals het Koerdisch of Beloetsji, maar velen spreken een taal die tot een heel andere taalfamilie behoort. De tweede taal van het land is het Azerbeidzjaans, een Turkse taal, die door een kwart van de bevolking wordt gesproken.
Afghanistan (Dari).
Het Dari (, "Darī") of "Dari-Perzisch" (, "Fārsīy e Darī"), ook bekend als "Oostelijk Perzisch", is de variëteit van het Perzisch die hoofdzakelijk in Afghanistan wordt gesproken (waar het een van de twee officiële talen is), door ongeveer 50% van de bevolking. Een kenmerk van het Dari is onder meer dat er meer vreemde woorden uit het Engels zijn overgenomen (zoals bijvoorbeeld "bajskl" voor fiets, terwijl dat in het westelijk-Perzisch (Iraans-Perzisch) "doetsjarcha" heet, ofwel tweewieler, en "nektaj" voor stropdas, waar in het westelijk-Perzisch (Iraans-Perzisch) daarvoor het van origine Franse "korwat" wordt gebruikt).
Tadzjikistan en Oezbekistan (Tadzjieks).
De Tadzjiekse variëteit (, , "") van het Perzisch wordt door ongeveer 80% van de bevolking van Tadzjikistan gesproken en is de officiële taal van het land. Daarnaast wordt deze taalvariëteit door een grote Tadzjiekse minderheid in Oezbekistan gesproken.
Perzische Golfstaten.
Door de jaren heen zijn veel Iraniërs de Perzische Golf overgestoken om te profiteren van de gunstige economische omstandigheden en in sommige Golfstaten, zoals Qatar en de Verenigde Arabische Emiraten, wordt het Perzisch door meer dan 10% van de bevolking gesproken.
Iraanse diaspora.
Sinds de Islamitische Revolutie hebben veel Iraniërs hun land verlaten en zich over de wereld verspreid (Iraanse Diaspora). Hun aantal wordt op enkele miljoenen geschat. Er bevinden zich grote immigrantengemeenschappen in onder andere de Verenigde Staten, Canada, Duitsland, Zweden en Turkije.
Perzische taal in Nederland.
De Universiteit Leiden heeft een van de oudste Perzische taalstudies ter wereld. Tot nu (2013) toe zijn twee Perzisch-Nederlandse woordenboeken gepubliceerd: in 1999 en in 2007. Sinds 2006 bestaat er een Perzisch gesproken radiostation in Amsterdam. Meer dan 75.000 mensen spreken Perzisch in Nederland: ongeveer 34.000 komen daarvan uit Iran en ongeveer 41.000 zijn Afghaans.
Invloed van het Perzisch.
Het Perzische taalgebied heeft in de loop van de eeuwen veel terrein aan de Turkse talen verloren, met name in Centraal-Azië en de Kaukasus. Desalniettemin heeft het een blijvende invloed op de talen van deze streken gehad, vooral op het Turks, het Oezbeeks, het Azerbeidzjaans en het Turkmeens. Op het Indisch subcontinent heeft vooral het Urdu veel woorden en grammaticale constructies van het Perzisch overgenomen. Het volkslied van Pakistan bijvoorbeeld is voor iedereen met enige kennis van het Perzisch te begrijpen. Daarnaast is het Perzisch in een enorm gebied als literaire taal in gebruik geweest. Dit is niet zo nauwkeurig te omschrijven, maar het omvatte in hoofdzaak de niet-Arabische delen van het Ottomaanse Rijk, de landstreken die deel hebben uitgemaakt van het Indische Mogolrijk en Centraal-Azië. Dat betekent dat de literaire cultuur op haar hoogtepunt inheems was in een gebied dat zich uitstrekte van Belgrado tot Dhaka.
Grammatica.
De Perzische grammatica is vergelijkbaar met die van veel andere Indo-Europese talen, in het bijzonder met die van de Indo-Iraanse familie. Het Middelperzisch werd een analytische taal, die geen grammaticaal geslacht en weinig naamvallen kent. Het Perzisch heeft dergelijke kenmerken geërfd. Het belangrijkste element van het Perzisch onder alle Iraanse talen is de agglutinerende structuur.
Trivia.
Er zijn wereldwijd zeker 110 miljoen sprekers van het Perzisch (waarschijnlijk veel meer).

</doc>
<doc id="28289" url="https://nl.wikipedia.org/wiki?curid=28289" title="Drielandenpunt">
Drielandenpunt

Een drielandenpunt is een punt waar de grenzen van drie landen samenkomen. China heeft zestien drielandenpunten, meer dan enig ander land ter wereld. In Europa heeft Oostenrijk de meeste drielandenpunten: negen in totaal.
Benelux.
21e eeuw.
Nederland heeft één drielandenpunt:
België heeft drie drielandenpunten:
Luxemburg heeft eveneens drie drielandenpunten:
Historisch.
Bij de totstandkoming van het Verenigd Koninkrijk der Nederlanden aan het begin van de 19e eeuw waren er vier drielandenpunten. Het eerste was het huidige drielandenpunt van Duitsland, Luxemburg en Frankrijk bij het Duitse Perl. Hier stond grenspaal 1. Het tweede en derde drielandenpunt waren tussen Nederland, Neutraal Moresnet en Pruisen. Het vierde drielandenpunt lag tot 1866 iets ten noorden van Gronau, met de koninkrijken Pruisen en Hannover. Het is nog te herkennen aan de nummering van de grenspalen: het punt wordt gemarkeerd door paal 862, die tevens paal 1 is. Nederland grenst nu op dat punt aan de deelstaten Noordrijn-Westfalen en Nedersaksen.
Tussen 1830 en 1839 bestond er een drielandenpunt bij de Neutraleweg bij Gennep.
Het huidige drielandenpunt op de Vaalserberg was van 1839 tot 1920 een vierlandenpunt van België, Neutraal Moresnet, Nederland en Pruisen/Duitsland.
Tripelpunten van provincies, gemeenten, counties en dergelijke.
Analoog zijn er het drieprovinciënpunt, driegemeentenpunt enzovoort.

</doc>
<doc id="28290" url="https://nl.wikipedia.org/wiki?curid=28290" title="Bakeliet">
Bakeliet

Bakeliet (geregistreerde merknaam voor fenolhars) wordt beschouwd als de allereerste volledig synthetische kunststof. Het werd vooral rond het midden van de twintigste eeuw veel toegepast en is genaamd naar de Gentenaar Leo Baekeland (1863 - 1944).
Ontdekking.
Bakeliet dankt zijn naam aan Leo Baekeland, een Amerikaanse scheikundige van Belgische origine. Aan het begin van de twintigste eeuw experimenteerde hij met mengsels van fenol en formaldehyde. Het resultaat was uiteindelijk de kunststof "bakeliet" (omstreeks 1907). De merknaam Bakelite werd voor het eerst gedeponeerd in Duitsland op 22 mei 1909. Op 7 december 1909 werd een octrooi verleend op bakeliet. Fenolhars werd voor het eerst commercieel geproduceerd onder het merk Bakelite door de Duitse firma Bakelite GmbH, later Bakelite AG, mede opgericht door Leo Baekeland in Erkner bij Berlijn.
Eigenschappen.
Aan de schematische tekening van het molecuulmodel is te zien dat bakeliet een netwerk vormt. Door deze opbouw is bakeliet een thermoharder. Een thermoharder is een kunststof die bij verhoging van temperatuur eerder uiteenvalt dan zacht wordt. Een thermoharder kan daardoor niet worden gebogen of anderszins vervormd; een product moet direct in de definitieve vorm worden gemaakt.
Bakeliet is een kunstharsproduct en laat zich tijdens het productieproces onder hoge druk in allerlei vormen persen. Het zo gevormde bakelieten voorwerp beschikt over een grote mechanische stevigheid en hoog elektrisch isolatievermogen. Vanwege deze laatste eigenschap werd bakeliet aanvankelijk veel toegepast in de elektrotechniek. Verder werd het onder meer gebruikt voor het vervaardigen van deurkrukken, radiokasten en telefoons. Met de komst van nieuwere kunststoffen verloor bakeliet zijn betekenis.
Aan sommige soorten bakeliet zijn asbestvezels toegevoegd, bijvoorbeeld voor stortbakken van toiletten, toiletbrillen, schakelmateriaal en vensterbanken.
Productieproces.
Bakeliet wordt vervaardigd door de monomeren fenol (1) en formaldehyde (2) onderling te laten reageren, met een zuur als katalysator:
Fenol is een benzeenderivaat (een aromatisch alcohol) en formaldehyde bezit een carbonylgroep. Deze heteroatomaire dubbele binding bevat meer energie dan een enkelvoudige en is dus reactiever. Als deze twee stoffen samengevoegd worden, zal de dubbele binding van de formaldehyde openbreken. Het O-atoom zal reageren met twee H-atomen van de benzeenmolecule en vormt zo water. Het gedeelte van het formaldehyde-molecule dat overblijft - formeel een CH2-eenheid - wordt via de twee vrije valentie-elektronen op het koolstofatoom gebonden tussen twee fenolmoleculen.
Dit proces is een polycondensatie omdat er een polymeer wordt gevormd door combinatie van twee kleinere moleculen onder afsplitsing van een ander (water in dit geval).
Toepassingen.
Bakeliet kent talloze toepassingen, zoals:
Andere naam.
Aangezien "Bakeliet" een geregistreerd merk was, gebruikte Philips de naam "Philite" als handelsnaam voor dit product.

</doc>
<doc id="28291" url="https://nl.wikipedia.org/wiki?curid=28291" title="Beck Hansen">
Beck Hansen

Beck Hansen, geboren als Bek David Campbell (Los Angeles, 8 juli 1970) is een Amerikaanse muzikant. Als muzikale duizendpoot weet hij vele stijlen, zoals popmuziek, folk, hiphop, lo-fi, psychedelia, country, blues, rock en jazz, te combineren en is sinds de jaren negentig met kortweg Beck als artiestennaam een van de bekendste artiesten van de alternatieve-muziekscene.
Biografie.
Beck komt uit een creatieve familie. Zijn Canadese vader David Campbell, die het gezin vroeg verliet, waardoor Beck de familienaam Hansen van zijn moeder aannam, was dirigent en componist, en zijn moeder, Bibbe Hansen participeerde in projecten van Andy Warhol's Factory. Zijn grootvader Al Hansen was een van de pioniers van de Fluxusbeweging en heeft met Yoko Ono gewerkt.
Beck stopte vroegtijdig met school om als straatartiest akoestische blues en folk te spelen. Ook schreef hij poëzie. In 1989 verhuisde hij voor korte tijd naar New York waar hij zich aansloot bij de even kortstondige "antifolk"beweging. Begin jaren 90 keerde hij terug naar Los Angeles.
In 1991 werd hij ontdekt door Tom Rothrock en Rob Schnapf, die met hem enkele folknummers met hiphop-beats opnamen. Hieruit resulteerde ook het hometapenummer "Loser", dat later Becks grootste hit zou worden. De nummers werden opgepikt door platenmaatschappij Geffen Records, die het album "Mellow Gold" in 1994 uitbracht. De heruitgave van "Loser" besteeg in 1994 hitlijsten over de hele wereld.
In 1996 volgde "Odelay", dat ook een commercieel succes werd. Wereldwijd werden twintig miljoen exemplaren verkocht, en Beck scoorde weer hits met "Where It's At" en "Devil's Haircut".
Vervolgens schreef Beck als tussendoortje een folkalbum ("Mutations"), dat door Geffen zo goed werd gevonden dat het in 1998 uitgebracht werd en Becks derde succes op rij werd.
Het echte vervolg op "Odelay" werd "Midnite Vultures". Het bleek een wat gewaagder, uitbundiger album met veel funk, dat echter niet goed verkocht.
In 2002 kwam er weer een echt folkalbum uit: "Sea Change", dat samen met "Odelay" het beste ontvangen is door de kritiek. In 2005 volgde "Guero", dat een terugkeer naar op samples georiënteerde muziek inluidde. "The Information" uit 2006 was geïnspireerd door electrofunk, hiphop, en psychedelia; "Modern Guilt" (2008) was meer geïnspireerd door jarenzestigpopmuziek; en het weer meer folkdoordrenkte "Morning Phase" uit 2014 werd verkozen tot Album van het Jaar bij de 57e Grammy Awards in 2015. Zijn dertiende studioalbum, "Colors", werd uitgebracht in oktober 2017 na een lang productieproces, en won prijzen voor 'Best Alternative Album' en 'Best Engineered Album' bij de 61e Grammy Awards. In 2019 verscheen het veertiende album "Hyperspace".
Naast zijn eigen werk heeft Beck samenwerkingen met onder meer Air, Bat For Lashes, The Chemical Brothers, Gorillaz, Björk en David Bowie op zijn naam staan.
Privé.
Van 1991 tot 2000 had Beck een relatie met ontwerpster Leigh Limon. Het stranden van deze relatie diende als inspiratiebron voor Becks album "Sea change" uit 2002. De songs op het album zijn grotendeels een week na de breuk geschreven. In april 2005 trouwde Beck met actrice Marissa Ribisi, de tweelingzus van acteur Giovanni Ribisi. Kort daarvoor kregen de twee een zoon, Cosimo Henri Hansen. In 2007 kreeg het paar nog een kind.
Levensovertuiging.
Beck is een groot deel van zijn leven betrokken bij de Scientology Church. Zijn vrouw, Marissa, is ook van huis uit verbonden met deze organisatie. Beck maakte het feit dat hij deel uitmaakt van de omstreden religie voor het eerst wereldkundig tijdens een interview met de "New York Times", gepubliceerd in maart 2005. In de "Irish Sunday Tribune" van zondag 11 juni 2005 zei hij er het volgende over: "Ja, ik maak deel uit van de Scientology Church. Mijn vader is al 35 jaar een Scientologist, ik ben er dus mee opgegroeid." In andere interviews maakte hij juist een connectie met zijn Joodse grootmoeder van moeders kant, zeggende dat hij opgegroeid is met de Joodse feestdagen en dat hij zichzelf als Jood beschouwt (jodendom wordt via de moederlijn overgedragen.)

</doc>
<doc id="28293" url="https://nl.wikipedia.org/wiki?curid=28293" title="Beck David Campbell">
Beck David Campbell



</doc>
<doc id="28294" url="https://nl.wikipedia.org/wiki?curid=28294" title="Moresnet">
Moresnet

Moresnet (Platdiets: "Moresent") is een dorp in de Belgische provincie Luik en een deelgemeente van Plombières. In het dorp wordt naast het Frans als officiële taal, Platdiets gesproken, een Limburgs dialect.
Geschiedenis.
Tot de opheffing van het hertogdom Limburg hoorde Moresnet tot de Limburgse hoogbank Montzen. Net als de rest van het hertogdom werd Moresnet bij de annexatie van de Zuidelijke Nederlanden door de Franse Republiek in 1795 opgenomen in het toen gevormde departement Ourthe.
Moresnet ontstond als gemeente tijdens de Franse overheersing. Het is vooral bekend als de naamgever van het gebied Neutraal Moresnet (het tegenwoordige Kelmis) dat van 1816 tot 1919 heeft bestaan. Na de val van Napoleon Bonaparte vergaderden de Europese landen bij het Congres van Wenen in 1814 en 1815. Ze hertekenden daar de kaart van Europa. Nederland en Pruisen wilden allebei de zinkmijn van Vieille Montagne in Moresnet hebben. Er was een compromis nodig en ze kozen voor een curieuze staatsrechtelijke oplossing. De gemeente werd in drie delen verdeeld. Het Verenigd Koninkrijk der Nederlanden onder koning Willem I kreeg het westelijk deel met de dorpen Moresnet en Eiksken (Moresnet-Kapel). Dit werd de nieuwe verkleinde gemeente Moresnet. Het oostelijk deel werd Pruisisch onder de naam Preußisch-Moresnet. De twistappel was de middenmoot, het werd een apart landje rond de mijn: Neutraal Moresnet met het mijnwerkersdorp Kelmis. Na de onafhankelijkheid van de Belgen in 1830 lag daarom bij Vaals een vierlandenpunt.
Bij de onafhankelijkheid van België inventariseerde geograaf Philippe Vandermaelen in dit conglomeraat van gehuchten (waar ook Kelmis bijhoorde) een kerk, twee kastelen en een school. Er waren 504 inwoners die Duits spraken. Het inventaris omvat verder details over de natuurlijke omgeving, de mijnbouw, bodems, landbouwproductie en veestapel. Ook het wegennetwerk van toen is beschreven. De omschrijving door Vandermaelen geeft een interessante inkijk in het dagelijkse leven rond 1830. Eigenaardig genoeg maakte hij geen melding van de verdeling van het dorp in drie delen.
Na de Eerste Wereldoorlog kreeg België, naast de reeds bestaande gemeente Moresnet, de twee overige delen van Moresnet waaronder het voormalige Neutraal-Moresnet als de gemeente Kelmis (La Calamine) en het voormalige Preussisch-Moresnet als de gemeente Neu-Moresnet. Vanaf toen was er weer een drielandenpunt. In de Tweede Wereldoorlog werd Neutraal-Moresnet samen met Neu-Moresnet geannexeerd door de Duitsers en als deel van het kanton Eupen opgenomen in de rijksgouw Moezelland. Na de Duitse overgave in 1945 werd het tussen beide wereldoorlogen sterk verfranste (westelijk) Moresnet uiteindelijk deel van het Waalse gewest, terwijl (oostelijk) Neu-Moresnet onderdeel uit ging maken van de eveneens Duitstalige gemeente Kelmis.
Personen.
Een bekende inwoner van Moresnet is sinds de jaren tachtig de kasteelheer van Kasteel Schimper, Hein Simons.

</doc>
<doc id="28295" url="https://nl.wikipedia.org/wiki?curid=28295" title="Alternatieve rock">
Alternatieve rock

Alternatieve muziek (ook alternatieve rock, alt-rock of alternative) - ook indie genoemd, dat eigenlijk een subgenre is - is een in de jaren 80 opgekomen verzamelnaam voor op kunstmuziek georiënteerde popmuziek en meer in het bijzonder rockmuziek, waarbij de kunstzinnige pretenties groter zijn dan de commerciële. Het ging daarbij aanvankelijk om artiesten die in het circuit van kleine zalen populair werden en hun platen meestal op kleine, onafhankelijke platenlabels uitbrachten. De alternatieve rock was een vervolg op de punkrock, soms gecombineerd met folk, reggae en elektronische muziek. De naam komt van het Engelse woord independent, wat onafhankelijk betekent. Indie-muziek kan vrij divers zijn, van ambient tot heavy metal, maar meestal bedoelt men met de naam een subgenre uit de alternatieve rock, zogenaamde Indie rock.
Het genre bestaat uit subgenres die ontstonden uit de independent-muziekscene vanaf de jaren 80, zoals de grunge, de britpop, de gothic rock en de indiepop. Deze genres worden verenigd door hun collectieve relatie met de punkrockstijl en -ethos, die de grondbeginselen stelde voor de alternatieve muziek in de jaren zeventig. Indertijd werd de term 'alternatieve rock' gebruikt voor alles wat invloed had uit de undergroundartiesten in de jaren 80, en al de muziek die uit de punkrock neerdaalde, punk, new wave en postpunk meegeteld. De alternatieve muziek was een vervolg op de punkrock, soms gecombineerd met folk, reggae en elektronische muziek. Terwijl enkele artiesten commercieel succes vergaarden en mainstream kritische erkenning kregen, bleven vele alternatieve rockartiesten tijdens de jaren 80 cultacts die bij "independent labels" zaten en bekend werden via radioairplay op de campus en mond-tot-mondreclame.
Hoewel alternatieve muziek zich hiermee afzette tegen de massacultuur, groeiden veel artiesten die deze muziek maakten uit tot grote sterren. Met de doorbraak van Nirvana en de populariteit van de grunge- en de britpopgroepen in de jaren 90 enterde de alternatieve muziek definitief de muzikale mainstream en werden vele alternatieve bands commercieel succesvol. Sinds het succes van Nirvana maar van ook U2 wordt de term "alternatief" net als de termen underground en cult steeds vaker door de gevestigde platenindustrie gebruikt als marketingterm om artiesten met een rebels imago te promoten. Of de geproduceerde muziek ook vernieuwend of tegendraads is, schijnt daarbij minder belangrijk te zijn.
Experimentele rock.
Experimentele rock is, indien het over gitaarmuziek gaat, een bredere term voor dezelfde muziek, maar claimt minder de anti-commerciële status. Een andere benaming voor alternatieve rock is indierock.
Indie.
Indie is een verzamelnaam die wordt gebruikt voor muziek die zich over het algemeen laat karakteriseren door haar houding: een afkeer van commerciële muziek en een voorliefde voor het experiment. De naam komt van het Engelse woord "independent", wat "onafhankelijk" betekent. Indie-muziek kan vrij divers zijn, van ambient tot heavy metal, maar meestal bedoelt men met de naam een subgenre uit de alternatieve rock, zogenaamde "Indie rock", die bekend werd door bands als Pavement en Sonic Youth.
Boegbeelden.
Boegbeelden van alternatieve muziek waren in de loop der jaren onder meer Alice in Chains, Red Hot Chili Peppers, Joy Division, R.E.M., Pixies, Pearl Jam, Nirvana, Smashing Pumpkins, Radiohead, The White Stripes, The Strokes, Blur, Sonic Youth, Liars, Muse, Snow Patrol, Franz Ferdinand, Bloc Party, Simple Minds, Incubus, The Killers, Spin Doctors, Coldplay, Nothing But Thieves, Keane en Editors.
Een van de eerste albums waarvan de muziek tot de alternatieve rock werd gerekend was "Murmur", het debuut van de Amerikaanse band R.E.M. Deze band werd eind jaren 80 een gevestigde naam, met albums als "Out of Time" en "Automatic for the People". Samen met R.E.M. kregen meer alternatieve bands bekendheid: The Cure combineerde alternatieve rock met gothicrock. Sonic Youth maakte behalve alternatieve rock ook een vorm van noise rock. In Engeland werd The Smiths (met zanger Morrissey en gitarist Johnny Marr) een populaire band, die later een grote invloed zou hebben op de britpopgeneratie.
Met de doorbraak van Nirvana en de populariteit van de grunge en de britpopgroepen in de jaren 90 voegde de alternatieve rock zich bij de muzikale hoofdstroom en werden vele alternatieve bands commercieel succesvol.
Met terugwerkende kracht worden artiesten uit de jaren 60 en 70 die een vergelijkbare mentaliteit hadden ook wel alternatief genoemd. Het gaat dan bijvoorbeeld om The Velvet Underground, Jimi Hendrix, The Doors, Jethro Tull en Pink Floyd.
Andere benamingen.
De muziek die nu als "alternatieve rock" bekendstaat, werd vroeger aangeduid met een verscheidenheid aan termen voordat de term "alternative" gebruikt werd. "Collegerock" werd gebruikt in de Verenigde Staten om de muziek tijdens de jaren 80 toe te schrijven aan de relaties met de campusradiokring en de smaak van studenten te beschrijven. In het Verenigd Koninkrijk geniet de term "indie" tot op heden de voorkeur; tegen 1985 kreeg de term "indie" de betekenis van een bepaald genre, of een groep subgenres.
Rond 1990 kwam de term "alternatieve rock" in zwang. De term "alternative" vond zijn oorsprong in het midden van de jaren 80. Het was een verlenging van de "new music" (nieuwe muziek) en de "post modern", beide voor de verfrissing van de muziek en de neiging om de geluiden van het verleden opnieuw een context te geven, die door de muziekindustrie vaak werden gebruikt.
Genres.
Alternatieve muziek bevat genres als:

</doc>
<doc id="28299" url="https://nl.wikipedia.org/wiki?curid=28299" title="Locke">
Locke



</doc>
<doc id="28301" url="https://nl.wikipedia.org/wiki?curid=28301" title="Nico ter Linden">
Nico ter Linden

Nico Marius Adriaan ter Linden (Amersfoort, 26 juli 1936 – Amsterdam, 28 januari 2018) was een Nederlandse predikant en auteur. 
Biografie.
Hij studeerde theologie in Utrecht, Nijmegen en de Verenigde Staten. Ter Linden stond als predikant in Stompetoren, Alkmaar, Nijmegen en van 1977 tot 1995 in de Westerkerk te Amsterdam. Vanuit deze kerk bracht hij een eigen programma op de NCRV-televisie: 'Op verhaal komen in de Wester.' Hij heeft onder andere in 1998 het huwelijk van prins Maurits van Oranje-Nassau, van Vollenhoven en Marilène van den Broek bevestigd en hun kinderen gedoopt.
Als auteur werd Ter Linden vooral bekend door de verhalenserie "Het verhaal gaat", waarin hij in de traditie van de Amsterdamse School, doch op eigen wijze, de Bijbel hervertelt. Het zesde en laatste deel kwam vlak voor zijn emeritaat eind 2003 uit. Ook was hij columnist van dagblad "Trouw".
Hij was de jongere broer van Carel ter Linden, voormalig predikant van de Kloosterkerk in Den Haag. Hij stierf in 2018 op 81-jarige leeftijd. Hij was voor zijn overlijden geruime tijd ziek.

</doc>
<doc id="28303" url="https://nl.wikipedia.org/wiki?curid=28303" title="X!NK">
X!NK

X!NK (uitspraak: "Xink") is een Belgische band, actief tussen 2003 - 2009 en 2022 tot heden. De groep bestaat uit vier jongens: Jonas Meukens (Pulle, 1989) is de tekstschrijver en zanger van de groep en speelt ook gitaar, zijn broer Niels Meukens (Pulle, 1992) is drummer, en de broers Thomas (1991) en Philip Valkiers (1993), beiden uit Oevel, spelen respectievelijk gitaar en basgitaar.
X!NK werd bekend als de Belgische inzending voor het eerste Junior Eurovisiesongfestival in 2003.
Geschiedenis.
Junior Eurovisiesongfestival (2003).
In 2003 nam X!NK deel aan "Eurosong for Kids", de door de VRT georganiseerde Belgische voorronde voor het Junior Eurovisiesongfestival 2003. Ze deden mee met hun zelfgeschreven liedje "De vriendschapsband", dat gaat over het ontstaan van de groep en de daarmee ontstane vriendschapsband. Tijdens de nationale finale streed X!NK tegen negen andere kandidaten, waarbij X!NK uiteindelijk met 3 punten voorsprong op de nummer twee (Tonya) wist te winnen. De groep mocht zo België vertegenwoordigen op het eerste Junior Eurovisiesongfestival, dat op 15 november 2003 plaatsvond in de Deense hoofdstad Kopenhagen. Van de zestien deelnemers eindigde X!NK als zesde, met 83 punten. De groep kreeg van ieder land punten.
Verdere carrière (2004-2009).
X!NK lanceerde begin 2004 een tweede single, genaamd "Oh-ho". Later dat jaar verscheen hun eerste album met daarop twaalf nummers. Dit album (dat ook "X!NK" heet) behaalde de gouden status in Vlaanderen.
In 2004 bracht X!NK het nummer "Laat me vrij" uit, oorspronkelijk bedoeld voor de Vlaamse versie van de film "Garfield". Op 30 september 2005 verscheen hun tweede album "Vergif", met daarop onder meer de singles "Denk aan mij", "Hou ons niet tegen" en "De andere kant". Laatstgenoemd nummer was tevens de soundtrack van de film "". In 2007 fungeerde "Give us a future" als de soundtrack van Junior Eurosong 2007.
X!NK speelde op verschillende muziekfestivals, zoals Marktrock, Maanrock, Pennenzakkenrock, Gladiolen van de Keizer en 0110. Het laatste optreden van de groep vond plaats op 17 oktober 2009 in Jeugdhuis Lido te Grobbendonk. Hierna zouden de bandleden zich meer gaan concentreren op nieuwe bands en andere projecten.
Na X!NK.
Zanger Jonas Meukens was vanaf 2010 actief als tourmanager van verschillende bands, waaronder Psycho 44, en zanger van de bands Get Off My Shoes en The Waiting Game. In 2020 verliet Meukens The Waiting Game en startte hij zijn soloproject Wonderzeeër op. Vanaf de zomer van 2022 werd hij gitarist van de partycoverband The Juliets. Drummer Niels Meukens is actief bij Warhola (waarmee hij in 2014 de Humo's Rock Rally won), CRACKUPS, School is Cool, Double Veterans en zijn eigen project Multani. Verder speelde hij nog bij Psycho 44 en Shy Dog. Gitarist Thomas Valkiers is actief als muzikant bij Crackups en Double Veterans en hij produceerde en nam platen op voor onder andere Equal Idiots, The Haunted Youth, Newmoon, High Hi en Psycho 44 in zijn Hightime Studio. Bassist Philip Valkiers zou zich vooral op zijn studies en zijn professionele carrière gaan richten.
In 2017 bestond Ketnet twintig jaar. Om dit feest te vieren, organiseerden Ketnet en Studio 100 het eenmalige evenement "Throwback Thursday in het Sportpladijs", waarop Jonas optrad samen met Tonya, Thor! en Laura Omloop.
Hervorming naar XINK.
Na enkele shows in de Ancienne Belgique kwam XINK met een hervormde naam (zonder uitroepteken) officieel terug. Na een nieuwe single "Misschien" uit te brengen stond het viertal in 2023 op tal van festivals (Rock Werchter, Pukkelpop). In 2023 brachten ze ook een nog een single uit genaamd "Aura".
Philip Valkiers verliet de band eind 2023.
Stripreeks.
Over X!NK verscheen een gelijknamige stripreeks.

</doc>
<doc id="28305" url="https://nl.wikipedia.org/wiki?curid=28305" title="Massa-traagheid">
Massa-traagheid



</doc>
<doc id="28306" url="https://nl.wikipedia.org/wiki?curid=28306" title="Terpentijn">
Terpentijn

Terpentijn is een oleohars. Oleoharsen bestaan uit hars opgelost in etherische oliën, en vele andere stoffen. Het woord terpentijn is afgeleid van het Oudfranse terbentine, ontleend aan Latijn terebinthīna, dat weer ontleend is aan het Griekse woord terébinthos (τερέβινθος), wat terebintboom betekent. Tegenwoordig zijn coniferen de belangrijkste bron voor de winning van terpentijn. De oliën verkregen van verschillende soorten uit de dennenfamilie stonden bij de oude Grieken bekend als cederolie en werden later bekend als terpentijnolie. Terpentijn is een geel gekleurde stroperige vloeistof, die door verwonding van de schors uit de boom vloeit en wordt opgevangen. Als terpentijn wordt gedestilleerd ontstaan terpentijnolie ("Oleum Terebinthinae aethereum") en terpentijnhars (colofonium). Terpentijnolie wordt ook wel gomterpentijn of kortweg terpentijn genoemd.
In de klassieke oudheid benoemde Herodotus (ca. 485 v.Chr. - 420/425 v.Chr.) terpentijnolie, evenals Plinius (ca. 23 na Chr. - 79) en Dioscorides (ca. 40 na Chr. - 90). De aanprijzing van de heilzame werking van etherische oliën door Arnaldus de Villa Nova (1235 na Chr. - 1311) wordt wel gezien als de oorzaak dat destillatie een specialiteit werd in de Europese apotheken van de late middeleeuwen en de vroegmoderne tijd.
Terpentijnolie wordt gebruikt bij het schilderen met olieverf om de verf te verdunnen. Het is een prima oplosmiddel voor lijnolie en voor standolie, die beide gebruikt worden om de verf vetter te maken. Standolie en lijnolie drogen echter zeer langzaam; ook als de terpentijnolie allang uit de olie is verdampt blijft de verf nog nat. Terpentijnolie wordt ook gebruikt om de vernis op een olieverfschilderij te verdunnen.
Terpentijn wordt meestal uit dennenhout gewonnen, maar de spar, ceder of lariks zijn ook geschikt. Het zuiveringsproces vanuit het hout tot terpentijn wordt "rectificeren" (trapsgewijze destillatie) genoemd. Bij het rectificeren verdwijnen onder andere de harsachtige stoffen, die wanneer de vluchtige bestanddelen verdampen, overblijven als een kleverig, harsachtig residu. Als terpentijn niet in het donker bewaard wordt, vormt zich onder invloed van het licht peroxide, dat door reactie kamferderivaten doet ontstaan, die de vloeistof troebel maken. Dit proces wordt, onnauwkeurig, ook wel "verharsing" genoemd.
Terpentijnolie is een aromatische koolwaterstof. De stof bestaat grotendeels uit "pineen".
"Kunstterpentijn" is een andere naam voor solvent-nafta of White spirit.
Gezond of ongezond.
De meest vluchtige bestanddelen in terpentijnolie zijn twee terpenen: alpha (α) en beta (β) pinenen. Dit zijn de dominante geurige bestanddelen die vrijkomen uit bomen, struiken, bloemen en grassen. Terpenen kunnen pathogene bacteriën en schimmels bestrijden. In kleine hoeveelheden levert terpentijnolie en haar twee vluchtige hoofdbestanddelen geen gevaar op voor de gezondheid. Ze hebben een aantal eigenschappen die gunstig zijn voor de menselijke gezondheid en welzijn, en mogen gebruikt worden in de farmaceutische en cosmetische industrie. In grote hoeveelheden, of bij mensen met een verhoogde vatbaarheid, kunnen epileptische aanvallen een bijwerking zijn van sommige etherische oliën. Daarentegen worden in verschillende landen etherische oliën juist gebruikt om epilepsie te bestrijden.
Terpentijnolie wordt medicinaal gebruikt in wrijfmiddeltjes tegen reumatische klachten of spierpijn. Het is een belangrijk ingrediënt van het traditionele medicijn Haarlemmerolie. Daarnaast is het een bestanddeel van de inhalatiezalf Vicks VapoRub. Laboratoire Zambon France heeft een productlijn van geneesmiddelen met terpentijnolie ontwikkeld onder de merknaam Ozothine. Door het risico op epileptische aanvallen zijn Ozothine zetpillen niet meer toegestaan voor kinderen onder de 30 maanden of kinderen met een geschiedenis van koortsstuipen of epileptische aanvallen.
Frederick Law Olmsted (1822-1903) schrijft over de 19e-eeuwse terpentijn-industrie: "De terpentijn-industrie wordt beschouwd als bijzonder gunstig voor de gezondheid en een lang leven. Soms wordt het door personen beoefend die lijden aan longklachten, met het geloof dat het een heilzaam effect heeft" (vertaald uit het Engels). Vandaag de dag zijn er vele gezondheidsproducten en geneesmiddelen die terpenen bevatten. Een ander bekend voorbeeld is Luuf Verkoudheidsbalsem dat in 1968 is ontwikkeld door de arts en apotheker Dr. Friedrich Böhm. Luuf Verkoudheidsbalsem voor baby's bevat de volgende werkzame bestanddelen per 100 g:
Beroepsastma en contacteczeem.
In beroepen waar sprake is van langdurige blootstelling aan terpenen kunnen overgevoeligheidsreacties optreden. Er is een geval bekend waarbij een 27-jarige kunstschilder na 5 jaar blootstelling aan terpentijnolie astmatische reacties (beroepsastma) ontwikkelde. Een mogelijke oplossing voor schilders is het gebruik van speciale in water oplosbare olieverf. De belangrijkste sensibilisator in terpentijn is geïdentificeerd als delta-3-careen hydroperoxide, een oxidatie product van delta-3-careen, en komt vooral voor in oliën uit Finland en Zweden. Andere bestanddelen zoals pineen en limoneen kunnen echter ook mogelijke sensibilisatoren zijn en kruisreacties veroorzaken met de oliën in sinaasappelschillen en andere essentiële oliën. Oude geoxideerde terpentijn is meer irriterend en sensibiliserend dan vers gewonnen terpentijn. Wanneer terpentijn wordt blootgesteld aan lucht, maar vooral aan licht, resulteert de oxidatie in de vorming van mierenzuur en aldehyden.
Voor de concentratie op een werkplek geldt dat een concentratie van 100 ppm (of ml per m³) niet mag worden overschreden. Vaak wordt het gebruik van terpentijn echter gebracht als natuurvriendelijk, omdat terpentijn van plantaardige oorsprong is. Voor gebruik in professionele verven is terpentijn in Nederland verboden. Bijzonder gevaarlijk is het gebruik als oplosmiddel in een airbrushtechniek.
Toxicologie.
De gemiddelde dodelijke dosis van terpentijn voor mensen varieert van 15 tot 150 ml. Acute blootstelling aan hoge niveaus van terpentijn voor enkele uren resulteert in oogirritatie, hoofdpijn, duizeligheid, misselijkheid en versnelde hartwerking. Inname van terpentijn in grote hoeveelheden leidt tot irritatie van het maag-darmkanaal en demping van het centrale zenuwstelsel binnen twee tot drie uur. Deze effecten verdwijnen weer binnen 12 uur behalve in gevallen van ernstige blootstelling.
Terpentijn tegenover terpentine.
Terpentijnolie is ten opzichte van het aardolieproduct terpentine vrij kostbaar. Daarom wordt voor het schoonmaken van de kwasten meestal terpentine gebruikt. Terpentijn heeft een groter oplossend vermogen en kan damarhars oplossen. Vaak wordt beweerd dat terpentijn een sterkere verffilm achterlaat dan terpentine, maar dat lijkt een onbewezen vooroordeel.
Terpentijn en terpentine lijken uiterlijk veel op elkaar, beide zijn het dunne kleurloze vloeistoffen. De geur van terpentijn is echter harsachtig; die van terpentine lijkt wat meer op benzine. Er bestaan ook een reukarme terpentijnsubstituten zoals Winsor &amp; Newton Sansodor en Sennelier Essence Sans Odeur.
Historische terpentijnsoorten.
Hoewel tegenwoordig de terpentijn perfect gerectificeerd wordt, werden in vroegere eeuwen juist vaak de, van nature met terpentijnolie vermengde, natuurlijke harsen veel als schildersmedium gebruikt, de zogenaamde "balsems". Het woord terpentijn duidde oorspronkelijk de hars aan. Historisch belangrijke typen zijn:
Nog steeds wordt er harsolieverf in tuben geproduceerd. Hoewel sommige merken nog Venetiaanse terpentijn verkopen, is het schildertechnisch belang daarvan alleen nog gelegen in de restauratie of imitatie van oude werken: er zijn nu superieure vervangers in de vorm van media op copaïva- of alkydbasis.
Winning in de Verenigde Staten.
In de 19e eeuw waren vooral de Amerikaanse staten North en South Carolina bekend om hun grootschalige productie van terpentijn, teer, pek en houtskool. Er werd daar vooral gewerkt met de moerasden ("Pinus palustris") die er in uitgestrekte wouden voorkwam. Amerikaanse Zuiderlingen noemden mensen uit de lagere sociaaleconomische klassen "Tar Heels" (teerhielen) in North Carolina, en "Sand Hillers" in South Carolina. De naam van de stad Tarboro aan de Tar River herinnert nog aan de inmiddels verdwenen industrie. In de Carolina's bereikte de productie rond 1850 haar hoogtepunt en verspreidde zich van daaruit naar het zuiden en westen. In veel streken kreeg de productie van terpentijn een geduchte concurrent in de houtkap die de bossen deed verdwijnen.
Op de terpentijnboerderijen of -boomgaarden werden de werkzaamheden voornamelijk uitgevoerd door slaven. Frederick Law Olmsted (1822-1903), die in 1853 een reis maakte door de slavenstaten langs de oostkust van de Verenigde Staten, schrijft: "de meerderheid van wat ik terpentijn-boeren noem, namelijk de kleine eigenaren van het bosland met moerasdennen, zijn mensen die slechts een gradatie beter zijn in karakter en wat betreft hun leefomstandigheden dan deze vagebonden [blanken uit de lagere sociaaleconomische klassen]. [...] Hun eigendom is, desalniettemin, vaak van aanzienlijke geldwaarde, en bestaat voornamelijk uit negers, die intiem met hun eigenaren associëren en van superieure intelligentie zijn dan de slaven van de welvarendere klassen". Omstreeks 1860 werkten zo'n 15000 slaven in de terpentijnindustrie.
De uitputting van de terpentijnbossen aan het einde van de 19e eeuw veroorzaakte ongerustheid. Het werd duidelijk dat de gebruikte methode van boksen (het uithakken van een grote rechthoek in de boom) de bossen zou ruïneren in de nabije toekomst. Het gevolg van de boks methode was dat na zo'n 5 a 6 jaar van aftappen de bomen geen terpentijn meer opleverden en afstierven. Aan hun lot overgelaten, werden ze omvergeblazen door de wind of door vuur vernietigd. Door de uitputting van de bossen verschoof de terpentijnproductie naar het zuiden en het westen. Tegen 1900 kwam het merendeel van de Amerikaanse terpentijn uit Florida, en Alabama; ook Mississippi, en Louisiana waren al goed onderweg.
Deze omstandigheden spoorden Dr. Charles Herty van de Universiteit van Georgia aan om te experimenteren met het Franse systeem van terpentijnwinning, die de boom veel beter beschermde. De resultaten waren bevredigend, vooral na het introduceren van een aantal verbeteringen. Volgens G. B. Sudworth, van de afdeling Bosbouw van het Ministerie van Landbouw van de Verenigde Staten, paste 1/8 van de terpentijnboomgaarden in 1908 de nieuwe "kop-en-goot"-methode toe, 7/8 gebruikte nog steeds de oude methode.
Herty beweerde niet het kop-en-goot-systeem te hebben uitgevonden, ook al dichtten de lokale grootsprekers en de pers hem wel deze eer toe. Zijn bijdrage was wel een nieuw type kop-en-goot-systeem, dat bestond uit een opvangkroes en een aantal ingekerfde gleuven en metalen gootjes aangebracht in de bast van de boom. Daardoor konden de bomen het aftappen langer overleven. Deze methode betekende een aanzienlijke verhoging van de productie en maakte dat de commerciële productie van terpentijn in deze streken in de 20e eeuw kon blijven bestaan. Het laatste vat werd in 2001 gewonnen. Sindsdien vindt de winning in andere werelddelen plaats.

</doc>
<doc id="28307" url="https://nl.wikipedia.org/wiki?curid=28307" title="Terpentijnolie">
Terpentijnolie



</doc>
<doc id="28308" url="https://nl.wikipedia.org/wiki?curid=28308" title="Ishëm">
Ishëm

De Ishëm (ook: Ishmi) is een rivier in Centraal-Albanië. De rivier verzorgt de afwatering van het gebied rond de hoofdstad Tirana, die aan een aantal van haar bronrivieren ligt: de Tiranë en de Lanë. De Ishëm heeft een stroomgebied van 673 km², en inclusief haar langste bronrivier, een lengte van bijna 80 km.
De verschillende bronrivieren krijgen vanaf de samenvloeiing van de Gjolë en de Zezë de naam Ishëm, die ter hoogte van Laç de Adriatische Zee bereikt.

</doc>
<doc id="28309" url="https://nl.wikipedia.org/wiki?curid=28309" title="Meer van Shkodër">
Meer van Shkodër

Het Meer van Shkodër (Albanees: "Liqeni i Shkodrës"; Montenegrijns: Скадарско језеро, "Skadarsko jezero") is een meer op de grens van Montenegro en Albanië. Het is met een oppervlakte van minstens 368 km² het grootste meer op van Zuid-Europa. De waterstand en daarmee de oppervlakte van het meer variëren overigens sterk: in dooitijd kan het meer groeien tot 540 km².
Het meer is genoemd naar de Albanese stad Shkodër, die overigens niet direct aan de oever ligt. Het Albanese deel van het meer, dat circa een derde van de totale oppervlakte beslaat, ligt in het gelijknamige district.
Het meer wordt gevoed door de rivier de Morača en door onderaardse bronnen, waarvan sommige tientallen meters diep zijn. De rest van het meer bereikt een diepte van hoogstens 9 meter.
De rivier de Bunë (Servisch: "Bojana") vormt de afvoer naar de Adriatische Zee, waarvan het meer ooit deel uitmaakte. Tussen het meer en de zee ligt het Rumijagebergte.
Aan de Montenegrijnse kant maakt het meer sinds 1983 deel uit van het Nationaal Park Skadarsko Jezero, waar 270 vogelsoorten voorkomen. Daaronder bevinden zich ook een aantal van de laatste pelikanen in Europa. Dankzij beschermingsmaatregelen is de populatie hier stabiel.

</doc>
<doc id="28311" url="https://nl.wikipedia.org/wiki?curid=28311" title="Charlois">
Charlois

Charlois (uitspraak "sjaarloos" /'ʃaːrloːs/ (Standaardnederlands), /'ʃaːɻlɜus/ (Rotterdams dialect)) is een stadsdeel van de gemeente Rotterdam op de zuidelijke Maasoever. Op 1 januari 2021 telde het 69.470 inwoners op een oppervlakte van 11,36 km².
Geschiedenis.
De eerste (primitieve) bewoning in Charlois gaat terug tot voor het jaar 1200. In 1458 wordt het gebied "De Reijerwaard" waar Charlois in ligt, door Filips van Bourgondië aan zijn zoon Karel de Stoute geschonken. In 1462 gaf Karel de Stoute het bestuur in handen van Matteys de Buyser, IJsbrand Uyt ten Hage, Arend van der Woude en Anthony Michelsz van Eversdijck. Zij kregen toestemming de grond te bedijken. In dezelfde akte werd bepaald dat de ingedijkte grond “voortaen heten sal ’t land van Charollais". Deze naam is afkomstig van het graafschap Charolais in het huidige Frankrijk dat ook in het bezit van Karel de Stoute was.
In 1895 werd de gemeente Charlois geannexeerd door Rotterdam, dat onmiddellijk op grote schaal havens ging aanleggen in het voorheen agrarische gebied.
Charlois was tot 2014 een deelgemeente en daarna tot 2022 een bestuurscommissiegebied binnen de gemeente Rotterdam. Sinds 2022 is de lokale zeggenschap verdeeld over vijf gekozen wijkraden.
In het oosten van Charlois ligt winkelcentrum Zuidplein en evenementenhal Ahoy.
Wijken.
Charlois kan worden opgedeeld in de volgende wijken:
Wijkraden.
Als deelgemeente is Charlois in 2014 opgeheven; ook de daarna geïnstalleerde gebiedscommissie bestaat niet meer. De gemeente Rotterdam ging in 2022 over op een stelsel van eenmaal per vier jaar gekozen wijkraden. Charlois kent vijf wijkraden: 
Vervoer.
In Charlois liggen de metrostations Slinge, Zuidplein en Maashaven, het eindpunt (Kromme Zandweg) van tramlijn 2, het eindpunt van buslijn 70 (Garage Sluisjesdijk) en over de Slinge gaat tramlijn 25 naar de Barendrechtse Vinex-wijk Carnisselande.

</doc>
<doc id="28312" url="https://nl.wikipedia.org/wiki?curid=28312" title="Lombardijen">
Lombardijen

Lombardijen is een wijk in Rotterdam, in het stadsdeel IJsselmonde. De wijk werd begin jaren 60 gebouwd als zelfstandige stadswijk en is sinds 1991 onderdeel van de deelgemeente IJsselmonde. In Lombardijen wonen ruim 14.000 mensen, van wie meer dan de helft alleenstaand of 50-plus is.
Indeling.
De wijk ligt ten westen van de spoorlijn Rotterdam - Dordrecht, binnen een straal van ruim een kilometer rondom station Rotterdam Lombardijen ofwel binnen een straal van ongeveer 700 meter om het kruispunt Spinozaweg, Molenvliet en Pascalweg.
Behalve het station heeft Lombardijen verschillende busverbindingen naar onder meer het winkelcentrum Zuidplein en tramlijn 2. De verkeersaders zijn de Molenvliet, de Pascalweg en de Spinozaweg, die onder meer aansluit op de uitvalsweg naar de zuidelijke Ringweg.
Lombardijen kan worden opgedeeld in de volgende buurten:
De wijk heeft langs het spoor twee bedrijventerreinen:
De wijk telt voornamelijk laagbouw (rijtjeswoningen) en flatwoningen. Verder herbergt Lombardijen het verzorgingshuis de Twee Bruggen, serviceflat 't Lichtpunt, verschillende andere ouderenwooncomplexen, scholen, kerken, een bibliotheek, een wijkcentrum, een park, kinderboerderij de Kooi, speeltuinen, sportvelden en een zestal winkelstraten. Ongeveer in het midden van de wijk ligt het Spinozapark.
Geschiedenis.
Lombardijen was een heerlijkheid die bestond uit één boerderij gelegen in de buurt van de huidige Vaanweg ter hoogte van het crematorium Rotterdam-Zuid en de kinderboerderij de Kooi. In 1817 werd Lombardijen formeel een gemeente maar het bestuur vond zowel voor als na 1817 plaats vanuit de heerlijkheid/gemeente IJsselmonde. In 1838 is Lombardijen formeel aan IJsselmonde toegevoegd.
De naam Lombardijen kan te maken hebben met de Italiaanse regio Lombardije: in Lombardijen is het woord Lommerd te herkennen, dat een moderne versie is van het middeleeuwse woord Lombard. Lombarden kwamen tegen het eind van de dertiende eeuw naar Nederland om te handelen in kredieten. Later werd het woord niet (alleen) meer voor Italianen gebruikt maar voor Nederlanders, inclusief Joden, die kredieten gaven en in de vijftiende eeuw ook voor de bank van lening zelf. Of en hoe lommerd/lombard iets te maken heeft met Lombardijen is onduidelijk.
Ontwikkeling.
Opbouw.
Na het bombardement in de Tweede Wereldoorlog werden niet alleen de verwoeste delen van de stad Rotterdam opgebouwd maar verrezen ook nieuwe wijken aan de rand. Het ontwerp van de wijk Lombardijen werd gemaakt door een studiegroep onder leiding van ir. A. Bos, directeur van de Dienst Volkshuisvesting. In eerste instantie wilde men de wijk in de vorm van Vreewijk bouwen maar uiteindelijk is het een tussenvorm geworden van stedelijke bouw en het tuindorp-karakter van Vreewijk, een afwisseling van hoogbouw en laagbouw. Het uiteindelijke plan voor de wijk werd ontworpen door ir. P. van Drimmelen van de Dienst Stadsontwikkeling. In het plan was ruimte ingeruimd voor verschillende wijkparken maar bij de uitvoering werden deze vervangen door het Spinozapark en verschillende groenstroken.
Masterplan Lombardijen.
Medio 2007 is een masterplan Lombardijen opgesteld dat een schets geeft hoe Lombardijen er tot 2015 moet gaan uitzien en wat de ambities zijn voor de langere termijn. De belangrijkste punten in de plannen zijn:
Qua wonen worden drie verschillende woonmilieus voorgesteld:
Kunst en cultuur.
Het Konijn.
Aan het begin van het pad richting kinderboerderij De Kooi staat een kunstwerk in de vorm van een konijn. Het speel- en kunstwerk "Het Konijn" was destijds onderdeel van een vrije opdracht voor drie kunstobjecten. Deze objecten moesten ook geschikt zijn als speelobject bij een drietal kinderboerderijen in Rotterdam. Kunstenares Ingrid Kruit (1943) maakte een gans (Europoort), een konijn (Lombardijen) en een kip (Ommoord). Op 30 maart 2013 is het oude houten konijn vervangen door een nieuwe. Het oude houten konijn stond er al rond de 30 jaar en was al eens in brand gestoken. Dit konijn bestaat uit metaal en heeft de kleuren van de kinderboerderij. Het nieuwe beeld werd onthuld door Tessa Vente, wijkconsulent bij Havensteder, en Nico Burggraaff, Penningmeester bij Huurders Platform Lombardijen.
Subcultureel poppodium Baroeg.
Aan de rand van het Spinozapark bevindt zich het onder hardcore, gothic en metalfans bekendstaande 'subcultureel poppodium' Baroeg. Sommige optredens en feesten trekken fans uit heel Nederland en soms het buitenland aan. Door het alternatieve karakter van deze club en haar gasten en vrijwilligers is er sprake van onbegrip en zelfs wantrouwen onder de bewoners. Daarentegen namen in de zomer van 2002 veel plaatselijke middenstanders deel aan de actie "Baroeg moet blijven" door pamfletten op de winkelruiten te plakken.

</doc>
<doc id="28313" url="https://nl.wikipedia.org/wiki?curid=28313" title="IJsselmonde (stadsdeel)">
IJsselmonde (stadsdeel)

IJsselmonde is een stadsdeel, voormalige gemeente en voormalige deelgemeente in de zuidoosthoek van de gemeente Rotterdam in de Nederlandse provincie Zuid-Holland. Het stadsdeel, waarvan de naam verwijst naar de ligging bij de monding van de Hollandse IJssel, heeft inwoners ().
Het stadsdeel wordt begrensd door de Nieuwe Maas in het noorden, het Dijkje, de Bolnesserkade en het Zevenbergsedijkje vormen de grens met Ridderkerk in het oosten en zuiden. Barendrecht grenst aan IJsselmonde in het zuiden; de grens bevindt zich in de buurt van de Wester Hordijk, de Kooiwalweg en de Maeterlinckweg. In het westen grenst IJsselmonde aan Charlois en stadsdeel Feijenoord; de grens wordt gevormd door de Vaanweg, de Smeetslandsedijk, Molenvliet en de spoorlijn Rotterdam - Dordrecht.
Het stadsdeel ligt op het noordoosten van het gelijknamige eiland, dat wordt omsloten door de Nieuwe Maas in het noorden, de Oude Maas in het zuiden en de Noord in het oosten.
Wijken en buurten.
IJsselmonde bestaat uit vier wijken die opgedeeld zijn in buurten:
Geschiedenis.
Al in 1072 komt de naam Islemunda voor, maar er zijn sporen gevonden van vissen, jagen en landbouw vanaf ongeveer 2500 v.Chr. Deze sporen worden gerekend tot de Vlaardingencultuur.
In 1382 wordt IJsselmonde genoemd: "Ic Clays van Cats ridder, doe kondich allen den ghenen die dese lettre sullen zien en horen dat ic Pieter Heykins sone die dese lettere hout verlien hebbe viftien gaerden lants die legghen t’Yselmonde tussen Janne Vere Betten soen en Ghenekijns lande".
In IJsselmonde stond tot 1900 het Kasteel van IJsselmonde.
1778 was er een eigen raad en begin 19e eeuw omvatte het grondgebied van IJsselmonde een groot deel van het huidige Rotterdam-Zuid. Tot 1941 was IJsselmonde een zelfstandige gemeente, waarna het door de stad Rotterdam werd geannexeerd.
IJsselmonde en het aan de overkant van de rivier liggende Kralingse Veer waren in de tweede helft van de 18e eeuw bekend in Rotterdam om hun zalmvisserij. Het visrecht was voorbehouden aan de familie Van Brienen, die de rechten verpachtte. Tot 1876 werden de rechten gepacht door het visserijbedrijf 'De Merode' dat gevestigd was aan de Groeneplaat, het latere Eiland van Brienenoord. Na 1876 werden de rechten overgenomen door 'De Goede Verwachting', dat gevestigd was op de buitengorzen in het oosten van IJsselmonde. Aan het eind van de negentiende eeuw nam de vangst dramatisch af door watervervuiling als gevolg van de industriële revolutie, en door overbevissing.
Een belangrijke ontwikkeling in de infrastructuur vond plaats in 1965, toen de Van Brienenoordbrug werd voltooid ten behoeve van de oostelijke ringweg om Rotterdam, waarvoor de A16 dwars door het dorp moest worden getrokken, met de zogenoemde 'Pierenpot' als wegenknooppunt.
Het stedenbouwkundige plan voor de wijk werd eind jaren ’50 ontworpen door ir. Van Drimmelen en vanaf begin jaren ’60 gerealiseerd. Duidelijk zichtbaar op de kaart is de structuur in de vorm van een bloem die voor de nieuwe zuidelijke tuinstad was bedacht: het centrumgebied met centrale voorzieningen als bloemhart en de woonwijken daaromheen als de bladeren van een bloem. IJsselmonde is de jongste wijk binnen de ruit van Rotterdam.
Geografie, openbare voorzieningen en infrastructuur.
Wat betreft politie valt IJsselmonde in het politiedistrict Feijenoord-Ridderster van de politieregio 17 (Rotterdam-Rijnmond). Het politiebureau van het stadsdeel is te vinden tegenover De Kuip aan het Cor Kieboomplein, naast de Pathé-bioscoop. Een voor publiek niet opengesteld wijkbureau is gevestigd aan de Beverwaardseweg 357.
Grofweg in het centrum van het stadsdeel bevindt zich winkelcentrum Keizerswaard. Daar dichtbij is een groot park, genaamd de Twee Heuvels. In het noordwestelijk deel staat stadion De Kuip.
Wegverkeer.
Door het stadsdeel loopt het deel van de A16 tussen knooppunt Ridderkerk en de Van Brienenoordbrug. De afrit Feijenoord leidt naar de Stadionweg en de Adriaan Volkerlaan. De Adriaan Volkerlaan sluit aan op de overige doorgaande wegen: Olympiaweg, Groenix van Zoelenlaan, Kreekhuizenlaan, Spinozaweg en IJsselmondse Randweg.
Openbaar vervoer.
In het stadsdeel ligt het treinstation Rotterdam Lombardijen. De tramlijnen 2, 20 en 23 lopen door de wijk. Lijn 2 loopt vanaf Charlois via metrostation Maashaven en station Lombardijen naar Keizerswaard, waar ook de gebiedscommissie is gevestigd. Lijn 20 start bij Rotterdam Centraal en lijn 23 bij het Marconiplein. Lijn 20 loopt via de Beijerlandselaan, de Molenvliet en station Lombardijen naar de voormalige IJsbaan Thialf. Lijn 23 loopt via de Stadionweg langs De Kuip ook naar Keizerswaard en rijdt vanaf daar verder naar de Beverwaard.
Politiek.
De deelgemeente IJsselmonde werd in 1980 opgericht en bestond aanvankelijk uit de wijken Groot-IJsselmonde en Oud-IJsselmonde. De Beverwaard was toentertijd nog volop in aanbouw. Als laatste werd in 1991 Lombardijen aan de deelgemeente toegevoegd.
Deelname aan het (dagelijks) bestuur van de voormalige deelgemeente is voor sommigen een opstap gebleken voor een verdere politiek carrière: zo maakten onder anderen Yvonne van Mastrigt (PvdA; deelraadsvoorzitter tussen 1998 en 2004), Wim de Gelder (GroenLinks) en Bram van Hemmen (CDA) na hun periode in IJsselmonde carrière als burgemeester van verschillende Nederlandse gemeenten.
De deelgemeente is in 2014 opgeheven en de deelgemeenteraad is vervangen door een gebiedscommissie.
Recentelijk is IJsselmonde een bolwerk van leefbaar Rotterdam die elke stembureau ruim gewonnen heeft.
Zetelverdeling deelraad resp. gebiedscommissie.
De onderstreepte getallen vormen de hieruit onderhandelde bestuursmeerderheid.

</doc>
<doc id="28314" url="https://nl.wikipedia.org/wiki?curid=28314" title="Hoogvliet (stadsdeel)">
Hoogvliet (stadsdeel)

Hoogvliet is een dorp binnen de gemeente Rotterdam in de Nederlandse provincie Zuid-Holland. Het dorp ligt op het eiland IJsselmonde, aan de Oude Maas. Het dorp telt 34.495 inwoners (31 juli 2017) en heeft een oppervlakte van 10,73km². Hoogvliet ontstond waarschijnlijk in de dertiende eeuw en werd in 1934 geannexeerd door de gemeente Rotterdam.
Geschiedenis.
Hoogvliet is een voormalig dorp en gemeente in Zuid-Holland. De oudste vermelding van Hoogvliet – in vroeger eeuwen Oedenvliet, Oudenvliet en Odenvliet genoemd – dateert van 26 mei 1326 (Archief heren Van Putten &amp; Strijen inv. nr. 144). Het is genoemd naar Oda (Oede) van Putten, middelste van drie dochters van Heer Nicolaas III van Putten en zijn vrouw, Vrouwe Aleida van Strijen, die dit gebied als bruidsschat meekreeg bij haar huwelijk in 1315 met Willem IV van Horne. Tot 1811 bleef Hoogvliet een zelfstandige ambachtsheerlijkheid. Van 1811 tot 1818 behoorde Hoogvliet tot de gemeente Poortugaal. Van 1818 tot 1934 was Hoogvliet (weer) een zelfstandige gemeente, die de laatste decennia van haar zelfstandigheid een burgemeester deelde met het dorp Pernis.
Annexatie.
Hoogvliet werd op 1 mei 1934 tegelijk met Pernis ingelijfd bij de gemeente Rotterdam, hoewel een overgrote meerderheid van de inwoners daar fel tegenstander van was. Pernis telde op dat moment 2539 inwoners, Hoogvliet 682. Het grondgebied werd voor een klein gedeelte in gebruik genomen als industrieterrein. In de jaren 50 en 60 van de twintigste eeuw onderging het van oorsprong kleine dijkdorp een enorme groei. Vrijwel het gehele oorspronkelijke dorp is daarbij afgebroken. Alleen in het gebied rond de Dorpskerk staan nog enkele oorspronkelijke gebouwen. Het haventje werd gedempt. Op de plek van de oude dorpskern verscheen in de jaren 60 een nieuw winkelcentrum, "de Binnenban". De dorpsbegraafplaats bij de kerk veranderde in een parkeerplaats. Het aantal woningen nam met duizenden toe, Hoogvliet werd woonplaats van velen die werkzaam waren in de petrochemische industrie of bij toeleveranciers daarvan.
Wijken.
Voor de gemeentelijke herindeling van 1 januari 1985 waarbij Boomgaardshoek, Zalmplaat en Meeuwenplaat aan de rest van Hoogvliet werden overgedragen en Poortugaal evenals het aanpalende Rhoon opging in de gemeente Albrandswaard, droegen Meeuwenplaat en Zalmplaat de officiële plaatsnaam Meeuwenplaat-Zalmplaat (gemeente Poortugaal), al werd deze plaatsnaam door niemand gebruikt.
De wijk Boomgaardshoek heette samen met de Hoogvlietsekerkweg officieel Poortugaal-West, maar aangezien er zich een flink weiland tussen de Boomgaardshoek en Poortugaal-Dorp bevindt en aan de andere kant van de Boomgaardshoek slechts de metrobaan de grens vormde tussen Poortugaal-West en Hoogvliet, werd de Boomgaardshoek door de meeste inwoners tot Hoogvliet gerekend.
Verkeer en vervoer.
Hoogvliet heeft aansluitingen op de snelwegen A4 (Beneluxtunnel) en A15 (Botlekbrug). Twee bruggen over de Oude Maas, de Spijkenisserbrug en de Botlekbrug, verbinden de plaats met Spijkenisse, de Botlek en de A15. De op één na langste weg van Nederland, de Groene Kruisweg, doorkruist Hoogvliet. Ook is Hoogvliet aangesloten op het Rotterdamse metronet. De drie Hoogvlietse metrostations worden bediend door de lijnen C en D. Het busnet in Hoogvliet wordt ook bediend door de RET. De buslijnen door Hoogvliet zijn lijnen 61 en 62 door Westpunt en Oudeland en lijn 63 door Zalmplaat en Meeuwenplaat. De nachtbussen (BOB-bussen) B7 en B8 rijdt in de nachten van vrijdag op zaterdag en van zaterdag op zondag.
Winkelen.
In het Middengebied bevindt zich winkelcentrum "de Binnenban". Op donderdag vindt de weekmarkt plaats op de parkeerplaats aan de westzijde van het winkelcentrum. Verder zijn in de woonwijken enkele kleine winkelcentra voor de dagelijkse boodschappen.
Bestuur.
Tot 2014 was Hoogvliet een deelgemeente. In dat jaar is deze vervangen door een 'gebiedscommissie'.
Zetelverdeling deelraad resp. gebiedscommissie.
De onderstreepte getallen vormen de hieruit onderhandelde bestuursmeerderheid.
Onderwijsinstellingen.
Campus Hoogvliet.
Op de Campus Hoogvliet zijn sinds 2014 drie scholen gevestigd: ROC Zadkine Hoogvliet (met onder meer de Veiligheidsacademie), Penta College Hoogvliet en Einstein Lyceum.
Behalve scholen bevinden zich op de Campus Hoogvliet een sportaccommodatie, de Artstudio Hoogvliet en een honderdtal studentenwoningen.
Eind 2020 ontstond er in het Middengebied een samenwerking tussen kunstenaars en de gemeente Hoogvliet onder de naam Stroming. Het voormalige schoolgebouw aan de Cloese is aan zijn metamorfose tot kunstenaarsaccommodatie begonnen, met als overkoepelend orgaan Stichting Kunst Accommodatie Rotterdam (SKAR). Vanuit meerdere disciplines wordt er nagedacht over de toekomst van het gebouw.

</doc>
<doc id="28315" url="https://nl.wikipedia.org/wiki?curid=28315" title="Delfshaven (stadsdeel)">
Delfshaven (stadsdeel)

Delfshaven is een bestuurscommissiegebied van de gemeente Rotterdam. Delfshaven heeft een oppervlakte van 5,80 km² en telde in 2019 76.215 inwoners. Oorspronkelijk was Delfshaven een onderdeel van Delft, maar in 1795 werd het een zelfstandige gemeente, en in 1886 door Rotterdam geannexeerd.
Delfshaven ontstond in 1389, toen de "Delfshavense Schie" werd gegraven om de stad Delft een verbinding met de Maas te geven. Sindsdien konden de schepen vanuit Delft via de Delftse en Delfshavense Schie de Nieuwe Maas bereiken. Rondom de sluis ontstond het havenstadje 'Delfshaven'. Het had de status van een 'kolonie van Delft'. Een terugslag in de groei vond plaats toen aan het eind van de Hoekse en Kabeljauwse twisten (rond 1490) de Hoeken enorme verwoestingen aanrichtten.
In het begin van de zestiende eeuw telde Delfshaven iets meer dan 100 huizen en 400 inwoners. 
Hoogtepunten uit de geschiedenis.
Het oude "Historisch Delfshaven", de volksbuurt Spangen en het rustige Oud-Mathenesse zorgen voor veel variatie in dit stadsdeel. Enkele hoogte- en dieptepunten uit de rijke historie van Delfshaven zijn, in chronologische volgorde:
Demografische ontwikkelingen.
Tussen ongeveer 1980 en 2000 trokken vele autochtone gezinnen weg uit Delfshaven. Hiervoor in de plaats kwamen nieuwkomers, die vaak in achterstandssituaties verkeerden. De werkloosheid steeg en de drugsoverlast nam toe. Halverwege de jaren negentig kwam daartegen verzet, onder leiding van Annie Verdoold. Door de goede samenwerking tussen bewoners, politie, zorginstellingen en gemeente zijn de problemen toen flink afgenomen. Maar vooral in sommige delen van Spangen en Schiemond kunnen nog veel zaken verbeterd worden.
Bestuur.
Zetelverdeling deelraad resp. gebiedscommissie.
De onderstreepte getallen vormen de hieruit onderhandelde bestuursmeerderheid.
In 2014 is de deelgemeente opgeheven en vervangen door een 'bestuurscommissiegebied'. In 2018 kregen binnen de Delfshavense wijken Middelland en Oud-Mathenesse een geloot wijkcomité. De andere vijf wijken bleven vertegenwoordigd worden door de gekozen gebiedscommissie.

</doc>
<doc id="28316" url="https://nl.wikipedia.org/wiki?curid=28316" title="Spangen (Rotterdam)">
Spangen (Rotterdam)

Spangen is een wijk in Rotterdam, in het stadsdeel Delfshaven.
Beschrijving.
Spangen is een stadswijk in het westen van de stad met ongeveer 9500 inwoners. Vanaf het centrum wordt de entree tot Spangen gevormd door de Mathenesserbrug over de Delfshavense Schie. De brug zet zich voort in de Mathenesserweg, die de scheidslijn vormt tussen de wijken Tussendijken (links) en Spangen (rechts). De buurt tot aan de Mathenesserdijk wordt 'bovendijks' Spangen genoemd. Aan de voet van de dijk, van de kade langs de Delfshavense Schie tot aan de Spaansebocht in het westen en de Horvathweg in het noorden, ligt 'benedendijks' Spangen.
Het ontwerp van de wijk is wereldwijd beroemd onder architecten en stedenbouwkundigen, maar dat is voor de argeloze bezoeker niet het eerste dat opvalt. Spangen is in sociaal-economisch opzicht een van de armste stadswijken van het land. Diverse blokken worden gerestaureerd, andere staan nog op de nominatie en zijn in de tussentijd dichtgespijkerd. De bevolking heeft voor ruim 85 procent een recente migratieachtergrond. Met vallen en opstaan probeert de wijk zich te verheffen uit de ellende van de jaren tachtig en negentig van de twintigste eeuw (zie onder).
Midden in Spangen staat het oudste voetbalstadion van Nederland, het Kasteel van Sparta uit 1916. Dit stadion werd in 1999 volledig gerenoveerd en staat nu officieel bekend als het Sparta-Stadion Het Kasteel.
Bij het Spiekmanmonument op het P.C. Hooftplein (meer informatie hieronder) wordt elk jaar op 1 mei de Internationale gezongen door een aantal socialisten, waaronder raadsleden.
Geschiedenis.
Het ontstaan.
In de dertiende eeuw behoorde dit gebied bij het ambacht Hogenban. In de dertiende eeuw stond in de Spangense polder het kasteel Spangen, dat door de Delftenaren in 1574 met de grond gelijk werd gemaakt. In 1340 werd er door Willem van Henegouwen al gesproken over het doortrekken van de Schie naar de Maas. Dit was vooral in het belang van de stad Delft. In 1389 werd er werk van gemaakt. Waar het kanaal uitkwam op de Maas kreeg Delft zijn eigen haven, Delfshaven.
Tot het begin van de twintigste eeuw was de polder ten westen van het kanaal onbebouwd. Door de toestroom van vele nieuwe arbeiders naar het snel groeiende Rotterdam was uitbreiding naar het westen, richting Schiedam, noodzakelijk. Ir. A. Stale van de gemeente had de leiding. Het verheffen van de arbeidersklasse was een taak die de overheid op zich nam, en een van de speerpunten was het zorgen voor moderne, goede huisvesting. A.C. Burgdorffer, directeur van de Dienst Plaatselijke Werken, gaf de opdracht aan ir. Pieter Verhagen (specialist in stadsuitbreiding) om volgens de modernste inzichten een geheel nieuwe arbeiderswijk te bouwen. Het stratenplan werd geheel symmetrisch aangelegd. Een nieuwigheid was de invoering van gemeenschappelijke tuinen. Dankzij de oprichting van de Gemeentelijke Woningdienst in 1917 konden architecten als Oud, Brinkman, Buskens, Kruithof en Meischke en Schmidt in de nieuwe wijk grote woningbouwprojecten realiseren. De meest gerenommeerde kunstenaars en ontwerpers, zoals Theo van Doesburg leverden bijdragen aan het ontwerp. Het woonblok aan de Justus van Effenstraat, het Justus van Effencomplex van architect Michiel Brinkman, is wereldberoemd.
Midden in de wijk stond het hypermoderne voetbalstadion van Sparta. Deze club, opgericht in 1888, was tussen 1909 tot en met 1915 vijf keer landskampioen geworden. In 1916 werd dit beloond met het eerste stadion in Nederland. Als herinnering aan het oorspronkelijke slot in deze polder kreeg de voorgevel trekjes van een kasteel. Om het stadion heen werd de woonwijk Spangen gebouwd.
In 1923 werd er op het P.C. Hooftplein een door Berlage ontworpen monument opgericht ter nagedachtenis aan de jonggestorven Hendrik Spiekman, het eerste socialistische raadslid van Rotterdam, die een groot voorvechter was geweest van sociale woningbouw.
Na 1950.
Tot in de jaren vijftig, zestig was Spangen een nette wijk, waarin veel ambtenaren, onderwijzers en ambachtslieden woonden. Sparta was een topclub, die in 1959 nog landskampioen werd.
Twintig jaar later was Spangen onherkenbaar veranderd. De huizen waren slecht onderhouden en de meeste oorspronkelijke Spangenaren verhuisd naar elders. In hun plaats kwamen de armsten, waaronder veel migranten. Huisjesmelkers kochten woningen op en de boel verpauperde in een hoog tempo. De gemeente maakte plannen voor renovatie, maar daarvan kwam weinig terecht doordat de onteigening van de huisjesmelkers veel langer duurde dan men had ingeschat. De deels dichtgetimmerde woningen trokken nu veel junks en drugsdealers aan.
Het in de jaren twintig met zo veel elan opgebouwde Spangen was nu een toevluchtsoord voor verslaafden en criminelen. Dagelijks kwamen er tientallen drugskoeriers uit Noord-Frankrijk op bezoek om een voorraad verdovende middelen in te slaan. Ontwikkelingen elders in de stad, zoals de sluiting van het beruchte Perron Nul bij het Centraal Station en de verplaatsing van de tippelzone van de G.J. de Jonghweg naar de Keileweg (begin jaren negentig) zorgden ervoor dat Spangen de twijfelachtige eer kreeg te verworden tot een van de eerste 'no go areas' in Nederland. Voetbalclub Sparta, met wie het in de competitie ook al niet zo best ging, zocht naar andere huisvesting, waarbij zelfs werd gedacht aan Capelle aan den IJssel.
De overgebleven bewoners begonnen steeds feller te protesteren tegen deze ontwikkelingen. Auto's met een Frans kenteken werden tegengehouden, soms met geweld. Annie Verdoold werd de spreekbuis van de bewoners. Spangen kreeg landelijke bekendheid als uiterst gevaarlijke wijk. Hieraan heeft de wijk ook de televisieserie "Spangen" te danken. De serie werd tussen 1999 en 2006 uitgezonden, met Linda de Mol als politieagente.
Renovatie na 2000.
Halverwege de jaren negentig leken de bewoners eindelijk te worden gehoord. Burgemeester Bram Peper bracht een bezoek aan de wijk. Daarna leek het tij te keren. In het post-Fortuyn-tijdperk begon de gemeente werk te maken van de renovaties. Spangen werd aangemerkt als 'hotspot', dat wil zeggen als probleemwijk met de hoogste prioriteit. De al vele jaren dichtgetimmerde blokken werden eindelijk gesloopt en langs de Delfshavense Schie verrezen koopappartementen. Huisjesmelkers werden aangepakt. De woningbouwvereniging zorgde voor betaalbare huurwoningen. Beetje bij beetje kwamen ook de hogere inkomens terug, mede dankzij gemeentelijke projecten in de periode 2003-2008, waarbij bewoners 'gratis' huizen aangeboden kregen als zij zich verenigden in een Vereniging van Eigenaars en dan financieel en praktisch meehielpen om zogenaamde kluswoningen op te knappen, alvorens daar zelf te gaan wonen. Het Wallisblok in Spangen is daar een voorbeeld van.
Sparta bleef uiteindelijk in Spangen en het 'Kasteel' (het Sparta-stadion) werd ingrijpend verbouwd, waarbij het veld een kwartslag werd gedraaid.

</doc>
<doc id="28317" url="https://nl.wikipedia.org/wiki?curid=28317" title="Kralingen">
Kralingen

Kralingen is een voormalige gemeente in de Nederlandse provincie Zuid-Holland en thans wijk in Rotterdam. Kralingen werd in 1895 bij Rotterdam gevoegd en maakt nu - samen met Crooswijk, Struisenburg en De Esch - deel uit van het bestuurscommissiegebied Kralingen-Crooswijk. Aan de rand van Kralingen ligt de Kralingse Plas, omringd door het Kralingse Bos. Midden in Kralingen ligt de Oudedijk. Kralingen is een wijk met twee buurten: Kralingen-West en Kralingen-Oost.
Kralingen-Oost behoort tot de duurste woonwijken van Nederland. Kralingen-West is, net als de naburige wijk Crooswijk, een volksbuurt met goedkope sociale woningbouw met een cumulatie van problemen zoals werkloosheid, drugsgebruik, schooluitval en dergelijke. Scholen en andere voorzieningen in Kralingen zijn overwegend gesegregeerd naar sociale klasse, hoewel sommige wijkbewoners rond 2010 initiatieven namen om daar verandering in te brengen. Op de Nieuw Park Rozenburgschool, de Arentschool en bij voetbalclub Excelsior waren daar voorbeelden van te zien.
Accommodaties.
Aan de oostelijke rand van Kralingen, nabij het metrostation Kralingse Zoom, bevinden zich de gebouwencomplexen van het Brainpark aan de A16, de Hogeschool Rotterdam en de campus Woudestein van de Erasmus Universiteit. Vanuit deze hoogbouw kijkt men uit over de voetbalvelden van voetbalclub Excelsior. Sinds 1899 is er Victoria voor hockey, squash en tennis. Het is een van de vier oudste hockeyclubs van Nederland. De "Rotterdamse Manège", opgericht in 1837 voor de paardensport, verhuisde in 1937 naar de Kralingseweg en beschikt daar over twee binnenbanen en een buitenbaan naast het terrein van het internationaal bekende Concours Hippique International Officiel (CHIO). De naastgelegen Openbare Golfbaan Kralingen, thuislocatie van Golfclub Kralingen, is de laagst gelegen golfbaan van Europa. De baan ligt op zeven meter beneden NAP. In juni 2013 maakte het gemeentebestuur bekend dat 2,5 miljoen euro besteed zal worden voor de aanleg van een schaatsbaan in Kralingen. De baan wordt elke winter gebouwd op het sportpark van hockeyclub Leonidas.
Een deel van Kralingen is een beschermd stadsgezicht. De wijk kent een groot aantal rijksmonumenten, waaronder het Libanon Lyceum, de molens De Lelie en de Ster, de Sint-Lambertuskerk, de Hoflaankerk, het Oostelijk Zwembad, de ophaalbrug van het landgoed Ypenhof, de Watertoren en de hofjes Uit liefde en voorzorg en Kuyl’s Fundatie.

</doc>
<doc id="28318" url="https://nl.wikipedia.org/wiki?curid=28318" title="Carnisse Grienden">
Carnisse Grienden

De Carnisse Grienden is een natuurgebied in de Nederlandse provincie Zuid-Holland, dat bestaat uit zeldzame zoetwatergetijdegrienden die deels verwilderd zijn en deels in cultuur gebracht. Ze liggen langs de rivier de Oude Maas, in de gemeenten Albrandswaard en Barendrecht. In het noorden bevindt zich de Vinex-locatie Carnisselande.
Aan de oostelijke kant van de grienden zijn het voormalige haventje van Carnisse en de Jan Gerritsepolder te vinden. Aan de westelijke kant bevinden zich de Rhoonse Grienden.
De vele knotwilgen staan bij vloed bijna geheel onder water, wat de wandelaar een zeldzaam schouwspel oplevert; alleen het smalle wandelpad is dan nog droog. Naast de vele vogels die er nestelen, is de flora van grote rijkdom. Veel zeldzame planten voelen zich thuis in dit bijzondere moerasachtige gebied.
Vereniging.
In de jaren zeventig waren er plannen om de grienden op te spuiten met bagger en er een recreatiegebied van te maken. Deze plannen zijn mede door protesten van de werkgroep "Redt de Carnisse Grienden" niet doorgegaan. Deze werkgroep is na 1972 doorgegaan als "Vereniging de Carnisse Grienden". De vereniging heeft anno 2012 vierhonderd leden en komt op voor de instandhouding van de Carnisse en Rhoonse Grienden. Ze bevordert de bekendheid van de gebieden door het organiseren van excursies en wandelingen onder leiding van een natuurgids. De organisatie is ook betrokken bij de inrichting van het nieuw aan te leggen Landschapspark Buytenland van Rhoon. Er heerst echter onenigheid tussen delen van de lokale bevolking die voorstander zijn van meer natuur en recreatie en het andere kamp wat liever de agrarische inrichting wil behouden.

</doc>
<doc id="28319" url="https://nl.wikipedia.org/wiki?curid=28319" title="Overschie (stadsdeel)">
Overschie (stadsdeel)

Overschie is een wijk en stadsdeel van de gemeente Rotterdam. Overschie telde op inwoners en heeft een oppervlakte van 15,80 km².
Geschiedenis.
Overschie is een voormalige gemeente in Zuid-Holland. De naam "Overschie" wordt reeds in de tiende eeuw genoemd ('Ouwer Schie'), toen het dorp een kleine nederzetting in een groot moerasgebied was.
In Overschie komen de vier wateren bij elkaar die alle vier kortweg met Schie worden aangeduid: De "Delfshavense Schie", de "Delftse Schie", de "Rotterdamse Schie" en de "Schiedamse Schie". De Schie werd een belangrijke transportroute in de dertiende eeuw, toen de Schielands Hoge Zeedijk werd aangelegd tussen Vlaardingen en Gouda, waarbij twee havens werden gecreëerd bij de Schie en de Rotte. De eerste werd belangrijk voor de ontwikkeling van Overschie, de tweede voor die van Delfshaven ("Delfts Haven" geeft aan dat deze haven belangrijk was voor de stad Delft). De Schiedamse Schie dateert uit ca. 1250. In 1340 kreeg de stad Rotterdam toestemming om een kanaal te graven tussen het centrum en Overschie: De Rotterdamse Schie. De Delfshavense Schie werd in 1389 gegraven.
Tijdens de Hoekse en Kabeljauwse twisten kreeg Overschie het zwaar te verduren. Het lag tussen het Kabeljauwse Delft en het Hoekse Rotterdam en is afwisselend door beide partijen ingenomen, waarbij relatief veel inwoners het leven lieten. De kerk en een aantal huizen werd in 1489 in brand gestoken toen de Rotterdammers het dorp weer moesten opgeven.
Terwijl de plaatsen rond Overschie groeiden, is de plaats zelf altijd klein gebleven. Uiteindelijk is Overschie in augustus 1941 door de buurgemeente Rotterdam geannexeerd. Direct na de oorlog is de gemeente Rotterdam begonnen met de bebouwing van de Kleinpolder. Het was een pilot-project met materialen en prefab-methoden om de bouwtijd te versnellen.
Bestuur.
Rotterdam heeft vanaf 1945 een zekere decentralisatie nagestreefd. Meteen na de oorlog zijn daarom wijkraden opgericht, ook in de delen van de stad die van oudsher zelfstandige gemeenten waren zoals Overschie en Hillegersberg. Het gemeentehuis werd een hulpsecretarie, waar burgerzaken dicht bij de mensen konden worden afgewikkeld. De wijkraden konden de gemeenteraad gevraagd en ongevraagd adviseren. Op den duur vroegen de wijkraden om meer bevoegdheden. Uiteindelijk is daarnaar geluisterd en rond 1980 ontstonden de deelgemeenten. Deze werden in 2014 door de centrale overheid, het Rijk, opgeheven; de formele vertegenwoordiging van de wijk is nu een "gebiedscommissie".
Geografie.
Het oude Overschie is redelijk goed intact gebleven. De Dorpsstraat ligt bij de plek waar de vier Schieën uiteen gaan. Aan weerszijden staan historische huisjes, met als opvallendste bouwwerken het Raedthuys, de Hervormde en de Rooms-katholieke kerk. Net buiten het dorp ligt het landgoed De Tempel met een baroktuin uit de achttiende eeuw.
Overschie is een van de meest uitgestrekte Rotterdamse stadsdelen, het is met een inwonertal van ruim 17.000 relatief dunbevolkt. De naoorlogse woonwijken zijn ruim opgezet en omgeven door groen. Het stadsdeel bestaat uit de oude dorpskern en de statige Rotterdamse Rijweg, Schiewijk uit 1922 en woonwijken uit de tijd van de wederopbouw. De laatst gebouwde wijk is Park 16Hoven. Het Overschiese woongebied wordt door Rijksweg 13 doorsneden. Tegen Overschie aan bevinden zich economische pijlers als vliegveld Zestienhoven en de bedrijventerreinen de Spaanse Polder en Rotterdam-Noordwest.
Winkelconcentraties zijn er aan Abtsweg, Hoornweg en Burgemeester Baumannlaan. Op de hoek van de Van Noortwijckstraat en Duyvesteynstraat wordt sedert 1958 iedere vrijdag markt gehouden. Overschie had anno 2010 vijf basisscholen.
Bestuur.
Zetelverdeling deelraden resp. gebiedscommissies.
De onderstreepte getallen vormen de hieruit onderhandelde bestuursmeerderheid.
Trivia.
Begin jaren 1990 woedde in Overschie er een familievete die regelmatig het landelijk nieuws haalde. In 2009 maakte Peter R. de Vries hier een reportage over genaamd "De oorlog in Overschie".

</doc>
<doc id="28320" url="https://nl.wikipedia.org/wiki?curid=28320" title="Hillegersberg">
Hillegersberg

Hillegersberg is een wijk in het Rotterdamse stadsdeel Hillegersberg-Schiebroek. Hillegersberg was een zelfstandige gemeente waaronder ook het grondgebied van de huidige wijk Ommoord behoorde, totdat het op 1 augustus 1941, net als Overschie, Schiebroek en IJsselmonde, bij de gemeente Rotterdam werd gevoegd.
Geschiedenis.
Hillegersberg is vernoemd naar Hildegard van Vlaanderen, echtgenote van graaf Dirk II van Holland en West-Friesland. Deze graaf was in de tiende eeuw eigenaar van "Bergan", dat in oud-Hollands versterkte plaats of gehucht betekent.
De oude dorpskern rond de Hillegondakerk is nog goed herkenbaar. Het dorp ontstond op een heuvel, ook donk of morre genoemd. Het is een zandrug in het veengebied, ontstaan uit verstoven zand van drooggevallen rivierbeddingen. De rivierduinen zijn gevormd in de late ijstijd. Vuursteenvondsten duiden op een pre-historische bewoning. Ook Romeins aardewerk en penningen zijn gevonden, evenals een borstbeeld van keizer Hadrianus.
Volgens de legende van Hillegersberg is de zandberg ontstaan doordat de reuzin Hillegonda zand uit haar schort zou hebben verloren. Op de zandheuvel bouwde zij haar huis en zo ontstond Hillegersberg, de berg van Hillegonda. De reuzin Hillegonda met gescheurd schort siert het Wapen van Hillegersberg.
Op de heuvel bevonden zich een kerk en een kasteel, Huis ten Berghe. De burcht werd voor het eerst genoemd in een oorkonde van 2 november 1269 als in leen bij Vranke Stoep van Hildegardsberg. Ook in lijsten van parochies waar rond 1270 tienden werden geheven om de kruistochten te financieren wordt onder andere Hildeghersbergh genoemd. In 1343 was Heer Kerstant van den Berge eigenaar van de kerk en de burcht. Naar verluidt is Willem van Hildegaersberch hier geboren. W. van Hildegaersberch (ca. 1350 - ca. 1408) geldt als de eerste middeleeuwse 'sprookspreker' van Nederland. Graaf Willem VI krijgt in 1409 een boek aangeboden met "vele scone sproke die Willem van Hillegaersberge gemaakt hadde".
In 1426 werden kerk en kasteel door de legers van Jacoba van Beieren verwoest, tijdens de Hoekse en Kabeljauwse twisten. De restanten van de donjon liggen naast de Hillegondakerk in een hoek van het kerkhof, die in zijn tegenwoordige vorm uit circa 1500 dateert. Bij de herbouw is gebruikgemaakt van de gedeeltelijk gespaarde oude toren.
In 1811 scheidde Bergschenhoek zich af van Hillegersberg. Het grondgebied van het huidige Ommoord behoorde ook tot de gemeente. 
In 1885 telde Hillegersberg 2.000 inwoners, in 1904 waren dat er 7.000. De grens tussen Hillegersberg en Rotterdam is meerdere malen gewijzigd. In 1904 werd er in de Tweede Kamer besloten tot een wijziging die een deel van het grondgebied van Hillegersberg aan Rotterdam toevoegde. In 1920 gebeurde dit opnieuw: de grens lag oorspronkelijk aan het einde van de Bergweg, grote delen van het huidige Rotterdamse Oude Noorden hoorden bij Hillegersberg. Door de 'overdracht' van het gebied tussen de Ceintuurbaan en de Heulbrug aan Rotterdam liep het inwonertal weer terug tot 5.000 in 1920. Daarna groeide de gemeente sterk: in 1931 15.000, in 1936 21.000 tot 26.000 in 1941 toen Hillegersberg door Rotterdam werd geannexeerd. Hillegersberg had een grote aantrekkingskracht voor nieuwe welgestelde bewoners, onder andere vanwege de Bergse Plassen, en trekpleisters als het Plaswijckpark en Lommerrijk.
De laatste burgemeester van Hillegersberg was Frederik Hendrik van Kempen (1879-1966). Naar hem is net voor de annexatie door Rotterdam in 1941 een straat in Hillegersberg vernoemd. Hetzelfde gebeurde voor Adrianus Johannes Breedveld (1873-1962), vanaf 1918 gemeenteraadslid en wethouder van 1919-1931, Maarten Dijkshoorn (1848-1930) van 1887-1927 gemeenteraadslid en eveneens wethouder en Johannes van Ballegooij (1889-1970), van 1925 tot aan het eind in 1941 gemeentesecretaris van Hillegersberg.
Het (laatste) raadhuis van Hillegersberg is de villa Buitenlust aan de C.N.A. Looslaan 1. Deze villa is in 1884 gebouwd in de stijl van de neorenaissance door architect J.J. van Waning (1830-1917), in opdracht van de familie De Kat. In de loop van de tijd heeft de villa meer gebruikers en functies gehad. Het pand, tot een recente renovatie nog twee decennia kantoor van de Rotterdamse deelgemeente Hillegersberg-Schiebroek, was ook het raadhuis van de nog zelfstandige gemeente Hillegersberg tussen 1921 en 1941 en sedert 1941 hulpsecretarie van de Rotterdam en als zodanig een gewilde trouwlocatie. Sedert 2014 is een kinderopvang gehuisvest in de villa.
Geografie.
Hillegersberg ligt aan de noordkant van de gemeente Rotterdam. Het is gelegen in een water- en lommerrijk gebied, de Bergse Plassen, twee voormalige veenafgravingen. Aan de oostelijke kant wordt Hillegersberg begrensd door de rivier de Rotte. Het dorp bevat (sinds de toevoeging van nieuw-Hillegersberg) drie winkelcentra: het oorspronkelijke dorp zelf (rond de oude kern - Bergse Dorpsstraat, Weissenbruchlaan), de Kleiweg plus omliggende winkels en het (kleine) winkelcentrum aan de Van Beethovensingel. De deelgemeente Hillegersberg-Schiebroek had in 2023 44.485 inwoners.

</doc>
<doc id="28321" url="https://nl.wikipedia.org/wiki?curid=28321" title="Noordereiland (Rotterdam)">
Noordereiland (Rotterdam)

Het Noordereiland in Nederland is een eiland in de Nieuwe Maas in Rotterdam, verbonden door de Willemsbrug en Koninginnebrug. Het heeft 3600 inwoners en is onderdeel van het stadsdeel Feijenoord in Rotterdam-Zuid. Sinds 2005 heeft het eiland de status van beschermd stadsgezicht.
In 1600 is het nog niet bestaande Noordereiland een zandplaat aan de oever van de Maas, waar misdadigers verhangen werden aan de admiraliteitsgalg. Het Noordereiland dankt zijn naam aan de Noorderhaven (tegenwoordig Koningshaven) die onder leiding van C.B. van der Tak tussen 1872 en 1874 werd gegraven. Door het graven van de Noorderhaven werd het Noordereiland afgescheiden van het toenmalige eiland Fijenoord. Mannen zoals Van der Tak, Rose, Thorbecke, Heemskerk, Pincoffs, alsmede de Rotterdamse Handelsvereniging, staan aan de wieg van de ontwikkelingen in het gebied. De Rus Achilles de Khotinsky bouwt in 1884 aan de Prins Hendrikkade 35 de eerste gloeilampen- en accumulatorenfabriek van Nederland. Rond 1900 wonen er ca. 8.000 mensen op het eiland. Tussen 1926 en 1929 worden de draaibruggen vervangen door De Hef en de Koninginnebrug, een basculebrug. In 1907 opende de gemeente Rotterdam een drijvende houten bad- en zweminrichting aan de Maaskade, die in 1962 gesloten werd wegens vervuild rivierwater en omdat er geen geld meer voor onderhoud was.
Tot de laatste tien jaren van de twintigste eeuw kenmerkte het eiland zich door een grote bedrijvigheid. Zowel aan de Maaskade, aan de noordzijde van het eiland, als aan de Prins Hendrikkade aan de zuidzijde lagen de binnenvaartschepen soms vijf tot zes rijen breed. De Stoomboot en transportonderneming W. van Driel, was sinds 1915 gevestigd in een pand aan de Maaskade en uitgegroeid tot het belangrijkste overslagbedrijf in de Rotterdamse haven. Sinds 1979 is het pand in gebruik bij makelaardij Ooms. Het eiland werd bewoond door een grote populatie schippers. De middenstand voer er wel bij. Begin jaren 90 telde het eiland nog vier kruideniers, een schoenmaker, vier slagers, twee drogisterijen, twee bakkers, een postkantoor met pinautomaat en een bankkantoor met pinautomaat. De laatste twee werden eind '90 opgeheven, één bakker overleefde, de schoenmaker verdween, evenals alle slagers. Plusmarkt Van Dijk, ontstaan uit Groenteboer Van Dijk van het Burgemeester Hoffmannplein, hield er in 2003 mee op. De winkelruimte werd gehuurd door SPAR Matze. Eind jaren 90 had zich op de Maaskade een ALDI gevestigd. Op het landhoofd van de oude Willemsbrug is het openlucht visrestaurant "A La Planche" gevestigd, dat alleen onder goede weersomstandigheden geopend is. Wie op de Prins Hendrikkade goed zoekt, vindt daar nog de rails van havenkranen die er scheepslading oversloegen. Met de komst van de container en de verplaatsing van havenactiviteiten naar Botlek, Europoort en Maasvlakte is het Noordereiland meer woonwijk geworden.
Bij de Duitse bombardementen in mei 1940 bleef het Noordereiland veel beter bewaard dan andere delen van de stad, omdat het Noordereiland door de Luftwaffe ontzien werd, aangezien de Duitsers zich er verschanst hadden (zie ook de Strijd om de Maasbruggen in Rotterdam). Wel zijn door een aantal Engelse bombardementen, die bedoeld waren om de Duitsers te verjagen, meer dan 600 woningen aan de punten van het Noordereiland verwoest.. Een van de getroffen punten, het oude Prinsenhoofd, werd in 1961 deels weggegraven om op 20 meter diepte een sleuf in de rivierbodem van de Nieuwe Maas te kunnen vormen tijdens de aanleg van de Rotterdamse metro. Thans draagt de groenstrook bij de Meeuwenstraat de naam Prinsenhoofd.
De aanleg van de nieuwe Willemsbrug in 1981 en de Willemsspoortunnel in 1994 hebben de oostkant van het eiland nogal veranderd door veel sloop van oude gebouwen en nieuwbouw. De woningen aan de Van der Takstraat zijn vervangen door nieuwbouw en het terrein tot aan de Willemsbrug is getransformeerd in 'Ons park'. De Koopvaardijhof werd in 1982 opgeleverd bij het Antwerpse Hoofd. In 1995 werd de NV Biscuitfabriek De Maasstad v/h F. Verdickt aan de Maaskade opgeheven, die hier sinds 1921 koekjes gefabriceerd had. In januari 2022 start Van Wijnen Dordrecht b.v. met de transformatie van het kantoorpand aan de Prins Hendrikkade 10-16, waardoor er 102 appartementen bijkomen.
Het Hulstkamp-gebouw uit 1892 is een rijksmonument aan de Maaskade. Aan het begin van het Burgemeester Hoffmanplein staat de door Henri Evers in 1898 ontworpen Wilhelminafontein ter gelegenheid van de troonsbestijging van Koningin Wilhelmina. 
Vanaf het (oude) Prinsenhoofd en Antwerpsehoofd kon men vroeger met het voetveer (en later wagenveer) van de Rotterdamse gemeentelijke Rederij Heen en Weer snel naar nabijgelegen delen van de stad reizen.
Een deel van de wijk is een beschermd stadsgezicht.

</doc>
<doc id="28323" url="https://nl.wikipedia.org/wiki?curid=28323" title="Oman">
Oman

Oman (uitspraak: [oˈmɑn] of [oˈman]), officieel het Sultanaat Oman (Arabisch: سلطنة عُمان , "Salṭanat ʿUmān"), is een sultanaat in Zuidwest-Azië, met als hoofdstad Muscat. Het land is gelegen aan de zuidoostkust van het Arabische Schiereiland. Het grenst aan de Verenigde Arabische Emiraten in het noordwesten, Saoedi-Arabië in het westen en Jemen in het zuidwesten. De oppervlakte beslaat 309.500 km². Tot 9 augustus 1970 stond het bekend als Muscat en Oman.
Het land is lid van de Arabische Liga en van de Samenwerkingsraad van de Arabische Golfstaten.
Geschiedenis.
De islam bereikte Oman al heel vroeg, het maakte deel uit van het Kalifaat van de Rashidun dat opgevolgd werd door de Omajjaden en de Abbasiden.
Al eeuwenlang is Oman een centrum voor handelaars. In 1508 werd de belangrijkste havenstad, Muscat, door de Portugezen bezet. Van het 150-jarig verblijf van de Portugezen zijn veel sporen in het land achtergebleven, zoals de forten en oude Portugese huizen in Muscat en Muttrah. Kleine delen van Oman werden van 1659 tot 1741 voor korte duur door de Ottomanen bezet. De Nederlandse VOC had tussen 1672 en 1675 een handelspost in Muscat. In 1741 werden de Turken verdreven door Achmed Ibn Said, die een dynastie van sultans heeft gevormd waarvan de huidige sultan nog steeds afstamt.
Vroeg in de 19e eeuw groeide Oman uit tot een grote machtsfactor, met bezittingen in Perzië, Beloetsjistan en Zanzibar. Als grootmacht knoopte het land in 1801 diplomatieke betrekkingen aan met Groot-Brittannië. De Britten maakten gebruik van de interne verdeeldheid binnen de leidende Omaanse familie en namen geleidelijk het feitelijke gezag over. Het rijk verbrokkelde en de buitenlandse gebieden gingen verloren met als laatste Zanzibar in 1890. Oman werd in 1891 een Brits protectoraat en bleef dit tot 1971.
Sultan Said Bin Taimur regeerde het land van 1932 tot 1970. Onder zijn bewind was er nauwelijks sprake van enige ontwikkeling van infrastructuur, gezondheidszorg of onderwijs. De Britten poogden de sultan te overtuigen van de noodzaak het land te ontwikkelen en open te stellen voor buitenlanders, maar met teleurstellende resultaten. In 1970 werd de sultan door zijn enige zoon, sultan Qaboes bin Said Al Said (regeerperiode 1970 - 2020), afgezet. De slavernij werd afgeschaft en hij veranderde de naam van het sultanaat in "Oman". Na het onderdrukken van soennietische opstandelingen in Dhofar, in het uiterste zuiden van Oman, startte de sultan met een vernieuwingsproces; scholen, ziekenhuizen, infrastructuur en irrigatieprojecten werden gebouwd. Onder Qaboes en dankzij de inkomsten uit olieproductie is de economische situatie van het land enorm verbeterd. Bovendien leeft het land in vrede met alle andere landen van het Midden-Oosten. Qaboes bin Said Al Said overleed op 10 januari 2020 en werd opgevolgd door zijn 65 jaar oude neef Haitham bin Tariq Al Said.
Geografie.
Oman ligt in de zuidoosthoek van het Arabisch schiereiland. Het land ligt tussen 16°40' en 26°20' NB én 51°50' en 59°40' OL. De kustlijn heeft een lengte van 1700 kilometer en loopt langs de Indische Oceaan, de Arabische Zee, de Golf van Oman en ten slotte via de strategisch belangrijke Straat van Hormuz naar de Perzische Golf.
Het Hadjargebergte of Omangebergte is een bergketen in het noordoosten van Oman op ongeveer 50 tot 100 kilometer van de Golf van Oman. Het centrale deel van het gebergte wordt gevormd door het massief Djabal Achdar, dat het hoogste en meest woeste deel van het land vormt. De hoogste berg is de Jabal Shams die tot 3000 meter reikt.
Musandam is een schiereiland en een exclave van Oman met als hoofdplaats Khasab. Musandam ligt aan de Straat van Hormuz en hier bereiken de hoogste bergen zo'n 1800 meter.
De grootste steden van Oman zijn:
Het klimaat is divers met vochtige kuststreken en droge warme binnenlanden. In de woestijn kan de temperatuur in de zomer oplopen tot 54 °C. Juni kent de hoogste gemiddelde temperatuur van 36 °C. De neerslag is beperkt en onregelmatig. In het zuiden profiteert Dhofar van de moesson vanuit de Indische Oceaan tussen juni en september. Een temperatuurverschil van ruim 10 °C tussen het zuiden en het oosten van het land is niet ongewoon. De meeste westerse toeristen bezoeken het land tussen oktober en april, maar bezoekers uit de regio geven de voorkeur aan het regenseizoen.
Bevolking.
Er leven mensen in Oman. De bevolkingscijfers variëren overigens per bron; volgens de volkstelling van Oman in 2010 waren er in totaal 2.773.479. Ongeveer 30 procent van de bevolking is gastarbeider. Oman is - met gemiddeld 9 inwoners per vierkante kilometer - een van de dunst bevolkte landen ter wereld; in de kustvlakte met de Golf van Oman in Muscat en Al Batinah woont ongeveer de helft van de totale bevolking. De bevolking groeit echter snel en zal waarschijnlijk elke 20 jaar verdubbelen.
De bevolking bestaat hoofdzakelijk uit Arabieren die in stammen georganiseerd zijn. Zo stammen de meeste Omani’s af van de Azd en de Nizary. De Azd kwamen uit Jemen en de Nizary uit de regio Nadjd in Saoedi-Arabië. De traditionele stammenstructuur is de gehele geschiedenis door bewaard gebleven en pas onder de heerschappij van sultan Qaboes (1970-2020) is het volk verenigd. Ondertussen ontstonden er in de loop der eeuwen veel meer stammen, maar de meerderheid in Oman behoort nu tot de Bani Hinawi-stam (kustbewoners) en de Bani Ghafiri-stam (bedoeïenen).
Er leven nog verschillende andere bevolkingsgroepen in Oman. De zogenaamde Zanzibari’s zijn nakomelingen van Omani’s die vroeger naar Zanzibar trokken. Sinds 1970 zijn er velen weer teruggekeerd. Ze spreken naast het Arabisch ook Swahili. Gastarbeiders komen voornamelijk uit Pakistan, India, Bangladesh, de Filipijnen en Sri Lanka en werken vooral in de dienstverlenende sector. De meeste Europeanen, vooral Britten, maar ook Nederlanders werken bij banken of hebben andere hooggekwalificeerde functies, onder meer in de olie-industrie. In het zuidelijke Dhofar wonen o.a. Arabieren afkomstig uit Jemen, nomadische Jebali’s en verschillende bergstammen. In Musandam wonen de Shihuh met Perzische en Arabische voorouders.
Religie.
Oman is het enige land ter wereld waar de meerderheid, 75%, van de bevolking de ibadistische stroming binnen de islam aanhangt. Voorts volgt 24% van de bevolking het soennisme. Een zeer kleine minderheid van nog geen 1% hangt het sjiisme aan.
Onder de grote groep buitenlanders, die er meestal als gastarbeiders te werk gesteld zijn, treft men vooral hindoes (15%) en christenen. De katholieken van Oman ressorteren onder het Apostolisch vicariaat Zuid-Arabië.
Staatsinrichting en politiek.
Sultan Qaboes bin Said Al Said was tot zijn dood op 10 januari 2020 het staatshoofd, de premier, de minister van Defensie, minister van Buitenlandse Zaken en opperbevelhebber van de strijdkrachten. Zijn neef Haitham bin Tariq Al Said volgde hem op.
Oman is een absolute monarchie. De sultan vaardigt alle wetten uit. Het land heeft geen grondwet, maar heeft wel een basiswet.
De sultan wordt geadviseerd door de Majlis van Oman. De majlis bestaat uit twee kamers: de lagere Adviesgevende Raad ("Majlis al-Shura") en de hogere Staatsraad ("Majlis al-Dawla"). De 84 leden van de Adviesgevende Raad worden elke vier jaar gekozen door de Omaanse bevolking. De 58 leden van de Staatsraad worden door het staatshoofd benoemd.
In 2011, volgend op protesten (Arabische Lente), heeft de sultan toezeggingen gedaan om de majlis meer bevoegdheden te geven.
In oktober 2011 vonden de recentste verkiezingen plaats. Oman kent geen politieke partijen en de kandidaten worden op persoonlijke titel verkozen. Vrouwen hebben zowel actief als passief kiesrecht.
Bestuurlijke indeling.
Oman is sinds oktober 2011 onderverdeeld in elf gouvernementen ("muhafaza", mv. "muhafazat"). Deze zijn op hun beurt onderverdeeld in districten ("wilayat").
Economie.
Aan het einde van de jaren 40 van de twintigste eeuw was landbouw de belangrijkste economische activiteit. De belangrijkste landbouwgebieden lagen in de omgeving van Djabal Achdar en in Dhofar. Landbouwproducten die veel werden verbouwd waren gierst, tarwe, gerst, abrikozen, vijgen en koffie. Oman staat van oudsher bekend om de dadels; het was in het verleden het voornaamste uitvoerproduct. In Dhofar werd aan veeteelt gedaan. De visserij was vooral langs de Golf van Oman actief en ook aan parelvisserij werd gedaan. De industrie had amper betekenis.
In 1925 werd een geologische studie gedaan naar olie in het land maar zonder resultaat. Medio jaren dertig nam de belangstelling toe door grote vondsten in Saudi-Arabië. De sultan Said Bin Taimur verleende een concessie voor 75 jaar aan de "Iraq Petroleum Company" (IPC). Koninklijke Olie had 23,75% van de aandelen IPC in handen. IPC had de activiteiten in het land ondergebracht in een aparte organisatie, de "Petroleum Development (Oman and Dhofar) Ltd". Vanwege het moeilijke werkterrein, een ontbrekende infrastructuur en een onveilige binnenlandse situatie werd pas in 1956 voor het eerst geboord bij Fahud. Deze put was droog. Zes jaar later werd bij Yibal wel olie aangeboord en in 1967 werd de eerste olie geëxporteerd. Langzaam maar zeker werden nieuwe velden aangeboord en in 1975 produceerde Oman zo'n 340.000 vaten olie per dag. Dankzij de sterke stijging van de olieprijzen in 1973 kreeg de Omaanse overheid de financiële middelen om in 1974 een belang van 60% te nemen in de nationale oliemaatschappij.
De economie van Oman is sterk afhankelijk van de olie-industrie. In 2010 was bijna 30% van het bruto binnenlands product (bbp) afkomstig uit deze sector. Deze bijdrage kan sterk schommelen als een gevolg van fluctuaties in de olieprijs die op de internationale markt wordt bepaald. Omaanse olie werd in 2010 tegen een gemiddelde dollarprijs van 76,6 per vat verkocht, een stijging van 35% in één jaar. Voor de overheidsinkomsten ligt dit aandeel zelfs op 80% en hetzelfde percentage geldt voor het aandeel van aardolie en aardgas in de exportopbengsten. De belangrijkste exportmarkten van Oman, exclusief olie en gas, zijn de Verenigde Arabische Emiraten, India en Saudi-Arabië. De belangrijkste handelspartners met betrekking tot de importen zijn de Verenigde Arabische Emiraten, de Verenigde Staten en Japan.
Oman beschikt over grote oliereserves. Per eind 2010 werden de reserves getaxeerd op 5,5 miljard vaten en dat is voldoende om het huidige productietempo nog 17 jaar vol te houden. In de periode 2000 tot en met 2010 schommelde de productie tussen de 715.000 en 960.000 vaten olie per dag. In 2010 werden zo'n 865.000 vaten olie per dag naar boven gehaald; dat is gelijk aan 1% van de mondiale olieproductie. De Volksrepubliek China was met een aandeel van ruim 40% de grootste klant van Omaanse olie in 2010 gevolgd door Japan en India. De aardgasreserves werden geschat op 700 miljard kubieke meter per ultimo 2010. In de afgelopen tien jaar is de productie verdrievoudigd tot 27 miljard kubieke meter aardgas in 2010. Het aardgas wordt voornamelijk gebruikt voor de elektriciteitsopwekking in het land en een deel wordt als lng geëxporteerd. Oman LNG is de beheerder van de enige installatie voor het maken van vloeibaar aardgas. Het staatsbedrijf "Petroleum Development Oman" (PDO) is de grootste olie- en gasproducent van het land. Naast de Omaanse overheid, met een belang van 60%, is Shell ook een groot aandeelhouder in PDO met 34% van de aandelen.
In 2014 produceerde het land 74 miljoen ton olie-equivalent (Mtoe), 64% olie en 36% gas. Dat was veel meer dan nodig voor de energievoorziening, het TPES ("total primary energy supply"): 24 Mtoe. Het land exporteerde 50 Mtoe fossiele brandstof.
Van de energie ging ongeveer 6 Mtoe verloren bij conversie, vooral elektriciteitsopwekking met olie en gas. 2 Mtoe werd gebruikt voor niet-energetische producten zoals smeermiddelen, asfalt en petrochemicaliën. Voor eindgebruikers resteerde 16 Mtoe waarvan 2,2 Mtoe = 26 TWh elektriciteit.
De uitstoot van kooldioxide was 60 megaton, dat is 14 ton per persoon. Het wereldgemiddelde is 4,5 ton per persoon.
Transport.
Oman lag tot 1970 zeer geïsoleerd. Na 1970 gaf sultan Qaboes bin Said Al Said hoge prioriteit aan de modernisering van het land en de verbetering van het transportnetwerk. Het land telt twee grote luchthavens waarvan de internationale luchthaven Muscat International Airport de belangrijkste is. Dit is tevens de thuisbasis van de nationale luchtvaartmaatschappij Oman Air. Bij Salalah in Dhofar ligt een belangrijk regionaal vliegveld.
Voor transport over zee is de haven bij Muscat de bekendste. Bij Salalah ligt een belangrijke haven voor de overslag van containers en bij Sohar werd in 2004 een nieuw haven- en industriecomplex geopend. Het Havenbedrijf Rotterdam is de partner bij het beheer en de ontwikkeling van de haven van Sohar. Bij Ad Duqm wordt een haven-industrieel complex gebouwd met nadruk op petrochemie. In de plaats is een scheepswerf gebouwd met dokken die de grootste schepen aankunnen. In 2014 wordt een nieuwe luchthaven geopend en dit helpt het toersime in Al Wusta ontwikkelen. Voor het transport van aardolie en aardgas van de velden naar de belangrijkste verbruikcentra en exporthavens ligt bijna 8000 kilometer aan pijplijnen. Het wegennet is ruim 50.000 kilometer lang waarvan iets meer dan de helft geasfalteerd; er zijn verschillende autosnelwegen. Het land heeft geen bevaarbare rivieren en nog geen spoorwegen.
Begin 2013 heeft Oman een nationale spoorwegmaatschappij opgericht. Er waren al plannen om spoorwegen in het land aan te leggen, waaronder deelname aan de Golfspoorweg, maar deze worden geconcretiseerd. De maatschappij zal de eerste fase van de bouwplannen overzien. Deze plannen voorzien in vier spoorlijnen tussen Sohar en de hoofdstad Muscat (242 km), van Muscat naar Ad Duqm (486 km) en twee kortere lijnen beide vanaf Sohar naar Al Ain (136 km) en naar Khatmat Malaha (58 km) allebei gelegen op de grens met de Verenigde Arabische Emiraten. Inclusief kleinere aanvullende trajecten komt de totale lengte uit op 1061 kilometer. Dit dubbelspoornetwerk voor vracht- en passagierstreinen past in de afspraken gemaakt voor de Golfspoorweg.

</doc>
<doc id="28324" url="https://nl.wikipedia.org/wiki?curid=28324" title="Palm">
Palm

Personen:

</doc>
<doc id="28328" url="https://nl.wikipedia.org/wiki?curid=28328" title="Willem Kes">
Willem Kes

Willem Kes (Dordrecht, 16 februari 1856 – München, 22 februari 1934) was een Nederlands violist, dirigent en componist. Hij was de eerste chefdirigent van het Concertgebouworkest.
Inleiding.
Hij was zoon van de zuivelhandelaar Adrianus Stoffel Kes en Cornelia Maria Krekelenbrug. Tijdens zijn verblijf in Leipzig huwde hij Bertha Auguste Elise Koch. In 1894 werd hij benoemd tot ridder in de Orde van Oranje-Nassau. Ongeveer tegelijkertijd werd hij ook ridder in de Orde van Sint-Stanislaus. De Amsterdamse Willem Kesstraat is een zijstraat van de Beethovenstraat. Dordrecht kent een Willem Kes-plantsoen; ook andere steden hebben een openbare ruimte naar hem vernoemd.
Levensloop en betekenis.
Kes ontving zijn opleiding als violist en componist aanvankelijk in Dordrecht bij Ferdinand Böhme (harmonieleer), Theodorus Thijssens (viool) en Friedrich Wilhelm Nothdurft (piano). Hij trad destijds ook al op met Het Dordrechtsch Concert. Hij ging vervolgens in Leipzig bij de componisten Ferdinand David en Carl Reinecke in de leer. Hij voltooide als 'pensionnaire' van koning Willem III der Nederlanden zijn studie aan het Brussels conservatorium bij violist-componist Henryk Wieniawski en Louis Brassin. Hij bekostigde zijn studie mede door optredens. Aanvullend volgde een studie compositie en fuga in Berlijn bij onder meer Joseph Joachim.
In 1877 werd hij benoemd als eerste concertmeester van het Parkorkest (eerste versie) in Amsterdam en de Amsterdamsche Orkest-Vereeniging. Een jaar later, in 1878 werd hij directeur van de afdeling Dordrecht van Toonkunst en in 1883 dirigent van het toen nieuwe Parkorkest (tweede versie) in de Parkschouwburg in Amsterdam. In 1888 volgde zijn benoeming bij het nieuwe Concertgebouw met de opdracht een orkest samen te stellen naar zijn wens, het Concertgebouworkest. Bij zijn aantreden stelde het muziekleven in Nederland nog niet veel voor. Johannes Brahms schijnt in 1879 gezegd te hebben dat hij "alleen naar Amsterdam terugkwam om goed te eten en te drinken", niet voor de muziek.
Kes maakte een einde aan de 19e-eeuwse gewoonte om een muziekuitvoering als allereerst een sociale gebeurtenis te beschouwen. Hij stelde de muziek centraal en bracht zowel zijn musici als het publiek een strenge discipline bij. Hij eiste van het -doorgaans pratende- publiek stilte tijdens uitvoeringen. Hij verbood het nuttigen van versnaperingen tijdens repetities en concerten, wat tot die tijd nog gangbaar was. Orkestleden die te laat kwamen op repetities konden rekenen op een boete. Wie slecht speelde moest nablijven en in de directiekamer zijn partij instuderen.
Onder leiding van Kes groeide het Concertgebouworkest uit tot internationale bekendheid. Hij introduceerde symfonische gedichten van Richard Strauss in Nederland: in 1891 "Don Juan" en een jaar later "Macbeth". Ook vernieuwend was het organiseren van een themaconcert in 1893 met louter moderne Franse componisten, bijgewoond door Vincent d'Indy en Ernest Chausson. De Nederlandse première van Antonín Dvořáks symfonie "Uit de nieuwe wereld" vond plaats onder Kes in mei 1895. Onder zijn leiding als dirigent speelden met het Concertgebouworkest vele internationale solisten, onder wie de violisten Pablo de Sarasate, Eugène Ysaÿe, Joseph Joachim en Leopold Auer, de pianisten Eugen d'Albert en Teresa Carreño, en zong de Portugese bariton Francisco d'Andrade.
Zijn salaris bij het Concertgebouworkest bedroeg 5000 gulden per jaar, waarmee hij ver onder het niveau van buitenlandse collegae werkte. Ook de orkestleden verdienden relatief weinig, tussen de 500 en 1200 gulden per jaar. Dat was mede de reden waarom Kes in Schotland ging solliciteren naar een beter betaalde baan.
Toen Kes in 1895 afscheid nam om bij het Scottish Orchestra in Glasgow in dienst te treden, speelde zijn opvolger Willem Mengelberg tijdens het afscheidsconcert als solist het pianoconcert in Es groot van Franz Liszt. Mengelberg (24) kreeg dankzij Kes de leiding over een zeer gedisciplineerd orkest, dat onder zijn leiding uitgroeide tot een van de beste orkesten ter wereld.
Met zijn Schotse orkest verzorgde hij in 1898 een aantal concerten in Nederland. Na zijn tijd in Schotland vertrok Kes in dat jaar naar Moskou. Hij sloot zijn muzikale carrière af in Koblenz, waar hij van 1905 tot 1926 directeur was van het conservatorium en dirigent van de Musikverein. Hij overleed op 78-jarige leeftijd in München.
Composities.
Kes schreef voornamelijk werken voor orkest, waaronder een Symfonie in E Majeur, kamermuziek (waaronder een lijvige vioolsonate en een aan Eugène Ysäye opgedragen "Romance" in g-mineur) en liederen. Het door Kes gehanteerde idioom is voornamelijk laatromantisch. Naast eigen composities is van zijn hand ook een aantal manuscripten overgeleverd met bewerkingen en transcripties van werk van andere componisten.

</doc>
<doc id="28329" url="https://nl.wikipedia.org/wiki?curid=28329" title="Virtueel geheugen">
Virtueel geheugen

Met virtueel geheugen wordt een mechanisme bedoeld waarmee een besturingssysteem een deel van de harde schijf gebruikt om tijdelijk niet gebruikte gegevens te bewaren om zo meer werkgeheugen (RAM) vrij te houden voor belangrijkere zaken. Dit wordt het wisselbestand (swapfile) of swap-ruimte genoemd.
Tijdens de uitvoering bewaart een programma gegevens in zijn geheugenruimte. Op elk moment heeft het programma meestal slechts een klein deel van de bewaarde gegevens nodig. Daarom probeert het besturingssysteem alleen die blokken in het RAM te houden die het meest gebruikt worden. De overige geheugenblokken worden dan weggeschreven naar de swap. Als een programma een geheugenblok nodig heeft wat op de swap staat, moet dat blok eerst van de schijf gelezen worden voordat het programma verder kan gaan. Om voor dit blok ruimte te maken in het RAM, moet het besturingssysteem bovendien een ander blok naar de swap verplaatsen. Het benaderen van een "uitgeswapt" geheugenblok duurt dus langer dan het benaderen van een blok dat reeds in het RAM aanwezig is.
Het voordeel van virtueel geheugen is dat programma's kunnen beschikken over meer geheugenruimte dan het aanwezige RAM-geheugen. Een nadeel is dat virtueel geheugen trager is, omdat een harde schijf veel trager is dan RAM (zie ook het artikel Geheugenhiërarchie). De snelheid van virtueel geheugen is tevens afhankelijk van de regelmaat waarmee een programma gegevens nodig heeft die op dat moment "uitgeswapt" zijn.
Op Unix gebaseerde besturingssystemen, zoals Linux, bewaren de geswapte gegevens op een aparte partitie (de swap-partitie) of in een bestand. Microsoft Windows gebruikt altijd een speciaal bestand als swap-ruimte. Omdat het gebruik van virtueel geheugen een computersysteem sterk vertraagt of zelfs kan laten vastlopen, overwegen sommige systeemontwikkelaars aan het begin van 2017, om swap-partities geheel uit hun besturingssysteem te verwijderen.
Werkwijze.
De virtuele adresruimte van een moderne microprocessor bedraagt 64 GiB of meer. De hoeveelheid geheugen in de computer is in werkelijkheid veel minder, bijvoorbeeld 1 GiB.
De volledige adresruimte is verdeeld in blokken, pagina's, bijvoorbeeld met een grootte van 4 KiB. De processor beschikt over een tabel waarin per virtuele pagina een aantal gegevens worden bijgehouden, onder andere de bijbehorende fysieke pagina.
Stel dat een toepassingsprogramma adres E4987654 adresseert. Dat is adres 654 in virtuele pagina E4987. De adressering verloopt nu via de tabel, waarin staat dat virtuele pagina E4987 zich bevindt op ware pagina 00382. De microprocessor adresseert dus in werkelijkheid 00382654.
Deze vertaalslag verloopt binnen de microprocessor, als deel van de uitvoering van een instructie. De vertaalslag kost daardoor nauwelijks extra tijd.
Het is mogelijk dat in de tabel staat dat virtuele pagina E4987 zich niet in het geheugen bevindt. Er treedt nu een interrupt op. De interrupt wordt door het besturingssysteem opgevangen. Het besturingssysteem zorgt ervoor dat de gewenste pagina uit de harde schijf in het geheugen wordt geladen, past de tabel aan, en hervat het toepassingsprogramma. Afgezien van de vertraging merkt het toepassingsprogramma niet dat er iets gebeurd is.
Om een pagina in het geheugen te kunnen laden, is het natuurlijk nodig dat er geheugenruimte vrij is. Het besturingssysteem zal dan ook eerst een andere pagina vrijmaken. Is er naar deze pagina geschreven, dan moet hij eerst op de harde schijf worden gezet.

</doc>
<doc id="28330" url="https://nl.wikipedia.org/wiki?curid=28330" title="Multiprocessing">
Multiprocessing

Bij multiprocessing is er sprake van twee of meer processoren of van een of meer multikernprocessoren in een computer, waarover de systeemprocessen tegelijkertijd verdeeld kunnen worden. De term omvat tevens de mogelijkheid tot ondersteuning van deze techniek, bijvoorbeeld door een besturingssysteem.

</doc>
<doc id="28332" url="https://nl.wikipedia.org/wiki?curid=28332" title="Turkse Rijk">
Turkse Rijk



</doc>
<doc id="28333" url="https://nl.wikipedia.org/wiki?curid=28333" title="Joey Lauren Adams">
Joey Lauren Adams

Joey Lauren Adams (North Little Rock, 9 januari 1968) is een Amerikaans filmactrice.
Adams verhuist in 1989 naar Los Angeles om te proberen daar actrice te worden. Na korte verschijningen in (1977) en Coneheads (1993), speelt ze voor het eerst een echte rol als "Simone Kerr " in Dazed and Confused (1993).
Adams speelt voor het eerst de hoofdrol in een film in Chasing Amy van regisseur Kevin Smith, die het verhaal losjes baseerde op de relatie die hij tot kort daarvoor met Adams had. Eerder speelde ze ook in zijn film Mallrats (1995), later in Smiths Jay and Silent Bob Strike Back (2001).
Sindsdien speelde ze onder meer een hoofdrol in The Big Empty (2003) en een bijrol als de zus van Jennifer Anistons personage in The Break-Up (2006).
Filmografie.
TV.
Ze speelde drie keer (een andere) gastrol in Married... with Children. Verder speelde ze onder meer in de televisieserie Veronica Mars (één aflevering).

</doc>
<doc id="28334" url="https://nl.wikipedia.org/wiki?curid=28334" title="Somalie">
Somalie



</doc>
<doc id="28335" url="https://nl.wikipedia.org/wiki?curid=28335" title="Wezel (Duitsland)">
Wezel (Duitsland)

Wezel (Duits: "Wesel") is een historische vestingstad en hoofdstad van Kreis Wesel in de deelstaat Noordrijn-Westfalen, Duitsland. Wezel ligt aan de rivier de Rijn, gelegen tussen het Ruhrgebied en de Nederlandse grens bij Bocholt. De stad telt inwoners () op een oppervlakte van 122,53 km².
Geschiedenis.
Wezel behoorde tot het Hertogdom Kleef, dat sinds 1666 deel uitmaakte van Brandenburg-Pruisen. Het heeft sterke historische banden met Nederland. Tijdens de Inname van Wesel (1629) werd de stad bevrijd van de Spaanse bezetting. Er kwam een fort onder Nederlandse bezetting in het kader van de Kleefse barrière. Tijdens de Tachtigjarige Oorlog kende de stad een groot aantal protestants-Nederlandse vluchtelingen die voor de Spaanse vervolgingen waren gevlucht. In Wezel werd tot in de 19e eeuw een aan het Nederlands verwant dialect gesproken.
Kruitramp 1642.
Op 12 juli 1642 vond in Wezel een kruitramp plaats. Een koetsier maakte met zijn kar een vrachtrit met niet afgedekte kruitvaten. Toen de hoefijzers van het paard over de straatstenen ketsten, sprongen vonken over op de gevaarlijke lading. De lading ontplofte, waarbij de koetsier en enkele omstanders om het leven kwamen. De ontploffing veroorzaakte aanzienlijke schade aan de omringende huizen, waarvan daken en ramen zwaar beschadigd raakten.
Reformatie.
De Reformatie beïnvloedde Wezel, anders dan veel andere steden in het gebied, al vroeg. Tijdens Pasen 1540 werd in de kathedraal van Willibrordi het avondmaal volgens de wensen van de burgers "in beide vormen" uitgedeeld aan de hertogelijke rechter, de meeste raadsleden en 1.500 burgers. Van toen af werd Wezel beschouwd als een stad van het protestantisme, die veel religieuze vluchtelingen aantrok, vooral uit Nederland. In 1568 organiseerden de Nederlandse vluchtelingengemeenschappen zichzelf in het Convent van Wezel, dat aanzienlijke invloed uitoefende op de inrichting van de Nederlandse en Duitse protestantse kerken. In 1578 ontving de stad als erkenning van de religieuze vluchtelingen twee pronkbekers, die bekend staan als "Geusenbecher", met daarop de eretitel "Vesalia hospitalis" (Gastvrije Wezel) gegraveerd.
Napoleontische oorlogen.
In 1813 werden door Napoleon 148 seminaristen en theologiestudenten uit Gent naar Wezel verbannen omdat ze de door hem daar aangestelde bisschop weigerden te erkennen. Ze kwamen er in augustus/september 1813 aan en werden meteen ondergebracht in de citadel. Door een epidemie overleden 43 van hen, 35 daarvan werden in Wezel begraven.
Tweede Wereldoorlog.
Tot 1945 bevond de langste brug over de Rijn zich in Wezel. Deze spoorbrug, gebouwd tussen 1872 en 1874 met een lengte van 1950 meter, bestond uit 107 pijlers waarvan er drie in het water stonden. Hij zorgde voor de verbinding tussen Noord-Duitsland en West-Europa. De twee spoorlijnen die over deze brug liepen, begonnen in Boxtel ("zie" Duits Lijntje) resp. Venlo en eindigden in Hamburg.
Op 10 maart 1945 werd de brug tot ontploffing gebracht door terugtrekkende Duitse soldaten om de opmars van de geallieerde troepen te vertragen. Overblijfselen van de brug zijn nog terug te vinden in het landschap. Over een lengte van 2 km staat deze stenen brug nog recht.
De stad werd in voorbereiding op de verovering door de geallieerde troepen op 16, 17 en 19 februari en op 23 maart 1945 zwaar gebombardeerd. Toen de stad veroverd was, was 97% van de stad verwoest. Voor de oorlog woonden 25.000 mensen in Wezel; in mei 1945 telde de stad nog maar 1900 inwoners.
Wapen.
Het wapen van Wezel bestaat uit een schild met de afbeelding van drie wezels. Volgens een hieraan verbonden legende zijn dat drie zwangere wezelvrouwtjes; hun nazaten zouden de stad Wezel hebben gesticht.
Kerken.
In de gemeente Wezel staan meerdere bijzondere kerken, één daarvan is de evangelische "Willibrordi-Dom" (1498–1540) aan de grote Markt. Het is een laatgotische basiliek. De toren van deze kerk werd in 1478 gebouwd.
Verkeer en vervoer.
Op 700 meter ten zuidoosten van het stadscentrum ligt Station Wesel, gelegen aan de spoorlijn Oberhausen - Emmerich. Op dit station vertrekken treinen naar o.a. Emmerich, Bocholt, Duisburg, Düsseldorf, Arnhem en Keulen.
De volgende "Schnellbus"-lijnen rijden door Wezel:
Daarnaast zijn er nog twaalf andere regionale buslijnen en drie stadsbuslijnen in Wezel.
Wesel ligt langs de Bundesautobahn 3 en is vanaf deze snelweg te bereiken via de afritten 5, 6 en 7.

</doc>
<doc id="28337" url="https://nl.wikipedia.org/wiki?curid=28337" title="Wezel">
Wezel



</doc>
<doc id="28338" url="https://nl.wikipedia.org/wiki?curid=28338" title="Hippiecultuur">
Hippiecultuur

Hippiecultuur is een subcultuur onder jongeren in de tweede helft van de jaren zestig. Als jeugdcultuur en tegencultuur is deze subcultuur populair onder tieners en twens. 'Hippies' worden gezien als de "makers" van de flowerpowerbeweging en zijn daarom verbonden met de seksuele en de muzikale en sociale revolutie(s) van de jaren zestig en zeventig.
Filosofie.
Een woordvoerder van het eerste uur vatte het zo samen:
Hippies verzetten zich tegen de kapitalistische en materialistische maatschappij, die veel gebruikmaakt van technologie. Deze leidde volgens de hippies enerzijds tot onnatuurlijkheid, kunstmatigheid en milieuvervuiling. Anderzijds richten de mensen binnen deze maatschappij zich te veel op werk, geld, bezit, status, zekerheid en macht. Daarbij leiden burgerlijkheid en een overmaat aan regels en beperkingen tot onvrijheid, de onderdrukking van allerlei gevoelens en ideeën, en uiteindelijk tot geestelijke leegheid. Hippies verzetten zich ook tegen liefdeloosheid, oorlog, discriminatie en geweld.
Het verlangen van de hippies naar een andere samenleving uitte zich doorgaans niet in een confrontatie met anderen, noch in politieke actie met het doel om de hele maatschappij te veranderen. Vaker verliet men de burgermaatschappij (‘’drop out’’) om zelf anders te gaan leven, een tegencultuur te vestigen en op die wijze het goede voorbeeld te geven. Dat hippies anders waren, werd benadrukt door hun aparte uiterlijk. 
Het leven buiten de reguliere maatschappij vond soms plaats in een commune. Hierin was men gericht op goede communicatie, zorgzaamheid, en het delen van veel zaken met elkaar. Hierin kon men ook zijn ecologische idealen tot uitdrukking brengen door simpel, natuurlijk en zelfvoorzienend te leven. 
Liefde stond centraal, men was dus voor pacifisme, vrede en gelijkheid tussen rassen. De leefwijze van de hippie was gericht op vrijheid, spontaniteit, creativiteit en plezier. De vrijheid omvatte ook seksuele vrijheid, waarbij seksuele taboes (bijvoorbeeld op openbare naaktheid) werden doorbroken en de vrije liefde (ook buiten vaste relaties om) werd bedreven. 
De hippie probeerde zijn geest te verrijken en tot nieuwe inzichten te komen. Enerzijds via geestverruimende middelen (drugs), die werden gezien als een methode om het bewustzijn van mensen te verbeteren. Anderzijds ook met behulp van oosterse religie, mystiek en spiritualiteit.
De filosofie van de hippiecultuur is beschreven in boeken zoals "The Greening of America" van Charles A. Reich, en in meerdere boeken van Theodore Roszak.
Imago.
Hippies hadden bij de gevestigde maatschappij het imago van losbandige, seksbeluste, blowende jongeren, met lange haren en baarden en gekleed in felgekleurde kleding. Vooral T-shirts, spijkerbroeken en oosters getinte jassen en gewaden als kaftans, kralenkettingen, bloemen en andere versierselen worden met hen geassocieerd. Ze verplaatsten zich veelal in zogenaamde hippiebusjes, 'lelijke eendjes' of liftend van de ene happening of muziekfestival naar het andere. Maar dat beeld doet tekort aan deze tegencultuur, die ook veel nieuwe muziek, andere vormen van kunst en verfrissende nieuwe denkwijzen heeft voortgebracht. Er waren ook jongeren die qua haardracht op hippies leken, maar beslist niets te maken wilden hebben met de "halfzachte" hippiecultuur. Vaak waren deze jongeren politiek zeer geëngageerd en in politieke bewegingen en actiegroepen. Kleding was ook veel soberder, een spijkerbroek, een corduroy spijkerjasje en hoge leren schoenen of laarzen. Zij werden liever "progressieveling" genoemd.
Muziek.
Muziek was in de hippiecultuur een belangrijk element. Behalve dat de hippies constateerden dat protestliederen uitstekend gebruikt konden worden om zich te distantiëren van de rest van de maatschappij, gingen hippies ervan uit dat de sfeer die muziek schept, mensen samen kan brengen. Zo organiseerden zij in 1969 onder het motto '3 days of peace and music' het bekende "hippie" Woodstock-muziekfestival, waar meer dan 400.000 mensen voor drie dagen samen kwamen, zonder dat er vechtpartijen uitbraken. Hiervan is in 1970 een documentaire (film) gemaakt die werd geregistreerd door Michael Wadleigh. Ook het eerdere popfestival in Monterey, gehouden in de zogenaamde "Summer of Love" (1967) werd later gezien als een beroemde "Hippiehappening". In Nederland had het Holland Pop Festival in het Rotterdamse Kralingen in juni 1970 eenzelfde status, in het Verenigd Koninkrijk het Isle of Wight Festival.
Vele muzikanten brachten albums of nummers uit die tot de hippiemuziek worden gerekend. De hele muzikale productie van artiesten zoals Donovan, Jefferson Airplane, en in Nederland Armand, kan hiertoe worden gerekend. Andere artiesten zoals de Beatles en Boudewijn de Groot, maakten een enkel album in het teken van de hippiecultuur. De release van "Sgt. Pepper's Lonely Hearts Club Band" (1967) van The Beatles wordt weleens als het beginpunt van de flowerpower of hippiecultuur beschouwd. Bij Boudewijn de Groot betreft het het album "Picknick". Ten slotte waren er muzikanten die bekend werden door een enkel hippienummer, zoals Scott McKenzie met "San Francisco (Be Sure to Wear Flowers in Your Hair)" en de Flower Pot Men met het nummer "Let's Go to San Francisco".
Veel in het begin onbekende popgroepen die eertijds enthousiast meededen met de flowerpower gingen op de commerciële toer als ze eenmaal de aandacht van de grote platenmaatschappijen hadden.
Hoogtepunten.
John Lennon en Yoko Ono organiseerden in maart 1969 een bed-in in Hilton-hotels in Montreal en Amsterdam. Al eerder waren er in het Golden Gate Park in San Francisco tijdens de flowerpower-tijd "Teach-Ins", "Love-Ins" en "Sit-Ins" georganiseerd, bedoeld om onder invloed van geestverruimende middelen als LSD gezamenlijk te trippen. Ook in Amsterdam (zie verder naar onder) gebeurde dat.
Bekende hippie-films zijn: "Blowup" en "Easy Rider". Films naar musicals, vaak later gemaakt, zijn: "Godspell", "Hair", "Oh Calcutta" en "Taking Woodstock".
Een voorbeeld van een "hippieplaats" (een plaats waar veel hippies bij elkaar komen) was allereerst de bakermat van de flowerpower: San Francisco in de Verenigde Staten. Later kwam daar New York bij. Maar ook in andere delen van de wereld waren er zulke plaatsen. Amsterdam was wegens het tolerante klimaat (zie ook "coffeeshops") een geliefd verzamelpunt en was zelfs enige tijd de hippie-hoofdstad van Europa, met "Damslapers" en het Vondelpark als "magisch centrum". Maar ook een afgelegen plaats als Dahab in Egypte kreeg eenzelfde status. Dit ligt in de toen door Israël bezette Sinaï. De "Magic bus" bracht mensen voor een habbekrats naar de opiumvelden van Turkije, Libanon, Afghanistan, Pakistan en India. Bekende bestemmingen waren Goa in India en Kathmandu in Nepal. De reisroute van Europa over land naar India en Nepal staat internationaal bekend als de 'Hippie trail'.
Provo met hun "happenings" en het dansen rondom het beeldje "Het lieverdje" op het Amsterdamse Spui, en de Kabouters met hun Oranje Vrijstaat zijn Nederlandse fenomenen, ontleend aan het situationisme. Navolgers zoals autonomen en krakers stichtten hun Tijdelijke Autonome Zones.
Verdere verloop.
De beweging verliep aan het eind van de jaren zeventig van de 20e eeuw.
De meeste jongeren die zich er eerst mee verbonden kregen naarmate ze ouder werden andere interesses, pasten zich weer aan aan de 'burgermaatschappij' om carrière te maken, weer naar school te gaan enz., hoewel er nu nog steeds enkele, inmiddels vergrijsde en overjarige, "diehard" hippies zijn. Voorbeeld hiervan was Armand.
Begin jaren negentig was er een korte opleving van de hippie-beweging, onder invloed van het vallen van het IJzeren Gordijn, de populariteit van Grunge (zie ook Nirvana) en de opkomst van milieubewegingen. Deze "neo-hippies" waren vooral een modeverschijnsel.
De erfenis van de hippies.
De idealen van de flowerpower en de originele hippies hebben hun neerslag gevonden in veel New Age achtige leringen, sekten en richtingen. Ook is in de drijfveren van de milieubeweging, vooral bij Greenpeace, hun invloed te bespeuren. Verder in anarchistische experimenten als communale woonvormen en zelfvoorzienende gemeenschappen. Van de vele communes en woongemeenschappen gesticht door hippies in de jaren zestig en zeventig zijn er, op enkele succesvolle uitzonderingen na, niet veel levensvatbaar gebleken. Maar ook de ideologie achter vrije software in de informatica en bij experimenten met kleinschalige industrie en werkplaatsen (voorbeeld is De Kleine Aarde) is gedeeltelijk in het flowerpower gedachtegoed te vinden. De leidende figuren in deze activiteiten waren veelal in hun jeugd actieve hippies. In Nederland is veel gedachtegoed bij het linkse politieke spectrum te vinden zoals bij de SP, GroenLinks, Partij voor de Dieren en in mindere mate de PvdA en aanvankelijk ook bij D66.
Begin jaren negentig kende de tienermode in enkele Europese landen een korte hippieopleving. Dit beperkte zich vrijwel volledig tot de mode voor meisjes, en had geen filosofische of muzikale affiniteit met de jaren zeventig. Deze opleving werd zichtbaar in gebleekte jeans met olifantenpijpen, al dan niet gescheurd aan de knieën. Eventueel werd dit aangevuld met een soms wel 9 cm grote bloemvormige gesp (vage verwijzing naar flowerpower) net onder een blote navel. Ook hippie-achtige (oosterse) sieraden doken weer op. Deze opleving duurde twee à drie zomers, en betrof uitsluitend een fenomeen dat betrekking had op uiterlijk, niet op inhoud. Dit in tegenstelling tot de Psychedelic Trance scene, een vorm van elektronische dansmuziek die halverwege de jaren negentig ontstond te Goa in India, overwaaide naar de rest van de wereld en nu jong en oud samenbrengt op vele festivals en feesten die worden gekenmerkt door het in de scene gebruikte begrip "", oftewel Peace, Love, Unity, Respect. "Liquid Crystal Vision" en "Last Hippie Standing" zijn twee documentaires die deze beweging goed in beeld brengen.
Begin 2000 ontstond er in Amerika de nieuwe stijl Kandi, sommige dingen uit het Kandi zijn afgeleid van de hippies. Waaronder het motto: PLUR dat staat voor Peace Love Unity Respect.

</doc>
<doc id="28339" url="https://nl.wikipedia.org/wiki?curid=28339" title="Hippy">
Hippy



</doc>
<doc id="28340" url="https://nl.wikipedia.org/wiki?curid=28340" title="ObjectPAL">
ObjectPAL

ObjectPAL is de database-georiënteerde taal die gebruikt wordt in de database Paradox. Het is een Pascal-achtige taal met mogelijkheden die object-georiënteerd aandoen (vandaar de naam). ObjectPAL is de opvolger van de taal PAL zoals die in gebruik is voor DOS-versie van Paradox. 
ObjectPAL is gedeeltelijk object-georiënteerd in die zin dat objecten een grote rol spelen. Overerving (inheritance) en definitie van nieuwe klassen zijn echter niet mogelijk.
In de Windows-omgeving zijn veel uitgebreidere - interactieve - faciliteiten aanwezig die met het event-model in ObjectPAL op elegante manier worden ondersteund. Het gebruik van de taal heeft een vrij steile leercurve in de zin dat het voor de meeste mensen niet snel en makkelijk te leren is, maar biedt daarna bijzonder veel mogelijkheden.

</doc>
<doc id="28341" url="https://nl.wikipedia.org/wiki?curid=28341" title="Kaukasus (gebied)">
Kaukasus (gebied)

De Kaukasus of Kaukasië is een gebied op de uiterste zuidoostelijke grens van Europa en het westen van Azië. Het gebied omvat het gelijknamige gebergte, de Kaukasus en de omringende (laag)vlakten. Het Kaukasusgebergte bestaat uit de Grote Kaukasus en de Kleine Kaukasus. Het gebied ten zuiden van de Grote Kaukasus wordt Transkaukasië genoemd (vanuit Rusland, "over" de bergen) en het gebied ten noorden daarvan Ciskaukasië (aan "deze", de Russische kant).
Geschiedenis.
De Kaukasus is sinds mensenheugenis een kruispunt van culturen, religies en talen. Daarnaast was het vaak de grens tussen grote mogendheden of hun invloedssferen. Dit alles heeft geleid tot de huidige ingewikkelde staatkundige situatie en in de loop van de geschiedenis herhaaldelijk tot al dan niet gewapende conflicten. Grote mogendheden zoals de Sovjet-Unie, het Ottomaanse Rijk, het Perzische Rijk, het Romeinse Rijk en de oude Grieken, hebben allemaal geprobeerd om de Kaukasus te besturen en in hun invloedssfeer te brengen. Dit lukte meestal maar zeer gedeeltelijk en vooral in de Grote Kaukasus hebben verschillende volkeren hun identiteit grotendeels weten te behouden.
Politieke indeling.
Na het uiteenvallen van de Sovjet-Unie zijn er drie Kaukasische landen onafhankelijk geworden: Georgië, Armenië en Azerbeidzjan. Samen met zeven Russische autonome republieken en twee Russische territoria, vormen ze een lappendeken van politieke entiteiten. De volgende onafhankelijke landen, met de daarbij horende autonome gebieden, worden tot de Kaukasus gerekend:
Volken, talen en religies.
In de Kaukasus wordt een groot aantal verschillende talen gesproken. Behalve de Noord- en Zuid-Kaukasische talen worden er ook Turkse talen, Iraanse talen, Slavische talen, Grieks en Armeens gesproken. Hierom wordt de Kaukusus soms ook wel de "Berg der Talen" genoemd.
De Kaukasus kent meer dan vijftig verschillende volken: Armeniërs, Avaren, Azerbeidzjanen, Georgiërs, Perzen, Russen en Tsjetsjenen.
De volken in de Kaukasus hangen een groot aantal religies aan. Onder de Islam zijn er soennieten en sjiieten, verder wonen er Georgisch-orthodoxen, Russisch-orthodoxen, Armeens-apostolischen en Oosters-orthodoxen.
Vooral wat betreft religie is de situatie ingewikkelder dan hierboven weergegeven en is er één religie vermeld, wanneer meer dan 75% van de bevolking deze religie aanhangt.

</doc>
<doc id="28342" url="https://nl.wikipedia.org/wiki?curid=28342" title="Paradox (database)">
Paradox (database)

Paradox is een front-end voor de relationele database van, in eerste instantie: Ansa, later: Borland, en maakt gebruik van de Borland Database Engine (BDE). In versie 10 maakt het deel uit van Corel Office 2002. Het Paradox-databaseformaat werd tot ca. 2000 door de compilers van Borland (Delphi en C++Builder) als standaard database gebruikt. 
De Windowsgeoriënteerde versie van Paradox gebruikt de programmeertaal ObjectPal voor alle databasemanipulaties.

</doc>
<doc id="28343" url="https://nl.wikipedia.org/wiki?curid=28343" title="Swap (computer)">
Swap (computer)



</doc>
<doc id="28346" url="https://nl.wikipedia.org/wiki?curid=28346" title="Kaukasusgebergte">
Kaukasusgebergte



</doc>
<doc id="28349" url="https://nl.wikipedia.org/wiki?curid=28349" title="1013">
1013

Het jaar 1013 is het 13e jaar in de 11e eeuw volgens de christelijke jaartelling.

</doc>
<doc id="28350" url="https://nl.wikipedia.org/wiki?curid=28350" title="Death by Stereo">
Death by Stereo

Death by Stereo is een Amerikaanse hardcorepunkband die in 1996 werd opgericht door zanger Efrem Schulz.
De band is beïnvloed door Suicidal Tendencies, Slayer en Sepultura. Aan het begin van de 21e eeuw werd de band een hype met de albums "If Looks Could Kill I'd Watch You Die" en "Day of the Death".
Op 14 mei 2020 werd hun achtste studioalbum "We're All Dying Just in Time" aangekondigd, dat zou uitkomen op 7 augustus 2020.

</doc>
<doc id="28351" url="https://nl.wikipedia.org/wiki?curid=28351" title="Friedrich Engels">
Friedrich Engels

Friedrich Engels (Barmen (Wuppertal), 28 november 1820 - Londen, 5 augustus 1895) was een Duitse industrieel, sociaal wetenschapper, auteur en filosoof. Als politiek (socialistisch) theoreticus was hij in de 19e eeuw ten tijde van de Industriële Revolutie en het rijzen van het daardoor ontstane sociale vraagstuk omtrent het lot van de snelgroeiende arbeidersklasse de stichter van de marxistische theorie, samen met Karl Marx. In 1845 publiceerde hij "De Toestand van de Arbeidersklasse in Engeland", gebaseerd op persoonlijke waarnemingen en onderzoek. In het "revolutiejaar" 1848 was hij medeauteur van "Het Communistisch Manifest" samen met Karl Marx en later steunde hij Marx financieel om onderzoek te doen en "Het Kapitaal" te schrijven. Na Marx' dood in 1883 bewerkte hij het tweede en derde deel. Bovendien organiseerde Engels Marx' nota's over de "Theorieën over de Meerwaarde" en dit door hem verzameld en geredigeerd materiaal werd later gepubliceerd als het "vierde deel" van "Het Kapitaal".
Biografie.
Engels werd geboren in Barmen (het tegenwoordige Wuppertal) als de oudste zoon van een succesvolle Duitse textielbaron. Als jongeman werd hij door zijn vader naar Engeland gestuurd om diens katoenfabriek in Manchester te helpen runnen. Gechoqueerd door de grootschalige armoede werkte hij na zijn terugkeer uit Engeland naar Duitsland in november 1844 tot maart 1845 aan zijn verslag daarover, getiteld "Die Lage der arbeitenden Klasse in England" (De toestand van de arbeidersklasse in Engeland)". Dit in 1845 verschenen werk was Engels’ eerste belangrijke eigen publicatie.
In datzelfde jaar begon Engels artikelen te schrijven voor een krant genaamd ‘de Duits-Franse jaarboeken’ die gepubliceerd werd door Karl Marx in Parijs. Na hun eerste persoonlijke ontmoeting kwamen ze erachter dat ze dezelfde ideeën hadden over kapitalisme en ze besloten meer samen te gaan werken. De artikelen van Engels zetten Marx ertoe aan de economische theorieën te gaan bestuderen. Nadat Marx uit Frankrijk werd verbannen in januari 1845 besloten de twee naar België te verhuizen, dat toentertijd toleranter tegenover de vrijheid van meningsuiting stond dan andere landen in Europa.
In juli 1845 nam Engels Marx mee naar Engeland. Daar ontmoette hij een Ierse arbeidster genaamd Mary Burns. Hij zou met haar samen zijn tot aan haar dood, hierna ging hij een relatie aan met haar zuster Lizzie. Deze vrouwen zouden hem met de Chartistenbeweging in contact hebben kunnen brengen, waarvan Engels verscheidene leiders ontmoette, onder wie George Harney. Engels en Marx keerden terug naar Brussel in januari 1846 waar ze het ‘Communistische Correspondentie-Comité’ oprichtten. Het idee was om socialistische leiders uit heel Europa te verenigen. Beïnvloed door Marx' ideeën hielden socialisten in Engeland een bijeenkomst waar ze een nieuwe organisatie genaamd de Bond der Communisten vormden. Engels trad hierbij op als vertegenwoordiger en had veel invloed op de ontwikkelde strategie van de bond.
In 1847 begonnen Engels en Marx samen een pamflet te schrijven. Het was gebaseerd op Engels' ‘De beginselen van communisme’. Het pamflet van 12.000 woorden werd voltooid in zes weken en op zo'n manier geschreven om communisme voor een breed publiek begrijpelijk te maken. Het heette het 'communistisch manifest’ en werd gepubliceerd in februari van het revolutiejaar 1848. In maart werden zowel Engels als Marx uit België verbannen. Ze verhuisden naar Keulen en begonnen daar de radicale krant ‘De nieuw-Rijnse Krant’ (de Neue Rheinische Zeitung) uit te geven.
Engels was een actieve deelnemer aan de opstand in Elberfeld tijdens de Revolutie van 1848. Hij vocht in de Baden-campagne tegen de Pruisen (juni/juli 1849) als persoonlijk adjudant van August Willich die de leider was van een vrijkorps dat deelnam aan de opstand in Baden.
In 1849 werden wederom zowel Marx als Engels gedwongen Duitsland te verlaten, waarna ze verhuisden naar Londen. De Pruisische autoriteiten probeerden de Britse overheid over te halen om de twee mannen te verbannen, maar premier John Russell weigerde dit te doen. Met slechts het geld dat Engels kon werven leefde de familie Marx in extreme armoede.
Om Marx van een inkomen te kunnen voorzien, keerde Engels terug naar de fabriek in Manchester om voor zijn vader te werken, voordat hij in 1870 naar Londen verhuisde. Na Marx' dood in 1883 wijdde Engels een groot deel van de rest van zijn leven aan het vertalen en aanpassen van Marx' geschriften. Hij heeft echter ook veel bijgedragen aan het feminisme, waarbij hij stelt dat het concept van een monogaam huwelijk slechts dient de echtgenoot te garanderen dat zijn eigen kinderen zijn erfgenamen zullen zijn. In het boek "De oorsprong van het gezin, van de particuliere eigendom en van de staat" legt hij een verband tussen de economisch-politieke ontwikkelingen en de organisatie van opvoeding en seksualiteit vanaf de oertijd tot aan de negentiende eeuw.
Friedrich Engels overleed aan keelkanker in Londen in augustus 1895, op 74-jarige leeftijd. Hij liet zijn twee erfgenamen een verzameling na van ruim 1000 flessen wijn en champagne, plus een fortuin, van 3,1 miljoen Britse pond gecorrigeerd naar de hedendaags waarde.
Bibliografie.
Hier volgt een bibliografie van Engels' werken. Achter elk werk staat een link naar de website waar het werk op internet staat:

</doc>
<doc id="28353" url="https://nl.wikipedia.org/wiki?curid=28353" title="Vandegraaffgenerator">
Vandegraaffgenerator

Een vandegraaffgenerator of bandgenerator is een apparaat waarmee hoge elektrische spanningen opgewekt kunnen worden. Het apparaat is in het begin van de 20e eeuw ontworpen door de Amerikaanse natuurkundige Robert Van de Graaff. Naast de elektriseermachine en de teslatransformator is de vandegraaffgenerator in een eenvoudige uitvoering het meest gebruikte apparaat bij demonstraties en experimenten in het onderwijs met hoogspanning. Metershoge uitvoeringen worden toegepast in deeltjesversnellers.
De generator bestaat voornamelijk uit een band van elektrisch isolerend materiaal die over twee, meestal verticaal ten opzichte van elkaar opgestelde, rollen loopt. De bovenste rol eindigt in een geïsoleerd opgestelde bol (of een ander hol geleidend voorwerp met afgeronde vormen). De band draait rond en transporteert elektrische lading van onder naar boven tot in de bol. Deze lading ontstaat door wrijving met de aandrijvende as of een ander geschikt isolerend materiaal (het zogenaamde tribo-elektrisch effect), of wordt door een metalen kam op de band gesproeid vanaf een hoogspanningsunit. De band fungeert daarbij als stroombron. Binnen de bol bij de bovenste rol wordt de lading van de band afgenomen via een metalen kam die met het binnenste van de bol verbonden is.
Essentieel voor de werking van de vandegraaffgenerator is het verschijnsel dat binnen de bol geen elektrisch veld aanwezig is. Alle door de band aangevoerde lading verdwijnt door onderlinge afstoting direct zover mogelijk uit elkaar naar de buitenste rand van de bol, met als gevolg dat de spanning op de bol toeneemt. Een spanning van 5 miljoen volt is bij een goede constructie haalbaar.
Dat de spanning op de bol toch begrensd wordt, komt doordat bij een bepaalde spanning stroom door ionisatie van de lucht gaat weglekken. (De doorslagspanning van lucht is 3 miljoen volt per meter) Ook kan bij verdere verhoging van de spanning mogelijk overslag naar aarde plaatsvinden via in de omgeving opgestelde zaken. De grootte van de bol, de afstand ervan tot andere, geaarde voorwerpen, en de isolerende eigenschappen van het gas waarin de bol is opgesteld zijn hierbij de bepalende factoren. Indien deze worden vergroot, zal in gelijke mate de hoogst haalbare spanning ook worden vergroot.
Details.
De vandegraaffgenerator heeft onder meer goede diensten bewezen als onderdeel van deeltjesversnellers voor kernonderzoek en bij hoogspanningstesten voor materiaalonderzoek. Over de gehele wereld zijn er nog steeds honderden actief. Ook is de generator populair bij publieksvoorstellingen. Men kan in het elektrisch veld bijvoorbeeld een tl-buis spontaan laten oplichten. Zet men een persoon onder grote lading, dan zal het haar alle kanten uit gaan staan. (De elektrisch geladen haren gaan elkaar namelijk afstoten).
Dit type elektrostatische generator is relatief simpel in elkaar te zetten en is ongevaarlijk zolang de diameter van de bol onder ruwweg 50 cm blijft. Wel is het aan te bevelen elektronische apparatuur uit de buurt te houden, want door de hoge veldsterktes kunnen halfgeleiders, zoals transistoren, diodes en chips defect raken.

</doc>
<doc id="28354" url="https://nl.wikipedia.org/wiki?curid=28354" title="Antinomie">
Antinomie

Een antinomie is een tegenspraak die geen paradox is, maar die (in de filosofie van Kant) ontstaat door het feit dat de zuivere rede, als deze zijn meest fundamentele principes toepast op de fenomenen van de door ons ervaren wereld, onvermijdelijk op tegenspraken stuit.
Kant geeft vier voorbeelden van zulke antinomieën in zijn voornaamste werk, Kritik der reinen Vernunft (A420, B448). Daar noemt hij zijn antinomieën die elk uit een these en een antithese bestaan. Hij bewijst zowel de these als de antithese (en maakt vervolgens nog een aantal observaties bij iedere antinomie maar het zou te ver voeren om hier verder op in te gaan).
De vier door Kant genoemde antinomieën zijn:
1e antinomie.
these - de wereld (universum) heeft in de tijd en in de ruimte een begin en een eind
antithese - de wereld is wat tijd en ruimte betreft onbegrensd.
2e antinomie.
these - alles in de wereld (universum) bestaat uit enkelvoudige substanties
antithese - er bestaat niets enkelvoudigs, alles is samengesteld
3e antinomie.
these - er bestaan in deze wereld (universum) oorzaken die uit (keuze)vrijheid voortspruiten
antithese - vrijheid bestaat niet, alles bestaat uit natuur(wetten)
4e antinomie.
these - ergens in de reeks oorzaken van de wereld (universum) moet er een noodzakelijk wezen zijn
antithese - er is niets noodzakelijks in deze reeks, alles is toeval
De antinomieën kunnen ontstaan in de filosofie van Kant doordat de mens de dingen van deze wereld (zoals hij die met de zintuigen en het verstand waarneemt) voor de "Dinge an sich" houdt (zie ook zijn Prolegomena, deel3, sect. 51 t/m 54, zie de links beneden). Om redeneerfouten te vermijden die kunnen voortspruiten uit het niet (h)erkennen van de antinomieën, moet men (volgens Kant) overstappen op een idealistische filosofie met een transcendentaal karakter.
Bronnen, externe links.
Kritik der reinen VernunftProlegomena (origineel)Prolegomena (Engelse vertaling)

</doc>
<doc id="28356" url="https://nl.wikipedia.org/wiki?curid=28356" title="Mitoyo Kawate">
Mitoyo Kawate

Mitoyo Kawate (Japans; 川手 ミトヨ "Kawate Mitoyo", 15 mei 1889 –- 13 november 2003) was een Japanse supereeuwelinge en gedurende enkele weken officieel de oudste mens ter wereld. Zij verkreeg deze status toen op 31 oktober 2003 haar landgenote Kamato Hongo overleed op, naar werd aangenomen, 116-jarige leeftijd. De claim van laatstgenoemde werd echter in 2012 in twijfel getrokken (ze was zeker minstens 110 jaar oud, doch vermoedelijk geen 116). Hierdoor werd Kawate al op 28 september 2003, oftewel 33 dagen eerder, de oudste levende mens, toen haar landgenoot Yukichi Chuganji op 114-jarige leeftijd overleed.
Kawate was boerin in de omgeving van Hiroshima. Ze verbleef op haar boerderij toen op 6 augustus 1945 de atoombom op Hiroshima viel. Na enkele dagen ging ze in de verwoeste stad op zoek naar familieleden. Hierbij werd ze blootgesteld aan radioactieve straling. Omdat ze als overlevende van de atoombom werd beschouwd, kon ze aanspraak maken op speciale medische voorzieningen en een pensioen.
Ze werkte nog tot naar 100e op het land. Ze had vier kinderen en dertien kleinkinderen.
Sinds 10 jaar werd Kawate verpleegd in een verzorgingstehuis. De laatste twee jaar van haar leven ging haar gezondheid sterk achteruit. Kawate stierf uiteindelijk op 114-jarige leeftijd aan de gevolgen van een longontsteking.

</doc>
<doc id="28357" url="https://nl.wikipedia.org/wiki?curid=28357" title="Quote">
Quote

Quote (Engels voor 'beurskoers') is een sinds november 1986 verschijnend Nederlands tijdschrift dat vooral in het nieuws komt met het jaarlijks openbaar maken van de Quote 500, een lijst van de 500 rijkste mensen van Nederland met hun financiële positie, naar Amerikaans idee van "Forbes".
"Quote" verschijnt maandelijks en geeft informatie en geruchten over het bedrijfsleven, geld, carrière, netwerken, het leven aan de top en het privéleven van personen die als vermogend worden ingeschat. In december 1999 werd het tijdschrift door het Nederlands Uitgeversverbond uitgeroepen tot tijdschrift van het jaar.
De redactie is gevestigd te Amsterdam. "Quote" was bezit van oprichter Maarten van den Biggelaar en twee vrienden die het op 21 juli 2006 verkochten aan Hachette Filipacchi Médias (HFM). Hoofdredacteur Jort Kelder stapte vervolgens in april 2007 na ruim dertien jaar op.
In november 2002 publiceerde "Quote" als eerste een foto van vastgoedmagnaat Willem Endstra en oud-Heinekenontvoerder Willem Holleeder die samen op een bankje zaten voor het kantoor van Endstra in Amsterdam Oud-Zuid. Endstra, die steeds zijn banden met de onderwereld had ontkend, spande een kort geding aan waarin hij eiste dat het "Quote"-nummer uit de handel werd gehaald. Hij zei te vrezen voor zijn veiligheid. In eerste instantie werd zijn eis toegewezen, maar enkele dagen later werd in een tweede procedure anders beslist.
De redactie van "Quote" werd in november 2003 beschoten; wie de dader was is nooit achterhaald. Enkele dagen eerder was ook het woonhuis van Van den Biggelaar beschoten.
In januari 2005 kwam "Quote" in het nieuws met de bewering dat Nina Brink in 1998 de president-commissaris van World Online met een vooropgezet seksschandaal in de val had gelokt en tot aftreden had gedwongen. Brink kondigde juridische stappen aan, maar wist het niet tot een rechtszaak te brengen. De aangifte die ze vervolgens wegens smaad bij de Amsterdamse officier van justitie heeft gedaan werd in mei wegens het ontbreken van een stevige juridische basis niet-ontvankelijk verklaard.
Op 1 november 2011 volgde Mirjam van den Broeke Sjoerd van Stokkum als hoofdredacteur op. Oud-hoofdredacteur Jort Kelder keerde tijdelijk terug bij het zakenblad als adviseur van de nieuwe hoofdredacteur. 
In november 2016 trad Sander Schimmelpenninck aan als hoofdredacteur. Hij vertrok in september 2020. Op 25 januari 2021 werd Paul van Riessen aangekondigd als nieuwe hoofdredacteur.
Oplage.
Oplagecijfers volgens HOI, Instituut voor Media Auditing

</doc>
<doc id="28358" url="https://nl.wikipedia.org/wiki?curid=28358" title="Quote 500">
Quote 500

De Quote 500 is een lijst van de op het moment van samenstelling vijfhonderd rijkste Nederlanders, jaarlijks uitgegeven door het zakenblad "Quote". De eerste editie verscheen in 1997. De redactie noemt het zelf de ‘jaarlijkse röntgenfoto van degenen die de Nederlandse economie werkelijk in handen hebben’. Naast de Quote 500, die ieder najaar verschijnt, verschijnt ieder voorjaar de "Quote 500 Junior", met daarin de "selfmade" rijkste Nederlanders onder de 40 jaar.
In 2012 is ingevoerd dat alleen naar individuele vermogens wordt gekeken, en niet naar gezamenlijke familievermogens. De familie Brenninkmeijer verloor daardoor de nummer 1-positie die zij jarenlang bekleedde.
In 2014 besloot de redactie alleen nog personen woonachtig in het Koninkrijk der Nederlanden op de Quote 500 te plaatsen. Charlene de Carvalho-Heineken, de nummer 1 op de lijst van 2013, is woonachtig in Zwitserland en verdween daardoor uit de rijkenlijst. In 2017 is deze beslissing teruggedraaid, waardoor De Carvalho-Heineken terugkeerde op de lijst.
Werkwijze.
"‘Er staan mensen op de lijst die minstens het dubbele waard zijn’" of "‘ze roepen maar wat’" is een veel gehoord commentaar op de ranglijst. Toch zijn de geschatte vermogens door de redactie van "Quote" niet geheel uit de lucht gegrepen. Men baseert zich voornamelijk op openbare registers zoals de Kamer van Koophandel, het Kadaster en bedrijfsgegevens als jaarverslagen.
Zo wordt er bijvoorbeeld op basis van het aandelenpakket en de waarde ervan op de beurs een schatting gemaakt van het vermogen. Voor de rijken zonder beursgenoteerde aandelen baseert "Quote" zich veelal op gegevens van de Kamer van Koophandel. De winsten van de bedrijven worden vergeleken met die van concurrenten die wel beursgenoteerd zijn en op basis daarvan wordt een schatting gemaakt.
Daarnaast zijn er ook enkele mensen die wel hun medewerking aan de lijst verlenen en hun persoonlijke boekhouder een berekening van hun vermogen laten opsturen.
Overzicht Quote 500 per jaar.
Steeds wordt het "geschat vermogen" (in euro) gegeven.
2010.
De vijfhonderd rijkste Nederlanders zijn in 2010 goed voor een totaal vermogen van 135,6 miljard euro. Dat is 6,6 procent meer dan een jaar eerder.

</doc>
<doc id="28361" url="https://nl.wikipedia.org/wiki?curid=28361" title="Steniging">
Steniging

Steniging is het doden van een mens door stenen naar hem of haar te gooien. Stenigen is een manier om de doodstraf ten uitvoer te brengen, maar de straf wordt in vrijwel alle landen als een bijzonder wrede manier beschouwd om iemand te doden.
Steniging in islamitische landen.
In sommige islamitische landen, waar de sharia geldt, wordt het stenigen nog steeds toegepast.
De veroordeelde wordt eerst ingegraven; mannen tot aan het middel, vrouwen dieper om te voorkomen dat de borsten zichtbaar worden. Soms graaft men de veroordeelden niet in, maar bindt hen aan een paal. Om hen heen staat een (vaak joelende) menigte in een cirkel. Deze stenigers moeten achter een op de grond getrokken lijn blijven. Op teken van de leider van de executie begint de menigte met het gooien van stenen. Aan de stenen worden eisen gesteld, ze zijn zo uitgezocht dat een enkele steen niet de dood kan veroorzaken, maar dat elke raak gegooide steen wel gevoeld wordt door de veroordeelde. De menigte gaat door met gooien tot de veroordeelde dood is. In sommige landen wordt een veroordeelde vrijgelaten in het zeldzame geval dat deze weet te ontsnappen. Een voorbeeld van een zeldzaam geval waarin dit wel lukte vond plaats in 2015, waarbij in januari 2015 een vrouw in IS-gebied werd gestenigd wegens overspel. Men dacht dat ze overleden was maar ze stond op en vluchtte. De IS-strijders lieten haar gaan omdat het 'God's wil' zou zijn dat ze zou blijven leven, op voorwaarde dat ze berouw toonde.
Steniging wordt toegepast in Afghanistan, Saoedi-Arabië, Soedan, Somalië en de Verenigde Arabische Emiraten. In Pakistan komt steniging voor en kan opgelegd worden door een stammenrechtbank. Nigeria kent in sommige noordelijke provincies ook steniging als straf, maar door grote internationale druk zijn de tot de dood door steniging veroordeelden in dat land tot nu toe steeds in hoger beroep vrijgesproken. Iran kondigde in augustus 2008 een grondwetswijziging aan, waarmee de dood door steniging (die als straf voor onder andere overspel en prostitutie werd gegeven) werd afgeschaft, zij het dat de wetswijziging nog door het parlement moet worden goedgekeurd. In april 2013 werd aangekondigd dat de executiemethode weer toegevoegd zou worden aan het wetboek. In 2010 schorste de Iraanse regering onder internationale druk de steniging van de ter dood veroordeelde Sakineh Mohammadi Ashtiani.
Tijdens de hadj, de jaarlijkse bedevaart naar Mekka van de moslims, stenigen de aanwezige moslims symbolisch de duivel tijdens de jamrah door 49 of 70 steentjes te werpen naar drie zuilen die op de plek staan waar de duivel ooit aan Abraham verscheen.
Steniging in de Bijbel.
In het Oude Testament wordt steniging als straf enkele malen genoemd, onder meer voor godslastering, overspel, het offeren aan of knielen voor vreemde goden (inclusief de zon en de maan), maar ook het sprokkelen van hout op Sabbat. Ook in het Nieuwe Testament komt steniging voor. Jezus Christus antwoordde op de vraag of de overspeelster, die bij hem gebracht was, gestenigd moest worden (zoals de Wet voorschreef): "Wie van jullie zonder zonde is, laat die als eerste een steen naar haar werpen". Omdat niemand daarna nog een steen durfde te gooien, kon de vrouw met Jezus' vermaning "Zondig voortaan niet meer" ongedeerd ontkomen. Het bekendste geval van steniging in de Bijbel vermeld is die van Stefanus, een christen van het eerste uur (Handelingen 7). De latere apostel Paulus (daar nog Saulus genoemd en een fanatiek vervolger van christenen) was getuige van deze steniging.
Steniging in de Koran en Hadith.
Steniging wordt niet genoemd in de Koran. Wel komt de straf tweemaal voor in een Hadith en door bepaalde fiqh is het opgenomen in de sharia met betrekking tot "zina" (overspel, ontucht en dergelijke). Om de straf te voltrekken, moet aan een aantal voorwaarden voldaan worden.
Ten eerste moeten vier ooggetuigen de "zina" bevestigen. Ten tweede moeten deze ooggetuigen betrouwbaar zijn, dat wil zeggen er is nooit bewezen dat zij een valse getuigenis hebben afgelegd en zij mogen geen wrok koesteren tegen de beschuldigden. Ten derde moeten de vier getuigen de beschuldigden op heterdaad betrappen. Ten vierde moeten de afgelegde verklaringen gelijkluidend zijn wat betreft tijd, plaats en personen die de "zina" pleegden. Wanneer aan een van de voorwaarden niet wordt voldaan, zal geen steniging plaatsvinden. Twee Hadith geven een vijfde mogelijkheid: een zondaar bekent de zonde vier keer.
In de eerste bekent een man tegenover Mohammed tot viermaal toe dat dat hij in het verleden overspel heeft gepleegd. Mohammed reageert driemaal niet, maar na de vierde maal vraagt hij aan de man of de man krankzinnig is. Nadat de man heeft ontkend, beveelt Mohammed dat hij gestenigd dient te worden. De man weet te ontsnappen, maar wordt gevangen en alsnog gestenigd tot de dood erop volgt. Na de steniging bidt Mohammed voor hem, omdat de zonde nu gereinigd is. De tweede Hadith betreft een vrouw die aan Mohammed vraagt rein gemaakt te worden door bestraffing. Mohammed stuurt haar weg en verzoekt haar vergiffenis aan God te vragen. Zij herhaalt haar vraag echter nog drie keer en vermeldt dat ze zwanger is. Mohammed zegt haar te wachten tot na de bevalling en het kind borstvoeding te geven. Nadat het kind oud genoeg is om vast voedsel te eten (gespeend is) gaat de moeder terug bij Mohammed en dringt aan om de straf op overspel uit te voeren. Het kind wordt vervolgens door de gemeenschap verder opgevoed.
Steniging in Europa.
Europa kent geen steniging als terechtstelling. In alle gevallen waarin steniging als "straf" wordt toegepast door individuele personen of groepen, is het een vorm van eigenrichting of eerwraak en is het daarmee strafbaar. Voor zover bekend is er in de Europese Unie één geval van steniging bekend met de dood als gevolg: in 2004 werd Ghofrane Haddaoui in Marseille met stenen gedood door twee jongeren. In oktober 2006 werd in Lyon een meisje van 14 door vier jongens met stenen bekogeld om een onbekende reden. Omdat niet duidelijk is of zij het meisje ook daadwerkelijk wilden doden, is hier wellicht geen sprake van steniging in de eigenlijke zin, dat wil zeggen als terechtstelling.

</doc>
<doc id="28363" url="https://nl.wikipedia.org/wiki?curid=28363" title="Edgar Colle">
Edgar Colle

Edgard Colle (Gent, 18 mei 1897 - Gent, 19 april 1932) was een Belgische schaker. In 1917 was hij kampioen van Gent en in de jaren daarna is hij zes keer schaakkampioen van België geweest.
In 1923 vond zijn internationale doorbraak plaats: derde in het toernooi van Scheveningen met een score van 6/9 en na Max Euwe en Géza Maróczy. In 1926 boekte hij zijn grootste internationaal succes met een eerste plaats in het toernooi van Merano. Niets scheen toen zijn opgang naar de absolute wereldtop in de weg te staan, maar hij leed aan een slepende maagziekte. Drie keer doorstond hij een moeilijke operatie, maar de vierde werd hem fataal, op 34-jarige leeftijd.
Colle speelde mee in een aantal vierkampen, het laatste in Rotterdam in 1931 tegen Salo Landau, Sawielly Tartakower en Akiba Rubinstein, steeds een dubbele ronde. Colle werd tweede.
Colle-systeem.
Naar Edgar Colle is vernoemd het Collesysteem (D05), een solide opening die vaak wordt aangeleerd aan beginnende schakers omwille van haar stevige pionnenstructuur, haar logische plaatsing van de stukken en haar coherente strategische doelen. Op grootmeesterniveau wordt ze te passief bevonden en hierdoor amper gebruikt. 
Men bekomt de opening na de zetten:
De bekendste partij met dit systeem speelde Colle in 1930 tegen John O'Hanlon, in het tornooi van Nice. In deze partij offerde hij in de twaalfde zet zijn loper op h7 ("Grieks offer") om een succesvolle mataanval te starten.
1.d4 d5 2.Pf3 Pf6 3.e3 c5 4.c3 e6 5.Ld3 Ld6 6.Pbd2 Pbd7 7.O-O O-O 8.Te1 Te8 9.e4 dxe4 10.Pxe4 Pxe4 11.Lxe4 cxd4 12.Lxh7+ Kxh7 "(Grieks offer)" 13.Pg5+ Kg6 14.h4 Th8 15.Txe6+ Pf6 16.h5+ Kh6 17.Txd6 Da5 18.Pxf7+ Kh7 19.Pg5+ Kg8 20.Db3+ 1-0
Colle-Zukertort systeem.
Grootmeesters zoals Susan Polgar en Artur Joesoepov gebruikten geregeld het Colle-Zukertort systeem. Dit is een variant van het Colle-systeem waarbij wit de loper aan dameszijde via een fianchetto ontwikkelt en zwart de zet d5 uitstelt. Deze opening wordt soms ook de Yusupov-Rubinstein opening (A46) genoemd. 
Men bekomt de opening na de zetten:
In 2017 gebruikte wereldkampioen Magnus Carlsen de Colle-Zukertort tegen Anish Giri in het Tata Steel-toernooi in Wijk aan Zee.
Edgar Colle gebruikte deze variant zelf in 1926 tegen Ernst Grünfeld in het toernooi van Berlijn. Hij beschouwde dit als het beste spel uit zijn carrière.
1.d4 Pf6 2.Pf3 e6 3.e3 b6 4.Ld3 Ld7 5.Pbd2 c5 6.O-O Le7 7.b3 "(fianchetto)" cxd4 8.exd4 d6 9.Lb2 Pbd7 10.c4 O-O 11.Tc1 Te8 12.Te1 Dc7 13.De2 Tac8 14.Pf1 Db8 15.Pg3 Da8 16.Pg5! g6? 17.Pxf7! Kxf7 "(Paardoffer)" 18.Dxe6+ Kg7 19.d5 Pc5 20.Pf5+!! Kf8 21.De3 gxf5 22.Dh6+ Kf7 23.Lxf5 Lxd5 24. Txe7+ "(Torenoffer)" Txe7 25.Dxf6+ Ke8 26.Dh8+ Kf7 27.Lxc8 1-0

</doc>
<doc id="28364" url="https://nl.wikipedia.org/wiki?curid=28364" title="Boulderen">
Boulderen

Boulderen is een discipline binnen de klimsport en betekent het klimmen van een korte route op een vaak dicht bij de grond gelegen echte of kunstmatige rots (ook wel een boulder genoemd) zonder het gebruik van een touw of andere vorm van zekering, anders dan een valmat.
Bij boulderen wordt in Nederland en België, net als bij routeklimmen, de Franse gradatie aangehouden. Een bouldergradatie is echter anders dan die van een lange route. Vaak wordt gezegd dat de waardering van een boulder (bv. 6a) even moeilijk is als de "crux" uit een route die drie gradaties hoger ligt (dus 6b+).
Het "spotten" bij het boulderen bestaat in het volgen van de klimmer zodat hij veilig neerkomt bij een mogelijke val. Het aanzienlijke aantal ongevallen bij het boulderen toont aan dat deze monitoring een niet te veronachtzamen preventieve bezigheid is.
Boulderen in competitieverband.
Een boulderwedstrijd bestaat uit een reeks boulders die klimmers moeten klimmen. Per geklommen boulder krijgt de klimmer van de scheidsrechter punten toegekend. De ranking wordt bepaald door volgende criteria (in dalende volgorde van belang):
Er wordt onderscheid gemaakt tussen twee soorten boulderwedstrijden:
Opbouw van een wedstrijdboulder: De International Federation of Sport Climbing (IFSC) stelde voor wedstrijdboulders volgende richtlijnen:
Een boulder is voltooid wanneer de klimmer de eindgreep met beide handen stabiel kan vasthouden en de scheidsrechter dit heeft erkend door "oké" te zeggen. Een zonegreep (ook wel bonus) wordt toegekend wanneer de klimmer deze stabiel kan vasthouden. Een voltooide boulder impliceert altijd het behalen van de zonegreep, ook wanneer deze niet gebruikt werd.

</doc>
<doc id="28366" url="https://nl.wikipedia.org/wiki?curid=28366" title="Neve Shalom-synagoge (Istanbul)">
Neve Shalom-synagoge (Istanbul)

De Neve Shalom-synagoge (Turks: "Neve Şalom Sinagagu") is de grootste synagoge van Istanbul. De synagoge ligt in het district Beyoğlu in de wijk Kuledibi en is in 1951 gebouwd. In datzelfde jaar begonnen er ook de diensten.
Diverse malen zijn er bomaanslagen gepleegd bij deze synagoge:

</doc>
<doc id="28367" url="https://nl.wikipedia.org/wiki?curid=28367" title="Ernst Falkbeer">
Ernst Falkbeer

Ernst Falkbeer (27 juni 1819 - 14 december 1885) was een Oostenrijks schaker. Hij was de oprichter van de beroemde Wiener Schachzeitung. Hij vond het in Centraal-Europa na de revolutie van 1848 niet prettig meer en vertrok naar Londen. In 1864 keerde hij naar Wenen terug.
Ernst Falkbeer heeft ons veel schaakvarianten nagelaten, de bekendste hiervan is wel het Falkbeertegengambiet in het Koningsgambiet, maar ook in de schaakopening Weens heeft hij een aantal varianten geanalyseerd onder andere de Falkbeervariant met de zetten 1.e4 e5 2. Pc3 Pf6 "(diagram)"

</doc>
<doc id="28368" url="https://nl.wikipedia.org/wiki?curid=28368" title="Alexander Rueb">
Alexander Rueb

Alexander Rueb (Den Haag, 27 december 1882 - aldaar, 2 februari 1959) was een Nederlands schaker. Van beroep was hij advocaat.
Rueb was lid van schaakvereniging Discendo Discimus, waar hij eerst bestuurslid en later voorzitter was. Van 1923 tot en met 1928 was Rueb voorzitter van de Koninklijke Nederlandse Schaakbond. Hij was van 1924 tot en met 1949 de eerste voorzitter van de mondiale schaakbond, de FIDE. Rueb is de schrijver van het boek "De Schaakstudie".

</doc>
<doc id="28369" url="https://nl.wikipedia.org/wiki?curid=28369" title="Etnomusicologie">
Etnomusicologie

Etnomusicologie is de studie van muziek in zijn culturele context. Vaak wordt het begrip vernauwd tot het bestuderen van de volksmuziek van de verschillende etnische groeperingen, maar etnomusicologie bestudeert eveneens de westerse muziek vanuit een antropologisch standpunt. De etnomusicologie en de organologie overlappen elkaar voor een deel.
Internationale etnomusicologen.
Bartók en Kodály brachten samen als eersten de volksmuziek van Hongarije en Roemenië in kaart.

</doc>
<doc id="28370" url="https://nl.wikipedia.org/wiki?curid=28370" title="Leidse Rijn">
Leidse Rijn

De Leidse Rijn of Leidsche Rijn is een kanaal in de Nederlandse provincie Utrecht tussen Utrecht en Harmelen. Het is deels in de late middeleeuwen, deels in de 17e eeuw aangelegd ter vervanging van de rivier de Rijn ten westen van Utrecht, die steeds sterker was gaan meanderen en verzanden en daardoor onbevaarbaar werd. Bij de aanleg werd gebruik gemaakt van reeds bestaande delen van rivieren en andere watergangen.
De naam Leidse Rijn dateert van de 17e eeuw, toen langs het kanaal een jaagpad ten behoeve van de trekvaart tussen de steden Utrecht en Leiden werd aangelegd. Het gedeelte van de Leidse Rijn tussen Park Oog in Al in Utrecht en Harmelen heette vóór die tijd Oude Rijn.
Het traject van de Leidse Rijn.
De Leidse Rijn begon oorspronkelijk bij de Catharijnebrug en sloot aan op de Catharijnesingel aan de westrand van de Utrechtse binnenstad. Het thans zichtbare gedeelte van dit kanaal begint bij de Dambrug. Hoewel de gemeente Utrecht in het kader van het project Herontwikkeling Stationsgebied van plan is de Leidse Rijn tussen de Catharijnesingel en de Dambrug weer zo veel mogelijk zichtbaar te maken, is dit stuk van circa 600 meter thans nog aan het oog onttrokken door bebouwing en bestrating.
Vanaf de Dambrug loopt dit kanaal over een lengte van ongeveer 4 km door de stad Utrecht, waar het eerst het Merwedekanaal en verderop het Amsterdam-Rijnkanaal kruist. De volgende 5 km gaan door de woonplaats De Meern. Dit gedeelte eindigt waar vroeger de Heldam lag, net voorbij de huidige grens tussen De Meern (gemeente Utrecht) en Harmelen (gemeente Woerden).
Het laatste gedeelte van 2 km ligt tussen de Heldam en Harmelen. Dit stuk maakt een ruime bocht. In dit gebied heeft ooit een zuidelijke tak van de rivier de Rijn gelopen, die vrijwel geheel verdwenen is door verlanding. Bij de aanleg van een polderwetering omstreeks 1100 is waarschijnlijk gekozen voor een traject dat zo veel mogelijk gebruik maakte van de overgebleven fragmenten van deze zuidelijke Rijntak. Dit zou de ruime bocht kunnen verklaren. Van deze wetering en de kaarsrechte wetering tussen de Heldam en De Meern werd gebruik gemaakt toen het scheepvaartkanaal Oude Rijn werd gegraven vanaf 1381.
In Harmelen mondt de Leidse Rijn (voorheen Oude Rijn) uit in de hoofdtak van de rivier de Rijn, die vanaf Vleuten komt. Door verlanding is deze rivier tussen Vleuten en Harmelen smal geworden. De huidige naam ervan is Bijleveld. Vanaf het punt waar de Leidse Rijn en de Bijleveld samenkomen, heeft de rivier voldoende breedte voor scheepvaart. Het kanaal gaat dan ook in Harmelen naadloos over in de rivier, die verder in de richting van de Noordzee stroomt. Na de aanleg van het kanaal Oude Rijn is men ook het riviergedeelte tussen Harmelen en de Noordzee Oude Rijn gaan noemen. Toen de naam van het kanaalgedeelte Utrecht-Harmelen de naam Leidse Rijn kreeg, bleef het riviergedeelte Harmelen-Noordzee de naam Oude Rijn behouden.
Geschiedenis.
Na het begin van onze jaartelling werd de oude loop van de Rijn tussen Utrecht en Harmelen steeds slechter bevaarbaar. De oorzaken hiervan waren:
Deze oorzaken zorgden voor een geleidelijke dichtslibbing van het Rijngedeelte Utrecht-Vleuten-Harmelen. 
In de loop van de geschiedenis worden als antwoord hierop verschillende maatregelen genomen, waarvan het graven van de Vleutense Vaart omstreeks 700 de eerste is. Dit kanaal begint in de rivier de Rijn dicht bij het huidige Utrechtse Domplein. Na ruim 4 km eindigt het in dezelfde rivier ter hoogte van Den Hoet. Met deze maatregel worden enkele zeer scherpe meanders afgesneden, met name in het gebied van de Hoge Weide.
Omdat ook de bevaarbaarheid van het gedeelte Den Hoet-Harmelen steeds verder achteruitgaat, besluit men in 1381 een kanaal aan te leggen dat de Vleutense Vaart in Utrecht en de Rijn bij Harmelen met elkaar moet verbinden.
Het eerste deel van dit traject wordt nieuw gegraven, loopt van noord naar zuid en is ongeveer 800 m lang. Het begint in de Vleutense Vaart bij het landgoed Jaffa, loopt langs de huidige Billitonkade en eindigt bij het huidige park Oog in Al. Daar mondt het uit in de rivier de Rijn, die vanuit het oosten op dit punt is aangekomen. 
Het tweede deel van het kanaal maakt gebruik van de loop van de vroegere rivier en eindigt bij Huis te Voorn. De rivier de Rijn buigt hier naar het noordwesten in de richting van Den Hoet.
Bij Huis te Voorn begint het derde deel, een vrijwel recht, naar het westen lopend stuk van 6 km, dat even voorbij de Heldam overgaat in het vierde, tevens laatste gedeelte. Dat is ca. 2 km lang, maakt een ruime bocht en mondt bij Harmelen in de hoofdtak van de rivier de Rijn uit.
Overal waar dit nodig is, worden oudere lopen die deel uitmaken van het in 1381 aan te leggen nieuwe kanaal gekanaliseerd, verbreed en verdiept om als scheepvaartroute te kunnen dienen. De gehele, deels nieuwe, deels oude vaarroute vanaf de Utrechtse binnenstad tot aan de Noordzee krijgt nu de naam "Oude Rijn".
In de 17e eeuw komt de trekvaart tot bloei, zowel ten behoeve van het vracht- als het personenvervoer. Waar nodig wordt de Oude Rijn verbreed en verdiept. Ook wordt een jaagpad langs het water aangelegd. Een belangrijke maatregel ter voorkoming van oponthoud voor de schepen is de verwijdering van de drie obstakels Stadsdam, Heldam en Haanwijkerdam. Deze worden tussen 1640 en 1660 vervangen door schutsluizen. In het kader van de stadsuitbreidingsplannen van de Utrechtse burgemeester Hendrick Moreelse wordt in 1662-1665 een recht kanaal, de "Leidse Vaart", gegraven tussen de Catharijnebrug en het huidige park "Oog in Al". Daar sluit deze vaart aan op de oude vaarroute. De Leidse Vaart snijdt de hoek van meer dan 90 graden bij Jaffa in de oude vaarroute af, wat een verkorting van de vaarroute met ongeveer 1 km betekent. Daar waar de Leidse Vaart eindigt in de Oude Rijn, bouwt jonker Everard Meyster een landgoed genaamd Oog in Al. Het gehele traject vanaf de Catharijnebrug via de Leidse Vaart, Oog in Al en De Meern tot Harmelen krijgt nu de naam "Leidse Rijn". De rivier tussen Harmelen en de Noordzee blijft de naam "Oude Rijn" houden.
Bruggen over de Leidse Rijn.
Van oost naar west liggen de volgende bruggen over de Leidsche Rijn.
Utrecht
Tussen de Catharijnesingel en de Damstraat is de Leidsche Rijn overkluist en stroomt het water deels door duikers. In de toekomst zal het water weer zichtbaar worden en zullen meerdere bruggen gebouwd worden.
De Meern
Harmelen
 

</doc>
<doc id="28372" url="https://nl.wikipedia.org/wiki?curid=28372" title="Lodewijk XVI van Frankrijk">
Lodewijk XVI van Frankrijk

Lodewijk XVI van Frankrijk (Versailles, 23 augustus 1754 – Parijs, 21 januari 1793) regeerde als koning van Frankrijk en Navarra van 1774 tot 1791 en daarna als koning der Fransen van 1791 tot 1792. Hij was geboren als Louis-Auguste de France en stierf tijdens de terreur van Robespierre (een periode in de Franse Revolutie), onder de guillotine als citoyen Louis Capet, na een veroordeling wegens hoogverraad.
Als negentienjarige erfde Lodewijk XVI een koninkrijk op de rand van het bankroet. Onder zijn bewind leegden de koloniale politiek en de succesvolle interventie in de Amerikaanse Onafhankelijkheidsoorlog verder de schatkist, terwijl het spilzieke gedrag van het hof in Versailles leidde tot de impopulariteit van koningin Marie Antoinette, zeker na de diamanten-halssnoeraffaire van 1785-1786. Via de ministers Turgot, Calonne en Necker probeerde Lodewijk XVI nieuwe inkomsten aan te boren door de fiscale privileges van de adel en de Kerk in te perken, maar de Assemblée des Notables en de parlementen blokkeerden elke hervorming in die richting. In een poging de impasse te doorbreken riep hij de Staten-Generaal samen. Onder impuls van de derde stand riep dat consultatieve orgaan zich uit tot Nationale Vergadering en zette het een proces in gang dat Franse Revolutie wordt genoemd. De koning verloor de regie en zag het absolutisme en het ancien régime ten einde komen. Weifelend leek hij een nieuwe rol als constitutioneel monarch te aanvaarden, maar in juni 1791 wees hij die af met een nachtelijke vlucht die gestopt werd op vijftig kilometer van de grens. Enkele maanden later gaf de grondwet van 1791 hem alsnog een kans als Koning der Fransen. Hij regeerde met feuillants en girondijnen. Het wankele vertrouwen liep volledig spaak door de Eerste Coalitieoorlog die op zijn voorstel werd ontketend, gekoppeld aan binnenlandse opstanden, intriges van émigrés en koninklijke veto's tegen wetten. De Parijse sansculotten organiseerden in augustus 1792 de Bestorming van de Tuilerieën. Lodewijk XVI werd met zijn familie opgesloten en berecht door de Nationale Conventie, die hem schuldig bevond en de doodstraf oplegde. Op 21 januari 1793 werd hij, als enige koning van Frankrijk in de geschiedenis, geguillotineerd.
Levensloop.
Jonge jaren.
De toekomstige Lodewijk XVI werd geboren als Lodewijk August in het Kasteel van Versailles op 23 augustus 1754. Hij was de tweede zoon van de Franse dauphin Lodewijk Ferdinand, die zelf de enige zoon van koning Lodewijk XV en koningin Maria Leszczyńska was. De vader van Lodewijk XVI stierf op de leeftijd van 36 jaar zonder koning te zijn geweest. Lodewijks moeder was Maria Josepha van Saksen, de tweede vrouw van Lodewijk Ferdinand en dochter van Frederik Augustus II van Saksen, keurvorst van Saksen en koning van Polen als August III.
Lodewijk had geen gemakkelijke jeugd. Zijn ouders negeerden hem voor het grootste gedeelte en gaven de meeste aandacht aan Lodewijks oudere en knappere broer Lodewijk Jozef Xaverius, de hertog van Bourgondië. Toen deze in 1761 op negenjarige leeftijd stierf, was het verdriet van zijn ouders erg groot. Ze vonden het beiden moeilijk om na de dood van Lodewijk Jozef, Lodewijk August de aandacht en liefde te geven die hij nodig had. Hij was een sterke en gezonde jongen, maar erg verlegen. Hij toonde de nodige intelligentie en blonk vooral uit in vakken als Latijn, geschiedenis, geografie en astronomie. Naast Frans leerde hij ook vloeiend Italiaans en Engels spreken. Ook had hij veel interesse in het maken van sloten. Hij ging graag jagen met zijn grootvader, koning Lodewijk XV, en spelen met zijn jongere broers, Lodewijk Stanislas, graaf van Provence en Karel Filips, graaf van Artois. Hij had ook twee zussen: madame Marie Clothilde en madame Elisabeth. Marie Clothilde werd de vrouw van koning Karel Emanuel IV van Sardinië.
Toen zijn vader op 20 december 1765 stierf aan tuberculose, werd de elfjarige Lodewijk August de nieuwe dauphin van Frankrijk. Zijn moeder, die de dood van haar man nooit heeft kunnen verwerken, overleed ook aan tuberculose op 13 maart 1767. Lodewijk August en zijn vier jongere broers en zussen bleven achter als weeskinderen. Hij kreeg een strakke en zeer conservatieve opvoeding van Paul François de Quelen de la Vauguyon. Deze man werd "gouverneur des Enfants de France" (gouverneur van de Kinderen van Frankrijk) en voedde Lodewijk August op vanaf 1760 tot aan zijn huwelijk in 1770. Hoe goed Quelens bedoelingen ook waren, zijn lessen en opvoeding bereidden Lodewijk August niet voor op de taak die hij erfde in 1774 bij het overlijden van zijn grootvader.
Huwelijk en kinderen.
Op 16 mei 1770 trouwde de vijftienjarige Lodewijk August met de veertienjarige Oostenrijkse aartshertogin Maria Antonia van Habsburg-Lotharingen, die na haar huwelijk bekend werd als "Marie Antoinette". Zij was de jongste dochter van keizer Frans I Stefan van het Heilige Roomse Rijk en keizerin Maria Theresia. Bij het huwelijk werd de opera Persée van Lully opgevoerd. De dauphin schreef aan Lodewijk XV in 1772 dat hij "van de dauphine zijn vrouw had gemaakt", maar ze bleven aanvankelijk kinderloos. Marie Antoinette leed daar erg onder. Het paar groeide naar elkaar toe en ze kregen uiteindelijk een zeer goede band. Nadat Lodewijk August een kleine operatie ondergaan had, werden uit het huwelijk vier kinderen geboren:
Zijn grootvader, koning Lodewijk XV, werd plotseling ziek op 27 april 1774. Op 4 mei werd de maîtresse van de koning, Madame du Barry, weggestuurd van Versailles. Op 10 mei 1774, rond drie uur in de middag, stierf de 64 jaar oude koning aan de pokken, waarna Lodewijk August op negentienjarige leeftijd de troon besteeg als Lodewijk XVI. Zijn jongere broer, Lodewijk Stanislas, werd de troonopvolger tot de geboorte van Lodewijks oudste zoon in 1781. Op 11 juni 1775 werd Lodewijk in de Kathedraal van Reims gezalfd en gekroond. Zijn vrouw stond de hele dienst aan zijn zijde, maar werd niet gekroond of gezalfd, evenmin als dat met de vorige koninginnen was gebeurd sinds Maria de' Medici in 1610.
Eerste regeringsjaren.
Het plotse overlijden van Lodewijk XV gebeurde op een inopportuun moment. Frankrijk had de Zevenjarige Oorlog verloren, tegen een steeds agressiever Engeland en Pruisen. Lodewijk XV was volop – en succesvol – de financiële putten van deze oorlog aan het wegwerken, met de hulp van ministers Joseph Marie Terray en René Nicolas de Maupeou. De parlementen, die zich tegen de moderniseringsplannen en tegen de inperking van de fiscale privileges van adel en Kerk hadden gekant, waren afgeschaft en vervangen door gewone rechtbanken. Niet meer gehinderd door de protesten van de parlementen had Terray de financiën schoksgewijs onder controle gebracht met een gedeeltelijk bankroet. Lodewijk XV was immens impopulair geworden.
De onervaren Lodewijk XVI draaide de klok terug. Hij ontsloeg de ministers Terray en Maupeou, die de hervorming hadden gedragen, en bracht Maurepas terug. De nieuwe minister had geen ander programma dan afrekenen met de nalatenschap van Lodewijk XV, die hem oneervol had ontslagen en verbannen. De parlementen werden weer ingesteld. De verbitterde oud-magistraten werden uit hun ballingschap teruggehaald en begonnen opnieuw te saboteren en te werken aan het neerhalen van het absolutisme ten voordele van de adel. Lodewijk XVI werd dankzij deze maatregelen gevierd als een nieuwe Hendrik IV.
Toch nam hij de moderniseringsagenda van zijn voorganger weer op. Ook hij streefde ernaar het bestuur te rationaliseren, de economie te dynamiseren en de justitie te humaniseren, zonder te raken aan de absolute monarchie en de standenmaatschappij. Onder Maurepas benoemde de koning in 1774 de bekwame minister van Financiën Anne Robert Jacques Turgot, die spoedig adel en kerk tegen zich in het harnas joeg met een aantal hervormingen. Turgot probeerde de belastingdruk af te wentelen van het volk naar de grondbezitters. Hij schafte de gilden en de corvee af. Hij stichtte de "Caisse de l'Escompte", een voorloper van de Banque de France. Langzaam verminderde de staatsschuld. Turgot verzette zich – op financiële gronden – tegen een Franse interventie in de Amerikaanse Onafhankelijkheidsstrijd. Hij liberaliseerde de graanhandel, echter op een ongelukkig moment: de misoogst van 1774 veroorzaakte schaarste die hem werd aangewreven. Ondiplomatiek en gehaat werd de bekwame Turgot twee jaar na zijn benoeming afgevoerd door Maurepas. De koning kon zijn minister niet overeind houden tegen een bijna unanieme oppositie van regering, hof en koningin, ook omdat de publieke opinie en de sterkte van de nieuw uitgebouwde vloot zorgden voor druk om mee te doen aan de Amerikaanse Onafhankelijkheidsoorlog.
Om de oorlog te financieren trad de belangrijkste opposant van Turgot aan, bankier Jacques Necker. Deze voerde een groot aantal kleine maatregelen door om de financiën te saneren, zoals het reduceren van de venale ambten, die door de staat werden gecreëerd en verkocht, en die eretitels, adeldom of belastingsvrijstelling voor de bezitters opleverden. Neckers prestige was groot genoeg om de kredietwaardigheid van de Franse Staat op te vijzelen. Achteraf bekeken een grote vergissing: de Amerikaanse Onafhankelijkheidsoorlog tegen Engeland werd grotendeels door leningen gefinancierd. Nochtans was de oorlog bij de Fransen populair, en een financiering door belastingverhoging was wellicht geaccepteerd geweest. De enorme schuld legde een tijdbom onder de staatsfinanciën. Necker maakte ook vijanden: de slachtoffers van de bezuinigingen (de "fermiers" of belastingpachters, de traditionele staatsfinanciers, het Hof). Zonder toestemming van de koning verdedigde hij zijn resultaten van 1781 in een "Compte-rendu au Roi" die hij liet drukken en uitgeven. Hij beweerde daarin dat het staatsbudget een "overschot" vertoonde (Necker rekende de uitzonderlijke oorlogsuitgaven weg), en gaf ook een kijk op de kosten van het hof. Door de uitgave van deze quasi-officiële fabeltjeskrant nam zijn populariteit nóg toe. Maurepas en de regering beseften dat ze met een oplichter te maken hadden. Toen het Parlement in 1781 een van zijn hervormingen wegstemde, vroeg hij aan de koning de verbreking van het parlementair arrest, én zeggenschap over de financiën van Marine en Oorlog, plus een zetel in de Regeringsraad. De koning weigerde, waarop Necker zijn ontslag aanbood, tot grote consternatie van de publieke opinie. Hij liet zijn opvolgers, Joly de Fleury, d'Ormesson en daarna Calonne, achter met de onmogelijke taak om de gigantische schuld op te ruimen. 
Joly de Fleury maakte een eind aan de hervormingen, begon opnieuw ambten te verkopen, en legde nieuwe ‘tijdelijke’ belastingen op. D'Ormesson slaagde er niet meer in nieuwe belastingen te heffen. De historicus Eugene White argumenteert dat het stopzetten van de financiële hervormingen in 1781 een breekpunt was, en dat de geleidelijke verbeteringen van Terray, Turgot en Necker uiteindelijk de financiën zouden gesaneerd hebben. Calonne probeerde eerst een politiek van uitgaven in plaats van bezuinigingen, in de hoop de kredietwaardigheid te behouden. Hij durfde het bij zijn aantreden niet aan om een degelijke audit te eisen van Neckers geretoucheerde staatsboekhouding in de "Compte-rendu au Roi". Later zou het enorme verschil op Calonnes conto geschreven worden.
Mislukte hervormingen.
Niet alleen moest de economie er weer bovenop geholpen worden, ook de vrijheid en rechtsgelijkheid van de burgers moesten worden bevorderd. Eind 1786 legden minister Calonne en Lodewijk XVI fiscale en institutionele plannen voor om een einde te maken aan een aantal privileges en om de graanhandel te liberaliseren, maar de Assemblée des Notables, samengesteld uit leden van de hoge adel, wees deze maatregelen af. De fantasierijke "Compte-rendu au roi" van Necker kwam in de Assemblée steeds weer ter sprake: hoe kon men in zó'n korte periode in zó'n diep financieel gat gegraven hebben? Calonne werd voor verspiller en leugenaar uitgemaakt.
De minister probeerde met een beroep op de publieke opinie het verzet te breken, maar dit had niet het verhoopte succes en een week liet de koning hem vallen. Zijn nieuwe minister, de aartsbisschop van Toulouse Étienne-Charles de Loménie de Brienne, ondernam pogingen om kleinere, vooral fiscale hervormingen door te voeren, maar ook deze maatregelen werden tegengehouden door het Parlement van Parijs. Toen Lodewijk reageerde met een "lit de justice" om de registratie van de hervorming door te drukken, verklaarde het Parlement zijn actie de dag nadien nietig. Daarop verbande hij alle parlementairen naar Troyes, die er als helden werden onthaald.
Ontgoocheld liet de koning zijn moderniseringsplannen varen. Brienne zocht zijn toevlucht tot een lapmiddel: nieuwe leningen, die het Parlement registreerde onder voorwaarde van goedkeuring door de Staten-Generaal, die sinds 1614 niet meer bijeen waren geweest. Ondanks een verbale uithaal van Lodewijk ("Het is wettig, omdat ik het wil"), slaagde hij er niet in zijn absolutistische ideologie in daden om te zetten en ging hij in op de eis om de Staten-Generaal samen te roepen. Het was duidelijk dat de koning zijn macht en prestige kwijt was. Een van zijn weinige medestanders, de graaf van Artois, zijn broer, werd zelfs in het Parlement bedreigd. Brienne en de koning joegen adel, hof en kerk (en het volk) nog méér tegen zich in het harnas door een edict van tolerantie toe te staan, dat het civiele bestaan van niet-katholieken erkende, en door te korten op de ruime pensioenen van de hovelingen. De allang smeulende pamflettenoorlog brandde nog heviger los, waarbij de koning als een tiran werd afgeschilderd, en koningin Marie Antoinette "Madame Déficit" ("Mevrouw Tekort") werd genoemd.
De koning gaf de hervormingen niet op. Met justitieminister Chrétien Guillaume de Lamoignon de Malesherbes drong hij de justitiële bevoegdheden van het Parlement van Parijs terug ten voordele van een Plenair Hof en schafte hij het martelen van verdachten af. Kort nadien stuurde de koning Brienne de laan uit ten voordele van de populaire financier Jacques Necker, de enige die de kredietwaardigheid kon terugbrengen. Necker was zó populair dat hij zijn comeback politiek duur liet betalen: voor Necker was het herstel van de rust een voorwaarde om de schuldencrisis op te lossen. Necker liet de parlementen terugkomen en draaide de juridische hervorming volledig terug. Het volk was uitzinnig van vreugde over de terugkeer van het Parlement en verbrandde in de stad poppen die de nu ontslagen minister van Justitie Malesherbes voorstelden. De ontgoochelde en gedeprimeerde koning trok zich hoe langer hoe meer terug en liet de staatszaken vaak aan de koningin over.
Terwijl op diverse plaatsen in het land onlusten en hongeropstanden de kop opstaken, begon de derde stand zich te roeren en eiste in de Staten-Generaal evenveel zetels als de adel en kerk samen, plus stemming per hoofd in plaats van per stand. Na zijn triomfantelijke terugkeer eiste het adellijke Parlement dat de Staten-Generaal volgens de regels van 1612 zouden verlopen, met gelijke vertegenwoordiging van de drie standen en aparte stemming, zodat een meerderheid van de gepriviligieerde klassen gegarandeerd was. Het volk was ontgoocheld en sommige parlementairen werden met stenen bekogeld. De koning trachtte de kwestie te ontzenuwen door een nieuwe "Assemblée des Notables" samen te roepen over de organisatie. Maar ook daar spanden kerk en adel samen: ze spraken zich uit tegen de verdubbeling van de derde stand en de prinsen van den bloede publiceerden hun ongerustheid over de aanvallen op de privileges. Eind december aanvaardde een uitgebreide "Conseil du Roi" de numerieke eis, maar door in alle talen te zwijgen over de stemming per hoofd, toonde Lodewijk zijn onbeslistheid. Opvallend was de aanwezigheid van koningin Marie Antoinette in de raad. 
Hof, adel en kerk stelden hun hoop op de Staten-Generaal, waarvan ze naïef verwachtten dat hij de koninklijke macht aan banden zou leggen ten gunste van de adel. De koning zelf hoopte op een oplossing van de patstelling met het Parlement, of de uitschakeling daarvan: toen Necker een parlementaire delegatie bij de koning introduceerde, zei die: "ik geef aan mijn Parlement geen antwoord; ik zal met de vertegenwoordiging van de Natie overleggen over de maatregelen voor het herstel van de orde en de voorspoed". Lodewijk wist dat de veranderingen die zouden komen fundamenteel zouden zijn, en dat de adellijke muiters van het Parlement daarin geen rol meer zouden spelen.
Op 5 mei 1789 kwam de Staten-Generaal dan eindelijk samen. Direct deed de onopgeloste kwestie van de stemwijze zich gelden. De adel verzette zich tegen het samen stemmen. Bij verschillende gelegenheden werd de derde stand vernederd. De koning, gedeprimeerd (ook al door de dood op 4 juni van zijn oudste zoon Lodewijk Jozef), liet lang betijen en ging niet in op de toenaderingspogingen van de derde stand. Minister Charles Louis François de Paule de Barentin schermde hem af en hij was hoedanook niet van zin op hun eisen in te gaan.
Revolutie.
Toen het geduld van de derde stand op was, verloor de koning elke controle over de gebeurtenissen. De derde stand riep zich uit tot Nationale Vergadering en claimde de soevereiniteit als vertegenwoordigers van de Natie. De lagere geestelijkheid, die de meerderheid vormde van de eerste stand, voegde zich bij hen, terwijl de adel bleef weigeren. De koning probeerde de evoluties tegen te houden door op 20 juni de zaal af te sluiten onder voorwendsel van een koninklijke zitting. Improviserend kwam de derde stand elders bijeen en zwoer in de Eed op de Kaatsbaan dat hun Nationale Vergadering niet uit elkaar zou gaan vóór ze een grondwet zou hebben gestemd.
Verschijnend in de kaatsbaan weigerde Lodewijk op 23 juni het idee van een Nationale Vergadering en vroeg hij om per stand te stemmen. Necker, die niet akkoord was, bleef ostentatief afwezig. Maar de Assemblée wilde niet wijken en vier dagen later bond de koning in. Op 11 juli ontsloeg hij dan weer Necker, die hij extreme toegeeflijkheid verweet aan wat hij nog altijd de Staten-Generaal noemde. Hij installeerde een kabinet van de harde lijn, onder baron Le Tonnelier de Breteuil. Deze ingreep en troepenbewegingen rond Parijs deden het volk vrezen dat de Assemblée zou worden verdreven. Het kwam tot woelige betogingen aan de Tuilerieën, die met de wapens werden uiteengejaagd.
De voorafgaande jaren had de economische politiek van liberalisatie de economie sterk doen groeien. Net buiten de oude stadsmuren van Parijs (onder meer in de Faubourg Saint-Antoine) had zich een arm industrieel proletariaat gevestigd, dat in precaire toestand verkeerde, niet beschermd of geregeld door gilden en ambachten (want buiten de stadsmuren) en dat bereid was in opstand te komen. Vanaf het einde van de regering Brienne waren er regelmatig onlusten, tijdens de tweede termijn van Necker vrijwel permanent. De zeer strenge winter van 1788-’89 veroorzaakte een grote hongersnood in het land. Ook de oogsten van 1789 waren slecht, dus een nieuwe hongersnood werd gevreesd.
De troepen konden de situatie niet meester. Op 13 juli vormden Parijzenaars een "Comité permanent" en een "Milice bourgeoise". De volgende dag vond de Bestorming van de Bastille plaats. Een menigte maakte geweren en kanonnen buit in het Hôtel des Invalides en trok naar de Bastille, die werd veroverd en ontmanteld. Het hoofd van garnizoenscommandant Bernard-René de Launay en de provoost werd op pieken gestoken. In de dagen die volgden bracht Lodewijk XVI Necker terug en begaf hij zich naar het stadhuis van Parijs, waar zich een nieuw stadsbestuur had gevormd, om er een driekleurige kokarde op te spelden.
Doorheen het land deden zich incidenten voor. Landlieden gingen de confrontatie aan met seigneurs en vernielden feodale registers. Tegelijk was sprake van algemene paranoia, de Grote Angst. De Nationale Vergadering reageerde door in de nacht van 4 augustus de feodaliteit af te schaffen, zij het onder onduidelijke voorwaarden. Op 26 augustus stemden ze de Verklaring van de rechten van de mens en de burger. Ondertussen heerste chaos in het staatsapparaat en was de financiële situatie slecht. Een deel van de adel emigreerde naar de Oostenrijkse Nederlanden of de Duitse staten.
De heropbouw gebeurde geleidelijk en van de grond af aan. Een aantal aangenomen grondwetsartikelen werden op 1 oktober samengevoegd tot de "Articles de Constitution", een rudimentaire grondwet die een constitutionele monarchie organiseerde met een koninklijk vetorecht tegen wetten. Het uitblijven van goedkeuring door Lodewijk XVI was mee oorzaak van de Mars op Versailles, die op 5 oktober begon. Duizenden hongerende vrouwen zetten zich in beweging naar het Paleis van Versailles en bekwamen de aanvaarding van de decreten. De volgende dag namen ze "de bakker, de bakkersvrouw en het bakkerszoontje" mee naar Parijs. Bedoeld werd de koninklijke familie. Men ging ervan uit dat als de koning in de stad woonde, er zeker geen hongersnood zou zijn. Voor veel monarchisten was dit het sein om zich terug te trekken uit de Nationale Vergadering. 
Naar het einde van het jaar kreeg de schuldsanering vorm door het nationaliseren van kerkelijke landerijen en de uitgifte van assignaten, aanvankelijk een obligatie gewaarborgd door de toekomstige opbrengst van de kerkelijke goederen. Ook werden de historische provincies ontmanteld en kwam er een rationele bestuurlijke organisaties op basis van gemeenten en departementen. Op alle niveaus werden verkiezingen ingevoerd. Het stemrecht was niet algemeen maar voorbehouden aan de vrij brede categorie van actieve burgers. Het volgende jaar ging men door met de opheffing van de reguliere kloosterorden (13 februari), van de gehate gabelle (21 maart) en van de erfelijke adel (19 juni). Al deze decreten werden door Lodewijk XVI aanvaard, maar hij aarzelde om de Civiele grondwet van de clerus te bekrachtigen. Dit decreet voorzag in een constitutionele kerk met verkozen priesters en bisschoppen, die enkel nog doctrinaal het gezag van Rome zou erkennen. Na lang twijfelen hechtte Lodewijk zijn goedkeuring aan het decreet. Een maand eerder was zijn eed op de komende grondwet toegejuicht op het Fête de la Fédération, waar honderdduizenden de val van de Bastille vierden.
Begin 1791 begon de constitutionele eed voorgeschreven aan de clerus de Fransen uiteen te drijven. Terwijl de Revolutie tot dan toe overwegend op steun had kunnen rekenen onder de bevolking, tekenden zich nu duidelijke tegenstanders af, vooral in streken die geen materiële voordelen hadden ondervonden of er zelfs op achteruit waren gegaan. Paus Pius VI veroordeelde de Civiele grondwet en eiste dat ingezworen priesters hun eed zouden herroepen. De vrome Lodewijk XVI verkeerde in gewetensnood en probeerde vergeefs tot een vergelijk te komen met Rome. In april wilde hij de Paasmis vieren met een niet-beëdigde priester in kasteel van Saint-Cloud, maar militantent die vreesden dat hij zou vluchten, beletten hem het vertrek.
Vlucht, laatste regeringsjaren en oorlog.
Enkele maanden later zagen de Fransen hun vrees bewaarheid. Reeds in de winter had Lodewijk een vluchtplan opgevat, mee onder druk van zijn directe omgeving. Hij voelde zich in zijn macht en in zijn vrijheid belemmerd en werd geplaagd door schuldgevoelens. Door te ontkomen naar de citadel van Montmédy, vlakbij de Oostenrijkse grens en de emigrantenhoven, rekende hij op militaire steun om zijn vroegere macht te herstellen. De Europese mogendheden bekeken de gebeurtenissen in Frankrijk namelijk met grote argwaan. Ondanks de voorbereidingen van de royalistische generaal Bouillé, die tienduizend loyale troepen onder zich had verzameld, werd de vlucht van Lodewijk en zijn familie een fiasco. Tussen Sainte-Menehould en Varennes-en-Argonne werd hun koets door postmeester Jean-Baptiste Drouet herkend. De terugtocht onder begeleiding van de Nationale Garde was traag en vernederend.
De Assemblée ontnam Lodewijk zijn wetgevend veto, maar zag voor de stabiliteit van het land geen andere optie dan hem een tweede kans te geven als constitutioneel monarch. Nochtans hadden de afgevaardigden op 21 juni met ongeloof kennisgenomen van de handgeschreven verklaring die de vorst had achtergelaten. Zestien bladzijden lang en gesteld in de derde persoon, liet de ondertekende tekst weinig aan de verbeelding over omtrent de diepgevoelde afwijzing van Lodewijk voor het nieuwe regime. Om haar houding een schijn van rechtvaardiging te geven, verklaarde de Vergadering op 15 juli dat de koning was "ontvoerd". De Club des Cordeliers nam er geen genoegen mee en organiseerde een petitie om de troonsafstand vast te stellen. Voor de ondertekening op het Champ-de-Mars op 17 juli daagden tienduizenden mensen op. La Fayette onderbrak het gebeuren door zijn Nationale Garde met scherp te laten schieten op de aanwezigen. Er vielen een vijftigtal doden.
In een klimaat van toenemend republicanisme aanvaardde Lodewijk op 13 september 1791 de eerste geschreven grondwet van Frankrijk en zag hij zich hersteld in al zijn rechten. Als constitutioneel monarch moest hij proberen het geschonden vertrouwen terug te winnen, wat niet werd vereenvoudigd door de niet-aflatende satire en aanvallen in de vrije pers. De populaire "Père Duchesne" van Hébert, die hem steeds had gesteund, keerde zich nu ongenadig tegen hem. Zwakheid, domheid, corpulentie, impotentie: alle oude verwijten werden uit de kast gehaald en aangevuld met de beschuldiging van meineed en verraad. Wetgevende verkiezingen leverden een "Assemblée Législative" op die bestond uit feuillants, girondijnen en jakobijnen. De koning vormde zijn regeringen uit de eerste twee groepen. Hij stelde zijn veto tegen decreten die de émigrés en de refractaire clerus viseerden.
Met de alliantie tussen Oostenrijk en Pruisen begon de buitenlandse dreiging steeds concretere vormen aan te nemen, terwijl de interne polarisering voortwoekerde en de tot papiergeld getransformeerde assignaten aan inflatie onderhevig waren. Om de jakobijnen te counteren, die met hun economisch interventionisme groeiende populariteit kenden, stuurden de girondijnen aan op oorlog. Ook de koning meende dat hij baat had bij een oorlog omdat een nederlaag zijn autoriteit zou herstellen. In april keurde de Wetgevende Vergadering zijn voorstel van oorlogsverklaring goed. Franse troepen vielen de Oostenrijkse Nederlanden binnen, maar raakten snel in het defensief. Het was integendeel het Oostenrijks-Pruisische leger dat op Franse bodem opereerde en Parijs viseerde. Dreigende verklaringen gingen hun komst vooraf. De populariteit van Lodewijk XVI bereikte een absoluut dieptepunt, omdat vermoed werd dat hij onder een hoedje speelde met de emigranten en de Habsburgers, wat achteraf ook met enige waarschijnlijkheid zou worden bevestigd.
Op 9 augustus 1792 zetten de Parijse sansculotten de burgemeester en het gemeentebestuur van Parijs af en vervingen ze door een Commune insurrectionnelle. De volgende dag voerden ze met de Bestorming van de Tuilerieën het tweede deel van hun gewelddadige staatsgreep uit. De koning en zijn familie vluchtten naar de Wetgevende Vergadering en werden in de middeleeuwse Tour du Temple gevangengezet. Het oproer was goed voorbereid: de gardes-françaises die het paleis moesten bewaken, keerden zich tegen de Zwitserse Garde. De Commune had nu de macht daadwerkelijk in handen.
Gevangenschap, berechting en executie.
De constitutionele macht van de koning werd door de Assemblée geschorst en er kwamen verkiezingen voor een nieuwe grondwetgevende vergadering, de Nationale Conventie. Het waren de eerste verkiezingen bij algemeen stemrecht. De opkomst was laag en de gematigde Marais-partij behaalde de meeste zetels..
In de Temple werd de koninklijk familie uiterst streng bewaakt, en bovendien gepest en vernederd. Men mocht geen bezoek ontvangen of kranten lezen, en schrijfmateriaal werd afgenomen. De familie bestond uit de koning, de koningin, haar schoonzuster Elisabeth, hun 14-jarige dochter Marie Thèrèse en de 7-jarige dauphin (kroonprins). De prinses van Lamballe, die de familie vrijwillig vergezelde in de gevangenis, werd na enige tijd verwijderd, en werd opgesloten in La Force, om vervolgens te worden verminkt en vermoord. Haar hoofd werd op een piek gestoken en zo naar de Temple gevoerd om de koningin te kwellen.
Vanaf oktober 1792 begon het strafrechtelijke onderzoek ten laste van Lodewijk XVI door de Nationale Conventie. De geruchtmakende ontdekking van de IJzeren kast op 20 november leverde bewijzen op van collusie, onder andere met Mirabeau. Op 3 december besliste de Conventie dat hij zou moeten terechtstaan en dat zij zelf als strafgerecht zou optreden. Scherpe voorwerpen werden uit de koninklijke cel gehaald als voorzorg tegen zelfmoord. Als akte van beschuldiging werd op 10 december een rapport voorgesteld dat hem 33 misdaden ten laste legde, waaronder het schenden van de eed gezworen op het Fête de la Fédération, de slachtingen aan het Champ-de-Mars en de Tuilerieën, de steun aan de refractaire priesters en de collusie met vijandige mogendheden. Het proces van "citoyen Louis Capet", zoals hij werd genoemd, opende de volgende dag met de verschijning van de beschuldigde in de Salle du Manège. In de cel werd hij afgezonderd van zijn familie.
De verhoren van de geschorste koning volgden elkaar op. Als verdedigers koos hij de advocaten François Denis Tronchet, Raymond de Sèze en oud-minister Malesherbes. Een vierde, Guy-Jean-Baptiste Target, weigerde de aanstelling maar publiceerde een schriftelijke verdediging. Afgevaardigde Jean-Denis Lanjuinais nam het op voor Lodewijk en oreerde: "Ik zie hier slechts gezworen vijanden van de koning, tegelijkertijd aanklager, getuige, jurylid en rechter, voor misdaden die jullie zélf begaan hebben". Tijdens het pleidooi voor de verdediging op 26 december zei advocaat De Sèze iets gelijkaardigs: "Ik zoek rechters in uw midden, ik zie slechts aanklagers." Ook Lodewijk zelf nam die dag het woord. 
De uitspraak wilden de girondijnen overlaten aan de bevolking. Uiteindelijk was het conventievoorzitter Bertrand Barère die bepaalde dat de Conventie zou vonnissen in drie nominale stemmingen. In de eerste stemming op 15 januari vond de Conventie Louis Capet unaniem schuldig aan samenzwering tegen de openbare vrijheid. Vervolgens besliste ze bij meerderheid om het vonnis niet door het volk te laten bekrachtigen (geen 'appel au peuple'). De derde vraag aangaande de strafmaat leidde tot twee stemmingen over de volgende twee dagen. Met 387 stemmen tegen 334 kreeg hij de doodstraf. Voor waren onder anderen Jean-Paul Marat, Georges Danton, Maximilien de Robespierre en Lodewijk Filips van Orléans; tegen stemden Nicolas de Condorcet, Jacques Pierre Brissot en Thomas Paine. Op 19 januari volgde nog een vijfde stemming over uitstel van straf, wat met 380 tegen 310 stemmen werd verworpen. De veroordeelde aanhoorde kalm zijn doodvonnis. Hij vroeg zijn familie en een biechtvader te mogen zien, zonder het bijzijn van ambtenaren. Dat werd toegestaan.
De doodstraf werd op maandag de 21e op de Place de la Révolution voltrokken met de guillotine. De 38-jarige Louis Capet werd 's ochtends om 9 uur in een glazen koets naar de gerechtsplaats gevoerd (de vernedering van de beulskar werd hem bespaard). Naast hem zat de burgemeester, tegenover hem twee biechtvaders. Er waren 50.000 militairen op de been om de stoet te bewaken. Bij het schavot aangekomen werd het hem niet toegestaan nog een redevoering te houden. Toen werden de trommels geroerd. Na zijn onthoofding, klom een lid van de menigte op het schavot, doopte zijn handen in het bloed van de nu-dode koning, en riep "Jacques de Molay, gij zijt gewroken". Zijn echtgenote Marie Antoinette onderging op 16 oktober hetzelfde lot.
Graf en Colonne Louis XVI.
Lodewijk XVI werd meteen begraven in een kist op het kerkhof van de Madeleine, vandaag Square Louis XVI. Later, op 16 oktober 1793, werd ook de koningin op hetzelfde kerkhof begraven.
Tijdens de Restauratie liet Lodewijk XVIII het kerkhof onderzoeken en de stoffelijke overschotten opgraven. Zij werden plechtig bijgezet in de Kathedraal van Saint-Denis. Op de plaats van het oude kerkhof liet Lodewijk XVIII een boetekapel ("Chapelle expiatoire") optrekken, die nog steeds bezocht kan worden. Op 21 januari wordt er traditioneel een gedenkmis voor de koninklijke familie gehouden. Ook in andere kerken herdenkt men de koning, vaak volgens de tridentijnse ritus en in aanwezigheid van traditionalisten en oude adel.
De Colonne Louis XVI, die dateert uit 1823, bevindt zich in het centrum van Place Marshal Foch in Nantes, Frankrijk. De zuil (bouwkunde) is 28 meter hoog, met bovenaan een standbeeld van Lodewijk XVI.
Vervolging van de "koningsmoordenaars".
Van de conventieleden die voor de doodstraf hadden gestemd, kwamen in de kort daaropvolgende tijd zeventig door geweld om het leven (guillotine na een summier proces, zelfmoord op de vlucht of in de gevangenis, moord). Een aantal overblijvers maakte een mooie carrière onder Napoleon Bonaparte, maar onder de Restauratie werden ze alsnog vervolgd. Nadat een wettelijk kader was gecreëerd voor de verwijdering van revolutionairen en bonapartisten uit het staatsapparaat, verbande een wet van 1816 alle zogenaamde koningsmoordenaars uit Frankrijk.
Geschriften.
Primair bronmateriaal is nauwelijks voorhanden. Tijdens de chaos die ontstond na de bestorming van de Tuilerieën (10 augustus 1792) werd het koninklijk paleis geplunderd. Daarbij zijn grote delen van de correspondentie, persoonlijke aantekeningen en dagboeken van Lodewijk XVI verloren gegaan. Een sleuteldocument is de verklaring van 20 juni 1791, aan de vooravond van zijn vlucht.

</doc>
<doc id="28373" url="https://nl.wikipedia.org/wiki?curid=28373" title="Knesset">
Knesset

De Knesset (Hebreeuws: , letterlijk: "vergadering" of "samenkomst") is het parlement van de staat Israël. Het bestaat uit één Kamer en telt 120 leden, onder wie een voorzitter. De huidige voorzitter is Amir Ohana van Likoed. Het gebouw waarin het parlement samenkomt, draagt eveneens de naam Knesset; het staat in de wijk Givat Ram in het centrum van Jeruzalem.
De Knesset vormt de wetgevende macht en beslist zodoende over alle wetten. Ook is elke nieuwe regering onderhevig aan de goedkeuring van de Knesset en de Knesset kiest de president van Israël. Verder kan de Knesset besluiten zichzelf te ontbinden en nieuwe verkiezingen uit te schrijven. De Knesset is onderverdeeld in commissies waarin het voorbereidende werk wordt gedaan. Leden van de Knesset kunnen in de Knesset immuniteit aanvragen. Vroeger hadden ze dit automatisch.
Na elke verkiezing treedt er een nieuwe Knesset aan, die oplopend wordt genummerd. De huidige Knesset is de 25e Knesset. Deze werd op 1 november 2022 gekozen en op 15 november geïnstalleerd.
Geschiedenis.
Tot 1949 fungeerde de voormalige, op vrijwillige basis samengestelde Joods-Palestijnse volksvertegenwoordiging als raad voor de jonge staat Israël. In 1949, direct na de Israëlische Onafhankelijkheidsoorlog, verkoos men geen parlement maar een 'tijdelijke volksraad'. Deze had tot functie het schrijven van een grondwet. Al snel bleek echter dat men niet tot het schrijven van een grondwet over kon gaan. De volgende redenen worden hiervoor aangedragen:
Daarom besloot men geleidelijk een grondwet te schrijven, in de vorm van basiswetten die samen de grondwet gingen vormen. De volksraad benoemde zichzelf tot parlement, oftewel de Knesset. Een pikant detail is dat de grondwet tot vandaag de dag niet geheel is voltooid.

</doc>
<doc id="28374" url="https://nl.wikipedia.org/wiki?curid=28374" title="Semion Alapin">
Semion Alapin

Semion Zinovievitsj Alapin (Russisch: Семён Зиновьевич Алапин) (Sint-Petersburg, 7 november 1856 – Heidelberg, 15 juli 1923) was een schaker uit Litouwen. Alapin had zijn beste tijd rond de eeuwwisseling en op een sterk toernooi te Sint-Petersburg in 1905 behaalde hij de eerste prijs.
Alapin-gambiet.
Alapin was een vorser. Hij heeft enige bijdragen geleverd aan de schaaktheorie. Het Alapingambiet in de ruilvariant van het Spaans is van hem afkomstig. De zetten zijn: 1.e4 e5 2.Pf3 Pc6 3.Lb5 a6 4.Lc6 dc 5.0-0 Lg4 6.h3 h5 "(diagram)".
Ook de Alapinvariant in het Siciliaans, die ontstaat na 1. e4 c5 2. c3, is naar hem genoemd.

</doc>
<doc id="28377" url="https://nl.wikipedia.org/wiki?curid=28377" title="Nam June Paik">
Nam June Paik

Nam June Paik (Koreaans: 백남준, "Paik Nam-june") (Seoel, 20 juli 1932 - Miami, 29 januari 2006) was een Amerikaanse kunstenaar van Zuid-Koreaanse afkomst. Hij was een beroemd Fluxus-artiest en wordt als de uitvinder van de videokunst beschouwd.
Biografie.
Paik ontvluchtte Korea samen met zijn familie in 1949 via Hongkong, en kwam in Japan terecht. In de Japanse hoofdstad Tokio studeerde hij filosofie en esthetica. Later studeerde hij muziekgeschiedenis en compositieleer in het toenmalige West-Duitsland. In dit land ontmoette Paik in 1957 de avant-gardistische componist Karlheinz Stockhausen en in 1958 John Cage. Vooral deze laatste componist zou veel invloed hebben op zijn latere werk. Paik kwam in Duitsland ook in contact met George Maciunas, de grondlegger van de Fluxus-beweging.
Fluxusconcerten en videoinstallaties.
In de traditie van Fluxus hield Paik vele performances waarin elektronica een grote rol speelde. In een groot aantal van zijn performances werkte Paik samen met de Amerikaanse celliste Charlotte Moorman, die hij leerde kennen nadat hij in 1964 naar New York verhuisde. Vooral bekend van deze samenwerking is "TV-bra" waarin Moorman topless optrad. In zijn latere werk verschoof Paiks' aandacht naar de beeldhouwkunst; hij ging meer en meer installaties maken met daarin monitoren, videospelers en televisies als hoofdrolspelers. Ook realiseerde hij met hulp van technici zijn eigen videotechnologie zoals de videosynthesizer. 
Over zijn werk zei Paik zelf het volgende: "Lange tijd heeft de televisie de intellectuelen gemarteld, het wordt tijd dat de intellectuelen de televisie gaan martelen". "("Television tortured the intellectuals for a long time... it is about time that the intellectuals torture television")"
Paik overleed op 73-jarige leeftijd in Miami nadat hij al negen jaar verlamd was door een beroerte.

</doc>
<doc id="28378" url="https://nl.wikipedia.org/wiki?curid=28378" title="Woodstock">
Woodstock



</doc>
<doc id="28379" url="https://nl.wikipedia.org/wiki?curid=28379" title="Woodstock (film)">
Woodstock (film)

Woodstock is een Amerikaanse documentaire-film uit 1970 rond het gelijknamige muziekfestival uit 1969, geregisseerd door Michael Wadleigh. De film werd bekroond met een Academy Award voor Beste Documentaire.
De film geldt als een tijdsdocument van de hippiecultuur op haar hoogtepunt. Om die reden werd het ook een cultfilm voor mensen die eind jaren 60, begin jaren 70 jong waren en voor hippies in het algemeen.
Artiesten op volgorde.
"* tijdens aan- en afkondiging (geen beelden van het optreden)"
"** niet in de originele versie, alleen in de directors cut"
Er zijn naast de originele film nog twee versies uitgebracht:
Behalve deze twee uitgaven circuleren andere bootlegs en varianten van de originele opnames.

</doc>
<doc id="28380" url="https://nl.wikipedia.org/wiki?curid=28380" title="Woodstock (muziekfestival)">
Woodstock (muziekfestival)

Woodstock (voluit Woodstock Music &amp; Art Fair) was een muziekfestival dat van 15 tot en met 18 augustus 1969 gehouden werd in de Amerikaanse plaats Bethel, New York, op een weiland (240 ha) van de melkveehouder Max Yasgur. Het Woodstockfestival was een hoogtepunt van de tegencultuur van de jaren zestig en van het hippietijdperk. Het festival werd "Woodstock" genoemd naar de gelijknamige plaats op een kleine zeventig kilometer afstand die bekendstond als centrum van de toenmalige hippiecultuur.
Het festival had als motto "3 Days of Peace &amp; Music" (Nederlandse vertaling: 'drie dagen van vrede en muziek'). Het geldt als een van de belangrijkste en bekendste evenementen in de geschiedenis van de Amerikaanse hippiecultuur en popmuziek. Rolling Stone noemde het evenement in zijn '50 Moments That Changed the History of Rock and Roll'. Hoewel aanvankelijk 200.000 mensen werden verwacht, lag het uiteindelijke bezoekersaantal ruim boven de 400.000, van wie de meesten geen entreegeld hadden betaald. Hierdoor was het festival eerst niet winstgevend voor de organisatoren, maar dankzij de platenverkoop en inkomsten van de film werd het dat uiteindelijk toch nog.
Ondanks het gebruik van alcohol en drugs was er weinig misdaad en geweld op het festival. Er waren echter te weinig voorzieningen getroffen voor het onverwacht grote aantal bezoekers, waardoor de autoriteiten uiteindelijk besloten de noodtoestand over het festivalterrein uit te roepen. Er vielen drie doden: één gerelateerd aan insuline, één doordat een man in slaap was gevallen en door een tractor werd overreden en een andere festivalganger stierf aan een gesprongen blindedarm. Daarnaast werden er op het festival twee baby's geboren en hadden vier vrouwen een miskraam. In 2017 werd de grond tot historisch erfgoed verklaard. Het werd opgenomen in het National Register of Historic Places.
Artiesten.
Artiesten die optraden of op Woodstock waren, alfabetisch gerangschikt:

</doc>
<doc id="28381" url="https://nl.wikipedia.org/wiki?curid=28381" title="Miel Puttemans">
Miel Puttemans

Emiel Adrien (Miel) Puttemans (Vossem, 8 oktober 1947) is een Belgische voormalige atleet, die zijn beste prestaties leverde in de jaren zeventig van de twintigste eeuw. Hij nam viermaal deel aan de Olympische Spelen en won hierbij eenmaal een zilveren medaille. Bovendien werd hij tweemaal Europees indoorkampioen.
Biografie.
Start atletiekloopbaan.
Puttemans, die van beroep hovenier was, in dienst van de Nationale Waterleidingsmaatschappij, begon in 1965 met wedstrijdatletiek. Hij meldde zich aan als lid van "SV Sterrebeek", dat in 1967 zou opgaan in "White Star", een club die bekendheid genoot vanwege de organisatie van de "Martinicross" en gevestigd was in het Fallonstadion te Sint-Lambrechts-Woluwe. Hij was toen zeventien jaar oud en liep dat jaar de 3000 m in 8.33,8. Drie jaar later had hij al een 5000 m van 13.51,6 op zijn naam staan. Daarmee voldeed hij weliswaar niet aan de minimumeis (13.50,0) om uitgezonden te worden naar de Olympische Spelen in Mexico, maar gezien zijn grote vooruitgang en zijn jeugdige leeftijd besloot het "Belgisch Olympisch Comité" om hem toch uit te zenden. Wat niemand had verwacht gebeurde: Puttemans overleefde de serie en kwam in de finale van de 5000 m terecht, waarin hij een twaalfde plaats behaalde.
In de jaren die volgden manifesteerde Puttemans zich bij de Belgische kampioenschappen, in landenwedstrijden en op Europese kampioenschappen. Meestal was het de 5000 m waarop hij uitblonk, het atletiekonderdeel waarop hij in 1970 zijn allereerste nationale titel behaalde. Maar ook op alle andere nummers, vanaf de 1500 m tot en met de 10.000 m, zette hij scherpe tijden neer en zelfs aan de 3000 m steeple waagde hij zich. Bij de Belgische kampioenschappen in 1968 was hij daar immers al eens tweede op geworden.
De vele contacten met Gaston Roelants en André Dehertoghe en de coördinatie van de toptraining door Mon Vanden Eynde deden Puttemans besluiten om overschrijving aan te vragen naar DC Leuven. Het duurde echter bijna twee jaar, voordat partijen tot overeenstemming konden komen. Toen had Puttemans inmiddels al meer dan een jaar deelgenomen aan de trainingen in Leuven, waar Vanden Eynde de laatste hand legde aan de voltooiing van het talent van Puttemans.
Olympisch zilver.
Vier jaar na Mexico was Miel Puttemans op de Spelen van 1972 een van de belangrijkste kandidaten voor olympisch eremetaal op de 5000 en 10.000 m. Olympisch goud bleek voor hem echter niet weggelegd. Op de 5000 m eindigde hij in 13.30,8 op een vijfde plaats, terwijl hij op de 10.000 m na een enerverende race op het allerlaatste moment vanuit kansrijke positie spectaculair werd voorbijgestreefd door de Fin Lasse Virén. Zijn tijd was 27.39,6, slechts 0,2 seconde verwijderd van het bestaande wereldrecord van Ron Clarke. Virén ging er echter in 27.38,4 met het nieuwe wereldrecord en olympisch goud vandoor.
Recordjager.
Miel Puttemans was vooral een recordjager. Dat vond hij ook zelf. " 't Is waar dat ik meer een man van records ben. Voor mij geldt voor alles de strijd tegen de chronometer. Sneller gaan, steeds sneller, dat is mijn devies." Een goed voorbeeld van deze instelling leverde Puttemans in 1973 ten tijde van de Europese indoorkampioenschappen, die dat jaar in de Ahoy-hal in Rotterdam werden gehouden. Kort ervoor, op 10 februari, had hij bij internationale indoorwedstrijden in de Groenoordhal in Leiden tegen het advies van zijn trainer Mon Vanden Eynde in met 7.45,2 een wereldrecord gelopen op de 3000 m. Na afloop was hij beducht voor het commentaar van zijn trainer. "Wat moest ik doen", was zijn repliek. "Ik kon eenvoudig niet langzamer en ben er zeker van dat een nog snellere tijd van om en nabij de 7.40,0 binnen mijn bereik ligt." Reeds een week later bewees hij zijn gelijk. In Berlijn kwam de Belg op 18 februari tot 7.39,2.
De volgende maand ging Puttemans bij de EK indoor in Rotterdam in de finale van de 3000 m met eenzelfde instelling van start. Alleen kwam er ditmaal geen wereldrecord tot stand. Blaren, die hij in de 3000 meterserie had opgelopen, doordat twee spikespunten door de zool van zijn loopschoenen naar binnen waren gedrukt, veroorzaakten dat hij de laatste ronden met het bloed in zijn schoenen finishte. Toch zette hij nog een winnende tijd van 7.44,51 op de klokken. Gevraagd waarom hij het, gezien zijn ongemakken, vanaf het begin niet wat rustiger aan had gedaan, leverde als reactie op: " 't Is zo dat ge moet lopen hè. De mensen komen hier om atletiek te zien, niet om te zien wandelen. Iedereen verwacht van mij als ik op een piste kom, dat ik niet wandel, maar dat ik doorloop. En ik vind dat moet ik de mensen geven. Zij vragen dat."
Sportkot.
Puttemans legde de basis van zijn indoorwereldrecords in het zaaltje van het Leuvens Sportkot. 'Een onbenullig zaaltje van 30 op 25 meter. Op het lange stuk trok ik op, op het kortere stuk remde ik af. En dat ging tegen een hels ritme: vijf minuten heel hard en dan een minuut met de handrem op. Als je zo intens trainde was een 3000 meter eigenlijk kinderspel. Ik kon geweldig starten en sloeg direct een kloof.'
Puttemans verbeterde in zijn carrière in totaal zestien wereldrecords, waarvan een groot deel indoor. Hij werd daarom ook wel de "keizer van de indoor" genoemd. Hij werd tevens negenmaal Belgisch kampioen en vestigde vier Belgische records.
In 1982 won hij de marathon van Rome in 2:09.53. Bij nameting bleek het parcours echter 111 meter te kort, waardoor zijn eindtijd enigszins geflatteerd was.
In zijn actieve tijd was Puttemans aangesloten bij "White Stars AC" en DC Leuven.

</doc>
<doc id="28382" url="https://nl.wikipedia.org/wiki?curid=28382" title="Klimatologie">
Klimatologie

De klimatologie is de wetenschap die het klimaat en klimaatverandering bestudeert. Er wordt geprobeerd de geconstateerde verschijnselen te begrijpen in termen van natuurkunde en de scheikunde. De nauw verwante meteorologie bestudeert het weer.
Geschiedenis.
In de jaren 1870 schreef de Zwitserse klimatoloog Henri-Clermond Lombard (1803-1895) het vierdelige werk " Traité de climatologie médicale".
Indeling van klimaten.
De klimaten op aarde kunnen op verschillende manieren ingedeeld worden:

</doc>
<doc id="28383" url="https://nl.wikipedia.org/wiki?curid=28383" title="Adolf Albin">
Adolf Albin

Adolf Albin (Boekarest, 14 september 1848 — Wenen, 1 februari 1920) was een Roemeens schaker.
Hij leerde op vrij late leeftijd schaken en was geen sterke speler, hij hoorde dan ook niet tot de top tien van schakers uit die jaren. Hij bezorgde ons wel een aantal openingsvarianten waarvan het Albins tegengambiet uit het geweigerd damegambiet wel de voornaamste is. Deze opening werd voor het eerst gespeeld tijden een kampioenschap van Italië door Cavalotti. Albin bestudeerde haar en gaf haar zijn naam.
De zetten zijn 1.d4 d5 2.c4 e5

</doc>
<doc id="28384" url="https://nl.wikipedia.org/wiki?curid=28384" title="Gaston Reiff">
Gaston Reiff

Gaston Étienne Ghislain Reiff (Eigenbrakel, 24 februari 1921 – aldaar, 6 mei 1992) was een Belgisch atleet, die zich had toegelegd op de middellange en lange afstanden. Hij nam tweemaal deel aan de Olympische Spelen en was veelvoudig Belgisch kampioen en recordhouder.
Loopbaan.
Gaston Reiff behoort naast Gaston Roelants, Tia Hellebaut en Nafissatou Thiam tot de Belgen die ooit een gouden medaille in de atletiek wonnen op de Olympische Spelen. Dat gebeurde in zijn geval bij de Olympische Spelen van Londen in 1948 op de 5000 m. In deze wedstrijd klopte hij na een lange sprint de op dat moment onklopbaar gewaande Tsjechische atletieklegende Emil Zátopek ("de Locomotief") in de tijd van 14.14,2. De Nederlander Wim Slijkhuis werd in deze wedstrijd derde.Vier jaar later kwamen Reiff en Zátopek elkaar op de Olympische Spelen in Helsinki op de 5000 m opnieuw tegen. Zátopek liet zich ditmaal niet verrassen door zijn Belgische opponent, die de strijd in de finale zelfs voortijdig moest staken, en won zoals hij wilde.
In 1958 zette Reiff een punt achter zijn sportcarrière.
Hij overleed in 1992 op 71-jarige leeftijd en ligt begraven op het kerkhof van Ophain. In zijn geboorteplaats Eigenbrakel is een straat naar hem vernoemd.
Trivia.
In de oorspronkelijke versie van het Suske en Wiskealbum "De stierentemmer" zegt Sprotje tegen Lambik dat hij even hard loopt als Gaston Reiff. Waarop Lambik antwoordt: "Reiff? Dat is nog een leerling van mij geweest." Deze verwijzing is in de herdrukken weggelaten.

</doc>
<doc id="28389" url="https://nl.wikipedia.org/wiki?curid=28389" title="X Window System">
X Window System

Het X Window System, kortweg X of ook X11 genoemd, is een platform om onder verschillende besturingssystemen, zoals Unix en VMS, een grafische bediening te kunnen gebruiken.
Beschrijving.
Het platform bestaat uit de X Window-server (het programma X.Org, een server die het scherm beheert) en uit zogenaamde clients, die een verbinding maken met de X-server en daaraan doorgeven wat er op het scherm moet komen. Op de meeste desktop-Unixsystemen draait een servercomponent lokaal, samen met een windowmanager en desktopomgeving, zodat een bureaublad, de taakbalk, menu's en vensters afgebeeld kunnen worden. Tussen de X-server en de clients liggen communicatie-afspraken vast: het protocol.
Het X Window System zorgt ervoor dat niet enkel in een tekstuele omgeving gewerkt kan worden, maar dat ook gebruikgemaakt kan worden van grafische elementen zoals opgemaakte tekst, knoppen, invoervakken, lijsten, menu's, een grafische muiscursor etc. Voor de weergave van de iconen werd het XBM-bestandstype ontwikkeld.
Voor praktisch alle gangbare besturingssystemen zoals Unix, Linux, Mac OS X en Windows bestaan er X Window-servers. Desktopomgevingen maken onder Linux bijna altijd gebruik van X.org.
Naamgebruik.
Mensen uit de IT-sector noemen het X Window System vaak "X Window", "X11" (omdat de 11e versie gebruikt wordt, sinds 1987) of gewoon "X". De term "X-Windows" (op dezelfde manier als in "Microsoft Windows") wordt niet officieel gebruikt, maar hier en daar gebruikt, soms opzettelijk, zoals bijvoorbeeld in het UNIX-hatershandboek.
Platformen.
Het X Window System is beschikbaar als client en/of server voor de meeste Unix en Linux varianten en OpenVMS.
Microsoft maakt sinds 2019 het "Windows Subsystem for Linux" (WSL) beschikbaar via de PowerShell dat het mogelijk maakt om een native Linuxdistributie naar keuze te draaien, met inbegrip van het X Window System, zonder verdere emulatoren te hoeven installeren mits het systeem beschikt over een 64-bit processor met virtualisatie in de BIOS en up-to-date videodrivers voor de grafische kaart.

</doc>
<doc id="28391" url="https://nl.wikipedia.org/wiki?curid=28391" title="Oude Rijn (Harmelen-Noordzee)">
Oude Rijn (Harmelen-Noordzee)

De Oude Rijn is een rivier in de Nederlandse provincies Utrecht en Zuid-Holland, tussen Harmelen en de zee en maakt onderdeel uit van de Rijndelta. De rivier loopt in het verlengde van de Kromme Rijn, een zijtak van de Nederrijn bij Wijk bij Duurstede) en Leidse Rijn een kanaal vanaf Utrecht. De rivier ligt in de vroegere hoofdloop van de Rijn, die vanaf het begin van onze jaartelling de Noordgrens vormde van het Romeinse Rijk (Limes (Romeinse Rijk)), in juli 2021 tot Werelderfgoed verklaard. Langs grote delen van de rivier werd in de middeleeuwen een "jaagpad" aangelegd, vanaf waar trekschuiten werden voortbewogen, tegenwoordig vaak in gebruik als fietspad. De Rijn en haar zijrivieren zijn van oudsher van belang voor de levering van drinkwater, voor het lozen van afval en als transportweg voor de Europese binnenvaart.
Loop.
De Oude Rijn heeft een lengte van 52 km en begint bij de middeleeuwse kerk in het oude centrum van Harmelen, waar de oorspronkelijke Rijnloop met de huidige naam Bijleveld en een zuidelijker gelegen, grotendeels gekanaliseerde Rijntak met de naam Leidse Rijn samenkomen en overgaan in de Oude Rijn.
In de vroege middeleeuwen, vanaf ongeveer 723, liep de scheepvaartroute van Utrecht tot Harmelen als volgt: vanaf de stadsbuitengracht bij de Catharijnepoort liep een kanaal naar het westen, de Vleutense Vaart. Deze sloot bij Den Hoet aan op de sterk meanderende rivier de Rijn. Over deze rivier voer men via Vleuten naar Harmelen. Dit riviergedeelte werd echter steeds moeizamer bevaarbaar en in 1381 besloot men daarom tot het verleggen van de scheepvaartroute naar Harmelen. Ruim een kilometer ten westen van de Catharijnepoort werd een noord-zuidverbinding gegraven tussen de Vleutense Vaart en de oude loop van de rivier de Rijn. Deze liep vanaf dit punt, in de buurt van de huidige Muntbrug, naar het zuidwesten. Een kilometer verderop, bij Huis te Voorn, boog de rivier de Rijn naar het noordwesten. Op dit punt begon een 8 kilometer lange polderwetering naar het westen. Deze mondde in Harmelen weer uit in de rivier de Rijn. Door verbreding en verdieping werd deze wetering geschikt gemaakt voor de scheepvaart. De naam "Leidse Rijn" dateert van 1665, toen in Utrecht de Vleutense Vaart en de noord-zuidverbinding tussen deze vaart en de rivier werden vervangen door een zo kort mogelijke rechte verbinding, genaamd de "Leidse Vaart". Sindsdien staat de naam "Leidse Rijn" voor de gekanaliseerde scheepvaartroute tussen Utrecht en Harmelen en de naam "Oude Rijn" voor de rivier tussen Harmelen en de Noordzee.
Vanaf Harmelen loopt de rivier in westelijke richting naar Woerden, waar eerst de Korte Linschoten zuidwaarts aftakt en de Oude Rijn deel uitmaakt van de singelgracht. Bij het verlaten van Woerden takt de Grecht naar het noorden af. De Rijn stroomt verder via Nieuwerbrug en Bodegraven en langs Zwammerdam (waar De Meije op de Oude Rijn uitmondt). De rivier vervolgt zijn weg door Alphen aan den Rijn, waar de Gouwe in zuidelijke richting en het Aarkanaal in noordelijke richting op de Oude Rijn uitkomen. Iets verderop stroomt het riviertje de Aar in de Oude Rijn. Aan de westkant van Alphen komt, uit noordelijke richting, de Heimanswetering uit op de Oude Rijn. Na Alphen takt de Luttike Rijn vlak voor Koudekerk aan den Rijn af. Deze komt iets ten oosten van de Koudekerkse Brug weer samen met de Oude Rijn. Hierna loopt de rivier nog langs Hazerswoude-Rijndijk.
Na Zoeterwoude-Rijndijk en Leiderdorp (waar de Does erin uitmondt), loopt de Oude Rijn Leiden in. Daar splitst de Nieuwe Rijn zich af en begint het Rijn-Schiekanaal (naar het zuiden) en de Zijl (naar het noorden). De Oude en Nieuwe Rijn maken deel uit van het grachtenstelsel van Leiden en in het centrum van Leiden komen beide weer samen. Vanaf hier wordt de rivier ook wel gewoon Rijn genoemd. Alvorens Leiden te verlaten mondt de Korte Vliet uit in de Rijn.
De (Oude) Rijn loopt vervolgens langs Oegstgeest, Valkenburg en Rijnsburg naar Katwijk. Bij Katwijk aan den Rijn mondt het Oegstgeesterkanaal in de Rijn uit, waarna de Rijn is gekanaliseerd. Onder de naam Uitwateringskanaal stroomt het Rijnwater de Noordzee in via het Koning Willem-Alexandergemaal in Katwijk aan Zee.
De oorspronkelijke monding van de Oude Rijn ligt iets noordelijker dan de huidige monding, deze verzandde rond 1163 na de
Sint-Thomasvloed. Een bocht in de Trekvaart Haarlem-Leiden en een paar sloten herinneren hier nog aan. Tussen 1804 en 1807 is vanwege verzanding de natuurlijke monding in Katwijk opnieuw uitgegraven en is er een binnen- en buitensluis gebouwd.
Romeinen.
In de Romeinse tijd vormde de loop van de Rijn enige eeuwen de noordgrens ("Neder-Germaanse limes") van het Rijk. In die tijd had de rivier nog een vrij stroombed, ze was breder, kende getijden en overstroomde regelmatig. Op de zuidelijke oever werden door de Romeinen op strategische locaties en in regelmatige afstand bewakingstorens, grotere en kleinere forten "(castrum of castellum)" en legerplaatsen gebouwd om de grens te beschermen en om het transport via het water veilig te stellen. Ook werd in die tijd langs grote delen van de Rijn een verharde weg aangelegd. Romeinse legerplaatsen langs de Oude Rijn waren onder andere "Laurum" (Woerden), "Nigrum Pullum" (Zwammerdam), "Albaniana" (Alphen aan den Rijn), "Matilo" (Leiden-Roomburg), "Praetorium Agrippinae" (Valkenburg) en "Lugdunum Batavorum" (Katwijk). In Valkenburg is de omtrek ervan, zoals deze bij opgravingen gevonden werd, met gekleurde steen in de bestrating aangegeven zodat een indruk van deze legerplaats ontstaat.
De Rijn was de belangrijkste transportweg voor goederen en bouwmateriaal en er zijn meerdere goed geconserveerde schepen uit die tijd gevonden, waaronder in Zwammerdam een verstevigd vrachtschip voor vervoer van zware lasten met een lengte van 34 meter (romeinse schepen in Zwammerdam)
Afgedamd.
Na een hoop strubbelingen en problemen met overstromingen, vooral in Utrecht en Leiden, werd de Oude Rijn in 1122 bij Wijk bij Duurstede afgedamd. De aftakking, die eerst als "Lek" begon, werd de hoofdstroom van de rivier. Sindsdien trad de Oude Rijn niet meer buiten zijn oevers.
Gebruik.
De Rijn is al eeuwenlang een belangrijke weg voor goederentransport, een energieleverancier voor de aandrijving van molens, een bron voor irrigatie van land en levering van drinkwater en een afvoer voor polderwater en huishoudelijk en industrieel afval. Sinds het juridisch activistische werk van de Stichting Reinwater in de 1980-er jaren en daaropvolgende wetgeving in landen waar de Rijn doorstroomt, worden Rijn en Oude Rijn minder gebruikt voor het lozen van ongezuiverd afval, er wordt echter nog steeds veel geloosd.
Bruggen.
De oudste brug over de Oude Rijn is hoogstwaarschijnlijk door de Romeinen gebouwd, sindsdien zijn er tientallen bruggen bijgebouwd. Een overzicht van alle bruggen over de Oude Rijn van oost naar west:
Harmelen – Woerden:
Oude Rijn gedempt binnen de Singel in Woerden en tegenwoordig Rijnstraat.
Woerden - Leiden:
Leiden: 
Leiden – Katwijk:
Katwijk – Noordzee (Uitwateringskanaal):
Trivia.
De beroemde kunstschilder Rembrandt van Rijn is geboren in Leiden aan de Rijn en heeft zijn naam aan de rivier te danken.

</doc>
