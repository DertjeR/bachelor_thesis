<doc id="19893" url="https://nl.wikipedia.org/wiki?curid=19893" title="K2">
K2

De K2 is een 8611 meter hoge bergtop op de Pakistaans-Chinese grens in de Karakoram. Het is de op een na hoogste berg ter wereld, na de Mount Everest. De K2 geldt als 'de heilige graal' voor bergbeklimmers en is volgens veel kenners de moeilijkst te beklimmen bergtop ter wereld. De berg heeft een sterftecijfer van 25%.
Naamgeving.
De K2 had lange tijd geen naam, aangezien de berg niet direct zichtbaar was voor de plaatselijke bevolking. In 1856 werd het gebied opgemeten en beschreven door de Britse kolonel Thomas George Montgomerie in het kader van de Great Trigonometrical Survey. Deze gaf de berg de afkorting K2, omdat het de tweede berg is die Montgomerie in de Karakoram tegenkwam. Montgomerie nummerde de bergen in de volgorde waarin hij ze zag. De andere pieken kregen oorspronkelijk de namen K1, K3, K4 en K5 mee, maar deze werden na verloop van tijd hernoemd naar respectievelijk Masherbrum, Broad Peak, Gasherbrum II en Gasherbrum I. De reden dat de naam K2 is gebleven komt door het feit dat er geen lokale naam voor bestond.
Andere, maar minder bekende namen voor de K2 zijn Mount Godwin-Austen, Lamba Pahar ('Lange Berg' in Urdu), Qogir Feng, Chogori of Dapsang. In het Balti kent men geen andere naam dan K2, wat uitgesproken wordt als 'Ketu'.
Klimsport.
Moeilijkheidsgraad.
De K2 staat bekend als een van de moeilijkst te beklimmen bergen ter wereld. Het is een zeer steile berg met veel technische passages en grote kans op vallend gesteente en lawines. Tot eind 2007 waren er wereldwijd slechts 280 klimmers die de top hadden bereikt, terwijl 2600 avonturiers ooit de Mount Everest bedwongen. Zeker 77 klimmers vonden er inmiddels de dood. Vooral de afdaling is berucht vanwege z'n vele kloven. Op 1 augustus 2008 werden aldaar elf mensen dodelijk verrast toen een lawine de touwen doorsneed. De afgelegen ligging van de K2, op zeven dagen lopen van het dichtstbijzijnde dorp, bemoeilijkt de reddingspogingen.
Klimgeschiedenis.
In 1892 leidde Martin Conway (baron van Allington) een Britse expeditie die het punt Concordia op de Baltorogletsjer bereikte.
In maart 1902 ondernamen de Engelse bergbeklimmer Oscar Eckenstein en de occultist Aleister Crowley de eerste serieuze poging om de K2 te beklimmen. Ze deden vijf kostbare pogingen via de noordoostelijke graat, maar kwamen uiteindelijk niet hoger dan 6525 meter (21.410 voet). Het falen van de expeditie was toe te schrijven aan een combinatie van twijfelachtige lichamelijke conditie, persoonlijke conflicten en slechte weersomstandigheden. Van de 68 dagen die ze op de K2 doorbrachten (destijds het record voor de langste tijd doorgebracht op een dergelijke hoogte) waren er slechts acht met helder klimweer.
Crowley en Eckenstein vonden echter wel de beste route voor het beklimmen van de K2, welke later ook is gebruikt voor andere toppogingen in 1938, 1939, 1953 en voor de succesvolle eerstbeklimming in 1954.
De volgende expeditie naar de K2 in 1909, geleid door Lodewijk Amadeus van Savoye, bereikte een hoogte van 6250 meter (20.500 voet) op de zuidoostgraat, nu bekend als het Abruzzi-spoor (of Abruzzi-graat). Dit zou onderdeel worden van de standaardroute, maar destijds werd de route verlaten vanwege de steilheid en moeilijkheidsgraad. Nadat tevergeefs was geprobeerd een makkelijker alternatief te vinden over de westgraat of noordoostgraat verklaarde Amedeo dat de K2 nooit beklommen zou worden, waarna het team zijn aandacht verplaatste naar de Chogolisa (7665 m).
De volgende poging om de K2 te beklimmen werd pas in 1938 ondernomen, toen een Amerikaanse expeditie geleid door Charles Houston een verkenning maakte van de berg. Ze concludeerden dat het Abruzzi-spoor de meest praktische route was, en bereikten een hoogte van circa 8000 meter voordat ze moesten omkeren door afnemende voorraden en de dreiging van slecht weer. Het jaar daarop kwam een expeditie geleid door Fritz Wiessner tot op 240 meter van de top, maar de expeditie eindigde in een drama nadat vier klimmers hoog op de berg verdwenen.
Op 31 juli 1954 werd de berg voor het eerst bedwongen door twee leden van een Italiaans team onder leiding van Ardito Desio. De top werd gehaald door Lino Lacedelli en Achille Compagnoni.
De eerste vrouw die de top bereikte was de Poolse Wanda Rutkiewicz, in 1986. Zij kwam in 1992 om het leven op de Kangchenjunga, de op twee na hoogste berg ter wereld. Ook de volgende vijf vrouwen die de top haalden zijn inmiddels overleden, drie van hen vonden de dood op de afdaling van de K2. Een van hen, de Britse alpiniste Alison Hargreaves, overleed in 1995. Hoe dan ook werd de zogenaamde 'vloek' in 2004 doorbroken toen Edurne Pasaban de top van de K2 bereikte en succesvol afdaalde. In 2006 werden Nives Meroi uit Italië en Yuka Komatsu uit Japan respectievelijk zevende en achtste onder de vrouwelijke klimmers die de K2 bedwongen.
In de periode tussen 6 en 10 augustus 1986 overleden vijf bergbeklimmers op de K2 tijdens een zware storm. Acht anderen overleden in de weken daarvoor bij lawines en andere ongevallen die een gevolg waren van de slechte weersomstandigheden tijdens de zomer van 1986.
Op 2 augustus 2008 kwamen 11 bergbeklimmers op de K2 op de terugweg van de top om het leven. Het op een na grootste klimdrama uit de geschiedenis werd veroorzaakt door een ijslawine die het afdaal- en beklim-touw doorsneed. Bij dit ongeval waren ook de twee Nederlandse bergbeklimmers Wilco van Rooijen en Cas van de Gevel betrokken. Van Rooijen was zelfs 3 dagen vermist en moest bij terugkeer bijna al zijn tenen missen. Van de Gevel overleefde het ook. Wilco van Rooijen keerde na twee nachten in de 'dodenzone', het gebied boven de 8000 meter, in kamp 3 en daarna in het basiskamp terug. Met 4 man bereikte de Norit K2-expeditie de top zonder gebruik te maken van extra zuurstof. Op de afdaling kwam de Ierse teamgenoot Gerard McDonnell om het leven, nadat hij andere klimmers het leven probeerde te redden.
Op 16 januari 2021 bereikte een Nepalees team geleid door Nirmal Purja en Mingma Gyalje Sherpa als eerste de top tijdens een winterbeklimming.
Nederlandse expedities.
Op 13 mei 1993 vertrok na drie jaar voorbereiding de eerste expeditie onder Nederlandse leiding van de 43-jarige Wim van Harskamp om zonder extra zuurstof via de Abruzzi-graat de K2 te beklimmen. Het 6 man sterke klimteam bestond uit twee Nederlanders (Wim van Harskamp en assistent-expeditieleider Bob Schelfhout), twee Canadezen: Tim Styles en Jeff Lakes (enige jaren later overleden bij een nieuwe poging om de K2-top te bereiken); een Australiër: Michael Whitehead en een Nieuwzeelander: Matt Comeskey. Daarnaast was er een ondersteuningsstaf met twee cameramannen/fotografen: Bert Geeraets en Walter Hoekstra; PR-medewerker/verslaggever Joris Spuesens; tolk/kok Tony Butt en twee expeditieartsen: Joost den Otter en Odette de Theije (die als basecampmanager niet het basiskamp bereikte door onenigheid met expeditieleider Wim van Harskamp). Een team van 77 dragers, onder wie een kok en hoogtedragers bracht het kernteam van 12 mensen naar het basiskamp op 5100 meter. Daar bleek dat Van Harskamp niet genoeg geld had meegenomen om de dragers te betalen en zond radio Baltistan een opsporingsbericht van de politie uit die een wake upcall betekende voor de meeste expeditieleden.
Expeditie-arts Joost den Otter had inmiddels berekend dat Van Harskamp ook niet genoeg voedsel had ingekocht om iedereen in het basiskamp te voeden. Op het moment dat een hoogtedrager ernstig ziek werd (blindedarmontsteking) brak er een conflict uit tussen de expeditieleider, de expeditiearts en andere expeditieleden die vonden dat Van Harskamp een onmenselijke houding aannam ten opzichte van de zieke hoogtedrager. De expeditiearts besloot daarop terug te gaan naar de bewoonde wereld, samen met verslaggever Joris Spuesens die al langer teleurgesteld was in de houding van Van Harskamp die zich weinig transparant betoonde als het ging om de financiën. 
Twee jaar later, in 1995, leidde Ronald Naar de volgende expeditie naar de K2. De eerste Nederlanders op de top van de K2 waren Hans van der Meulen, zonder extra zuurstof, en Naar zelf, met extra zuurstof, die in gezelschap van hun hoogtedragers Mehrban Sjah en Rajab Sjah, beiden met extra zuurstof, na een klim van 17 uur op 15 juli de top bereikten. Ze maakten deel uit van een team van elf Nederlanders en negen Pakistaanse begeleiders. Tijdens de expeditie kreeg klimmer Wilco van Rooijen een ernstig ongeluk toen hij op ongeveer 6400 meter door vallende stenen werd geraakt. Hans van der Meulen en Cas van de Gevel wisten Van Rooijen veilig in het basiskamp te krijgen. Hij moest per helikopter worden afgevoerd. Later tijdens de tocht brak Edmond Ofner tijdens een val zijn sleutelbeen. Thierry Schmitter kwam tijdens de topbeklimming tot ongeveer 8000 meter voordat hij mede door het overslaan van zijn ontbijt uitgeput moest afhaken. Van deze expeditie werd een film gemaakt door cameraman Edmond Ofner en Bert Geeraets en regisseur-producent Joost Cohensius. Boven kamp 3 en tijdens de topdag werd er gefilmd door Hans van der Meulen. De film werd in negen wekelijkse afleveringen uitgezonden op RTL 5.
Tijdens de beklimming van 2008 waren vijf Nederlandse bergbeklimmers aanwezig: Wilco van Rooijen, Cas van de Gevel, Roeland van Oss, Court Haegens en Jelle Staleman. Van de Nederlanders behaalden alleen Van Rooijen en Van de Gevel de top. De succesvolle topbeklimming mondde uit in een klimdrama waarin meerdere klimmers tijdens de afdaling omkwamen. Het ongeluk vond plaats ter hoogte van de flessenhals boven kamp 4.
Belgische expedities.
Op 21 juli 2018 bereikte Paul Hegge als eerste Belg de top van de K2, nadat hij eerder in 2016 ook al de Mount Everest had bedwongen.
Op 28 juli 2021 bereikte Niels Jespers als tweede Belg de top van de K2, hij was wel de eerste Belg die dit deed zonder extra zuurstof.

</doc>
<doc id="19895" url="https://nl.wikipedia.org/wiki?curid=19895" title="Peultjes">
Peultjes

Peultjes of peulen kunnen vergeleken worden met de doperwt, maar bij peultjes kan de gehele peul in jonge toestand gegeten worden. Peultjes zijn een soort erwt ("Pisum sativum") en behoren tot de variëteit "Pisum sativum" var. "saccharatum". In de dunne groene peul kunnen in het jonge stadium de nog minuscule doperwtjes aangetroffen worden.
Zie ook: Biologische zaaitabel
Rassen.
Er zijn langstro en kortstro rassen. De langstro rassen moeten aan gaas worden geteeld. Bekende langstro rassen zijn Record en Heraut en kortstro rassen Norli en Agio.
Peultjes bereiden.
Er zijn rassen die vrijwel of helemaal geen vlies in hun peulen ontwikkelen. Deze peulen kunnen zonder meer gegeten worden. Sommige oude rassen ontwikkelen wel een vlies, als ze in een laat stadium worden geoogst. Bij deze peulen zitten er langs de randen draden. Deze moeten goed verwijderd worden, samen met de beide punten van de peul. Dit wordt "afhalen" genoemd.
Peultjes kunnen op verschillende manieren bereid worden. Kort gekookt of gewokt zodat ze knapperig blijven, of lang gestoofd met boter zodat ze zacht worden zijn twee uitersten.
Suikererwten (sugar snaps) lijken op peultjes.
Ziekten en plagen.
Duiven verwoesten jonge aanplant, en komen ook op de erwtjes van doorgegroeide peultjes af.

</doc>
<doc id="19896" url="https://nl.wikipedia.org/wiki?curid=19896" title="Mount Godwin-Austen">
Mount Godwin-Austen



</doc>
<doc id="19897" url="https://nl.wikipedia.org/wiki?curid=19897" title="Peulen">
Peulen



</doc>
<doc id="19898" url="https://nl.wikipedia.org/wiki?curid=19898" title="Chogori">
Chogori



</doc>
<doc id="19899" url="https://nl.wikipedia.org/wiki?curid=19899" title="Chomo-Lungma">
Chomo-Lungma



</doc>
<doc id="19900" url="https://nl.wikipedia.org/wiki?curid=19900" title="Dapsang">
Dapsang



</doc>
<doc id="19903" url="https://nl.wikipedia.org/wiki?curid=19903" title="Tijdlijn van de bouwkunst">
Tijdlijn van de bouwkunst

Hieronder volgt een globale indeling van de geschiedenis van de bouwkunst. De aangegeven tijdsaanduidingen zijn vaak globaal, aangezien de meeste bouwstijlen geleidelijk opkwamen en weer verdwenen.

</doc>
<doc id="19906" url="https://nl.wikipedia.org/wiki?curid=19906" title="Edam">
Edam

Edam is een stad in de Nederlandse provincie Noord-Holland. Samen met Volendam vormt Edam de gemeente Edam-Volendam. De stad telt ongeveer inwoners. De gehele gemeente Edam-Volendam telde op inwoners. Oorspronkelijk lag de stad aan het riviertje de IJe of E en heette het ook wel IJedam. Daar is Edam van afgeleid.
Geschiedenis.
Edam ontstond bij een dam aan de IJe of E die in de Zuiderzee uitmondde. Omstreeks 1230 werden de zeegaten van de Zuiderzee afgedamd. Bij de dam moesten de goederen worden overgeladen en kon tol worden geheven. Zo kon Edam tot een handelsplaats uitgroeien. Scheepsbouw, haringvisserij en kaashandel brachten Edam tot grote bloei.
Volgens een legende zouden de Edammers in 1219 op een kruistocht de Haarlemmers te hulp zijn gekomen bij de belegering van Damietta in Egypte. Als beloning voor hun dappere optreden mochten de Edammers van de Duitse keizer drie sterren in hun wapen opnemen.
Graaf Willem V verleende Edam in 1357 stadsrechten, niet in de laatste plaats uit eigenbelang. In deze tijd woedde namelijk de strijd tussen de Hoeken en de Kabeljauwen: een gevecht om de macht tussen het grafelijke gezag en de regenten in de steden. Het was voor Graaf Willem V belangrijk om de steden aan zijn kant te krijgen. Maar ook voor de inwoners stond veel op het spel. Zo nam de rechtszekerheid voor de burgers toe, omdat schout en schepenen nu zelf recht konden spreken. Heel belangrijk is dat Edam toestemming kreeg om een nieuwe haven naar zee te graven. Dit werden er twee: de Voorhaven en het Oorgat. Daarmee ontstond niet alleen een veel betere scheepvaartverbinding met de stad, maar binnen- en buitenlandse handelsschepen konden nu veel makkelijker via het Purmermeer naar andere grote Noord-Hollandse steden varen. Ook mocht driemaal per jaar een markt worden gehouden. Al deze gebeurtenissen droegen bij aan de economische groei van de nieuwe stad.
De kaasmarkt had vanaf de zestiende eeuw in belangrijke mate de economie van Edam bepaald. Op 16 april 1526 kreeg Edam van keizer Karel V het recht van vrije weekmarkt alsmede het recht van Waag, waarvoor jaarlijks 90 gulden aan de grafelijkheid moest worden betaald. Op 2 maart 1574 werd dit recht van Waag door Willem van Oranje eeuwigdurend vergeven als dank voor de goede samenwerking tijdens het beleg van Alkmaar.
In 1544 bepaalde Karel V dat de open verbinding van Edam met de Zuiderzee moest worden gesloten om het achterland te beschermen tegen de werking van eb en vloed. Edam was hier zeer fel tegen gekant, omdat men vreesde dat zonder de schurende werking van het getij de haven zou kunnen dichtslibben. In 1570 vernielden de Edammers dan ook de sluisdeuren. De sluis betekende het einde van de ambities van Edam om nog eens tot een grote havenstad uit te groeien.
Watersnood.
Edam heeft te kampen gehad met enkele watersnoden. De stormvloed van 1825 trof vooral de overkant van de Zuiderzee, maar in februari 1916 was er de zogenaamde Zuiderzeevloed, waarbij de wind uit het noordoosten kwam. Er vergingen enkele schepen (32 doden) en een groot deel van Noord-Holland kwam onder water te staan (19 doden). Achter de sluiswachterswoning bij de Edammersluis staat een paal met daarop aangegeven hoe hoog het water in 1916 heeft gestaan.
Brand.
In de vroege uren van 11 juli 1934 was Edam het toneel van een enorme brand, toen de N.V. Vereenigde Touwfabrieken in vlammen opgingen. De gloed van de uren durende vuurzee was tot in Amsterdam te zien. Toen er een hoofdkabel doorbrandde zat Edam ook nog in het donker. De uiteindelijke schade bedroeg twee miljoen gulden en liet 200 werknemers werkloos achter. De brand kende ook een conflict tussen opperbrandmeester Wark en burgemeester Kolfschoten. De laatste meende niet tijdig genoeg te zijn geïnformeerd over het ongelukkige voorval. Hij bedreigde de eerste met een revolver en ontsloeg hem ter plekke. Daarop sleepte de opperbrandmeester de burgemeester, die de gebeurtenis ontkende, voor de rechter. Uiteindelijk werd de kwestie na enkele weken geschikt.
Het oude stadscentrum.
Het centrum binnen de oude vesting is aangewezen als beschermd stadsgezicht.
Kaart van het oude stadscentrum van Edam. "(klik voor vergroting)"
Monumenten.
Monumenten in het beschermde stadsdeel zijn onder andere:
Kaasmarkt.
Na de toekenning van het recht op een kaaswaag is er in Edam tot 1922 een commerciële kaasmarkt geweest waar de boeren uit de omtrek hun kaas kwamen verhandelen. De Edammer kaas werd naar de markt vervoerd met kleine bootjes. Na het lossen op een speciale loswal werd de kaas door kaasdragers naar de markt gebracht. Daar werd de kaas te koop aangeboden aan handelaren. Na eerst te zijn gekeurd werd door middel van loven en bieden, het ‘handjeklap’, de kiloprijs van de kaas vastgesteld. Vervolgens werden de kazen weer op een berrie geladen en naar de waag gebracht waar het gewicht werd vastgesteld. De kaas werd ten slotte met paard en kaasbrik naar het kaaspakhuis vervoerd om daar nog enige tijd te ‘rijpen’.
De kaasmarkt werd in 1989 weer nieuw leven ingeblazen. In de zomer (juli en augustus) wordt elke woensdag tussen 10:30 en 12:30 een toeristische versie van de kaasmarkt gehouden.
650 jaar stad.
De stadsrechten die in 1357 aan Edam werden toegekend werden in 2007 uitgebreid gevierd. Ter ere van het 650-jarig bestaan waren er het hele jaar door diverse activiteiten. Van 19 juni tot en met 1 juli vond er een feestweek plaats met vele activiteiten. Aan het einde van de week kwamen 600 blokfluiters samen in de Grote Kerk, in een poging om een wereldrecord te vestigen in het Guinness Book of Records als grootste fluitenensemble aller tijden. Men dacht dat het bestaande wereldrecord 557 blokfluiters bedroeg, en dat de Edamse poging dus succesvol was (ondanks dat het streefgetal van 650 niet gehaald was). Later bleek echter dat initiatiefnemer Maisa van der Kolk zich bij haar recordaanvraag vergist te hebben in de vertaling van het woord 'blokfluit'. Ze had de poging namelijk ingeschreven als 'Largest Flute Ensemble', wat 'dwarsfluit' betekent. Het record voor het grootste blokfluitensemble was reeds in China gevestigd en had bestaan uit 6000 fluiters, waardoor het Edamse ensemble tekort geschoten bleek te zijn. 
Verkeer en vervoer.
Edam is bereikbaar vanaf Purmerend via de N244. Vanaf Monnickendam en Hoorn vanaf de N247. Vanaf Volendam via de Zuidpolderzeedijk, de Dijkgraaf de Ruijterlaan, de Dijkgraaf Poschlaan en de N517/N247.
Openbaar vervoer.
De enige vorm van openbaar vervoer in Edam is sinds 1956 de bus. Aanvankelijk door de NACO, na 1972 door de NZH, vanaf 1999 door Connexxion en vanaf 2005 door Arriva. Het busvervoer wordt sinds 11 december 2011 verzorgd door EBS. Per bus is Edam goed verbonden met Amsterdam en Volendam. Daarnaast zijn er verbindingen met Purmerend en Hoorn.
Tram.
Van 1888 tot 1956 had Edam een metersporige tramverbinding via Monnickendam met Amsterdam-Noord. Aanvankelijk was het een stoomtram, vanaf 1932 een elektrische tram. Van 1905 tot 1944 had Edam een normaalsporige stoomtramverbinding met Volendam en Kwadijk. Van 1932 tot 1956 had Edam een metersporige elektrische tramverbinding met Volendam. Daarna namen bussen van de NACO het vervoer over. Het huidige busstation ligt op de plaats van het vroegere tramstation. Zie ook: de Waterlandse tram.

</doc>
<doc id="19907" url="https://nl.wikipedia.org/wiki?curid=19907" title="The Gimp">
The Gimp



</doc>
<doc id="19908" url="https://nl.wikipedia.org/wiki?curid=19908" title="Kilimanjaro (berg)">
Kilimanjaro (berg)

De Kilimanjaro () is een bergmassief in de gelijknamige regio in het noordoosten van Tanzania. Het massief bestaat uit drie aaneengesloten stratovulkanen die in de periode tussen 2,5 miljoen en 150 000 jaar geleden zijn ontstaan: de Shira, de Mawenzi en de Kibo. De Shira is de oudste van deze drie. Deze uitgedoofde vulkaan is voor een groot deel ingestort en bestaat enkel nog uit een gekartelde bergkam. De later ontstane Mawenzi, inmiddels eveneens uitgedoofd, is de op twee na hoogste berg in Afrika. De jongste vulkaan van de Kilimanjaro is de Kibo, een slapende vulkaan. Met 5895 meter is dit de hoogste berg van Afrika. De top van de Kibo is over een oppervlakte van ruim elf vierkante kilometer bedekt met gletsjers en ijsvelden.
Door zijn hoogte en de geïsoleerde ligging ten opzichte van overige gebergtes kent de Kilimanjaro een gevarieerde ecologie. De omringende savannes zijn droog en warm en de berghellingen herbergen diverse vegetatiezones, van tropische regenwouden tot toendra's. Deze hellingen werden drieduizend jaar geleden al bewoond en hebben tegenwoordig de status van nationaal park.
In het afgelopen millennium hebben zich rond de Kilimanjaro drie volken gevestigd, de Wachagga, de Ngasa en de Masai. Het bergmassief was voor Arabische karavanen een baken waarmee zij konden navigeren op hun reizen door het Afrikaanse binnenland. Berichten over een besneeuwde berg in tropisch Afrika bereikten Europa in de 19e eeuw. De zendeling Johannes Rebmann was in 1848 de eerste Europeaan die de berg bezocht en vanaf die tijd deden Europese ontdekkingsreizigers en avonturiers pogingen om de berg te beklimmen. In 1889 bereikten Hans Meyer en Ludwig Purtscheller voor het eerst Uhuru Peak, het hoogste punt van de Kibo. De top van de Mawenzi werd na verschillende pogingen voor het eerst bereikt in 1912. In de jaren 30 van de 20e eeuw werd het bergmassief een populaire bestemming voor bergbeklimmers en tegenwoordig wordt de Kilimanjaro jaarlijks door tienduizenden toeristen bezocht.
Topografie.
De Kilimanjaro ligt in het noordoosten van Tanzania, nabij de grens met Kenia, 300 kilometer ten zuiden van de evenaar en 270 kilometer ten westen van de Indische Oceaan. De Kilimanjaro staat in een savannelandschap, met in het noorden het Nationaal park Amboseli. Zeventig kilometer ten zuidwesten van de Kilimanjaro ligt de stratovulkaan Mount Meru, die nog altijd vulkanisch actief is.
Aan de zuidzijde van het bergmassief ligt Moshi, de hoofdstad van de regio. Op de Kilimanjaro zelf bevindt zich een aantal nederzettingen, met name op de minder steile zuidelijke hellingen die door de Wachagga worden bewoond. Machame, Marangu, Umbwe en Kibosho behoren er tot de belangrijkere dorpen.
De Kilimanjaro is een vrijstaand bergmassief van ruwweg 45 bij 90 kilometer. De precieze oppervlakte is 3885 vierkante kilometer. Binnen een straal van 45 kilometer rond de Kilimanjaro worden hoogteverschillen gemeten tot 4500 meter. Wanneer men de Kilimanjaro als één berg beschouwt, is het de hoogste vrijstaande berg ter wereld. Het massief van de Kilimanjaro bestaat uit drie aaneengesloten stratovulkanen; van west naar oost zijn dit de Shira, de Kibo en de Mawenzi.
Shira.
De Shira is een uitgedoofde vulkaan met een volledig ingestorte krater. Het hoogste punt, Johnsel Point, bevindt zich 4005 meter boven zeeniveau. Vrijwel de gehele omvang van de Shira bestaat uit een met stenen bezaaid plateau, dat het Shiraplateau wordt genoemd. Dit plateau heeft een oppervlakte van 6,2 vierkante kilometer en ligt op een hoogte van circa 3800 meter. Door het geringe hoogteverschil tussen het plateau en Johnsel Point heeft de Shira het uiterlijk van een bergkam; daardoor werd de berg door de inheemse bevolking aanvankelijk niet als een vulkaan herkend. De oostzijde van het Shiraplateau is verbonden met de Kibo.
Kibo.
De Kibo is de hoogste berg van Afrika en de hoogste vulkaan buiten Zuid-Amerika. Het is een slapende vulkaan met glooiende hellingen en het enige gedeelte van de Kilimanjaro dat permanent met sneeuw is bedekt. De Kibo heeft een nog zichtbare krater van 2,4 bij 3,6 kilometer, die op veel plaatsen is ingestort. Het zuidelijke deel van deze krater is 180 tot 200 meter hoger dan de rest. Het hoogste punt is de Uhuru Peak, deze heeft gemeten vanaf het laagste punt van de Kilimanjaro in het zuiden, vlak bij Moshi, een geschatte prominentie van 4877 meter. Volgens de overheidsinstantie Tanzania National Parks Authority en de UNESCO is de hoogte van de Kibo 5895 meter boven zeeniveau. Deze hoogte is ontleend aan een meting in 1952 door de Ordnance Survey, de cartografische dienst van het Verenigd Koninkrijk. Latere metingen gaven andere resultaten en er bestaat nog geen overeenstemming over de juiste hoogte. Andere bekende hoge punten op de kraterrand zijn Gillman's Point en Stella Point, respectievelijk 5700 en 5752 meter boven zeeniveau. Ten westen van de kraterrand bevindt zich de 4640 meter hoge Lava Tower, Kibo's hoogste top buiten de kraterrand.
Ongeveer 100 000 jaar geleden stortte een deel van de zuidwestelijke krater in. De bres die zo in de kraterrand ontstond, staat nu bekend als de Western Breach; de kloof eronder wordt de Great Barranco genoemd. Binnen Kibo's grootste krater bevindt zich een tweede, concentrische krater met een diameter van 1,3 kilometer. Deze kreeg in 1954 van de Britse koloniale regering de naam Reuschkrater, naar de Duitse zendeling Richard Reusch die toen voor de vijfentwintigste keer de top van de Kibo bereikte. De Kibo is met de Mawenzi verbonden door een zadelgebied met een oppervlakte van 3,6 vierkante kilometer. Op een hoogte van bijna vijf kilometer is dit gebied de grootste alpiene toendra in tropisch Afrika.
Mawenzi.
De uitgedoofde Mawenzi is de op een na hoogste vulkaan van de Kilimanjaro en de op twee na hoogste berg van Afrika, na de Kibo en Mount Kenya. De flanken van de Mawenzi zijn sterk geërodeerd en aan de oostzijde is de oorspronkelijke flank vrijwel geheel verdwenen. De hellingen van de Mawenzi zijn te steil om bedekt te kunnen zijn met gletsjers.
In het noordoosten bevinden zich twee diepe kloven: de Oost-Barranco en de West-Barranco. Ook de kraterrand is sterk door erosie aangetast; aan de noordzijde is hij zelfs geheel verdwenen. De krater heeft hierdoor vanuit de lucht gezien de vorm van een hoefijzer gekregen. Vanaf de Kibo is alleen de hoogste westelijke kraterrand te zien, zodat de rest van de krater aan het zicht wordt onttrokken. Hierdoor lijkt de berg meer op een hoop verdwaalde stenen dan op een vulkaan. Het hoogste punt op de kraterrand is de Hans Meyer Peak van 5149 meter. Andere hoge punten zijn de Purtscheller Peak (5120 meter) en de South Peak (4958 meter).
Geologie.
De drie vulkanen van de Kilimanjaro maken onderdeel uit van de Gregoryrift, een riftvallei die zich uitstrekt van Ethiopië tot Noord-Tanzania. De Gregoryrift vormt het oostelijk gedeelte van de Grote Slenk, een breuklijn op de Afrikaanse Plaat die deze uiteindelijk in twee afzonderlijke tektonische platen zal splitsen: de Somalische Plaat en de Nubische Plaat. In de buurt van de Kilimanjaro liggen meerdere vulkanen die ook deel uitmaken van deze riftvallei, zoals de actieve Mount Meru, de actieve Ol Doinyo Lengai en de uitgedoofde Ngorongoro.
De Kilimanjaro is ontstaan door een reeks uitbarstingen in een betrekkelijk klein gebied. De buitenste eruptiecentra lagen minder dan veertig kilometer uit elkaar. Rond de kraters werden gestolde lava en andere extrusieve gesteentes afgezet, waardoor het bergmassief geleidelijk in omvang toenam en de Kilimanjaro zijn huidige gestalte kreeg.
Tegenwoordig zijn aan het oppervlak van de drie vulkanen negen belangrijke lavagroepen te onderscheiden, formaties gestolde lavastromen die elk hun eigen leeftijd en samenstelling hebben. Door de afzonderlijke lavagroepen te dateren, hebben vulkanologen inzicht gekregen in de vorming van de Kilimanjaro. Zij concluderen dat dit proces ruim twee miljoen jaar geduurd moet hebben. Er is veel debat over de exacte data van de verschillende uitbarstingen. Evenmin is met zekerheid te zeggen of de drie vulkanen een gemeenschappelijke magmakamer hadden. Tegenwoordig vertoont alleen de slapende Kibo nog vulkanische activiteit, de Mawenzi en de Shira zijn reeds uitgedoofd.
Vorming van de Shira.
De vorming van de Kilimanjaro begon met de eerste uitbarsting van de Shira, vermoedelijk zo'n 2,3 miljoen jaar geleden. Waarschijnlijk hield de vulkanische activiteit in dit gebied aan tot 1,9 miljoen jaar geleden. De Shira bereikte een uiteindelijke hoogte tussen de 4900 en 5200 meter, maar kort nadat hij uitdoofde stortte de noordelijke helling in. Later stortten ook andere delen van de krater in; de huidige resterende bergkam bestaat voor het grootste deel uit de restanten van de westelijke en zuidelijke vulkaanflanken. Het gebied heeft door erosie een gekarteld uiterlijk gekregen.
Mogelijk is het Shiraplateau een restant van de vulkaankrater van Shira, die in de loop van de tijd instortte waardoor een caldera werd gevormd. Lava afkomstig van uitbarstingen van de Kibo zou deze caldera vervolgens hebben opgevuld. De Shira en de Kibo hebben twee groepen stollingsgesteente afgezet op het plateau: het "Platzkegelagglomeraat" in het centrum en de "Shira Ridge Group" op de noordwestelijke zijde van de richel. Het "Platzkegelagglomeraat" bestaat uit basalt met kleine hoeveelheden doleriet en dieptegesteente. Magma van deze samenstelling is gewoonlijk zo stroperig dat het stolt voordat het helemaal kan uitvloeien. Hierdoor ontstaat een kegelvorm zoals die van het "Platzkegelagglomeraat". De "Shira Ridge Group" bestaat uit pyroclastische gesteentes als basaniet en tefriet; gesteentes die zich hebben gevormd uit materiaal dat tijdens de uitbarsting werd uitgeblazen.
Vorming van de Mawenzi.
Na het uitdoven van de Shira duurde het ongeveer 900 000 jaar voor er nieuwe vulkanische activiteit optrad. Twee grote uitbarstingen ten oosten van de uitgedoofde vulkaan leidden vervolgens tot de vorming van de Mawenzi. De eerste vond 492 000 jaar geleden plaats en vormde de "Neumann Tower-Mawenzi Group", die bestaat uit basalt en trachiet. De tweede uitbarsting deed zich 448 000 jaar geleden voor. Daarbij werd het "Mawenzi-eruptiecentrum" gevormd, een lavagroep die voornamelijk uit pyroclastische breccie bestaat, oftewel uitgeblazen gesteente dat is opgebouwd uit onregelmatige brokstukken van ouder gesteente. De sterk gekartelde kraterrand van de Mawenzi bestaat deels uit dikes, vlakke stukken gesteente die vanuit dieper gelegen delen door oudere steenlagen heen zijn gedrongen. Deze bevatten net als veel andere magmatische dikes relatief veel magnesium en ijzer en relatief weinig siliciumdioxide.
Vorming van de Kibo.
Het is niet met zekerheid te zeggen wanneer de vulkanische activiteit begon die uiteindelijk zou leiden tot de vorming van de Kibo. Sommige geologen opperen dat dit gedateerd moet worden op zo'n 1 miljoen jaar geleden. De vorming van de Kibo zou dan synchroon verlopen zijn met die van de Mawenzi.
Het oppervlak van de Kibo bestaat uit vijf formaties van gestolde lava die ontstaan zijn in de periode van 482 000 tot 150 000 jaar geleden: de "Lava Tower Group", de "Rhomb Porphyry Group", de "Lent Group", de "Caldera Rim Group" en de "Inner Crater Group". Gestolde lava bedekt vrijwel de gehele Kibo; alleen in de wanden van de Great West Notch en de Kibo Barranco komen gelaagde afzettingen aan de oppervlakte. Het zwarte uiterlijk van de Kibo wordt veroorzaakt door obsidiaan, vulkanisch glas dat ontstaat als lava snel stolt.
De oudste lavaformatie is de "Lava Tower Group". Deze bestaat voor een groot deel uit tefriet en fonoliet, twee typen uitvloeiingsgesteente, en bevat ook fenocrysten (grote kristallen) van natrium. De leeftijd van een van de dikes in de groep is geschat op 482 000 jaar. Waarschijnlijk werd de "Lava Tower Group" dan ook gevormd tussen de twee grote uitbarstingen van de Mawenzi. Tussen de 460 000 en 360 000 jaar geleden ontstond na een eruptie de uit fonoliet bestaande "Rhomb Porphyry Group" en tussen de 359 000 en 337 000 jaar geleden leidde een volgende uitbarsting tot de vorming van de "Lent Group", bestaande uit fonoliet met fenocrysten. De "Lent Group" is nog zichtbaar aan het noordwestelijke kant van de Kibo en vormt aan de oostzijde het fundament voor het zadelplateau tussen de Kibo en de Mawenzi.
De Kibo kreeg zijn uiteindelijke gedaante door een uitbarsting in de periode tussen 274 000 en 170 000 jaar geleden. De gestolde lavastromen vormden toen de "Caldera Rim Group". Ze bevatten porfier en fonoliet. Toen de krater van deze uitbarsting later instortte, ontstond de huidige caldera; de grootste, buitenste krater van de Kibo. De laatste uitbarsting vond plaats tussen 200 000 en 150 000 jaar geleden, waarbij de Reuschkrater werd gecreëerd. Tijdens deze eruptie vormden zich bovendien meer dan 250 parasitische kegels (kleine vulkaanmonden) op de noordwestelijke en zuidoostelijke hellingen van de Kibo. Door het stollen van de lava werd de "Inner Crater Group" geformeerd, die onder andere fenocrysten van het mineraal aegirien bevat.
De laatste vulkanische activiteit van betekenis deed zich voor in de 18e eeuw in het centrum van de Reuschkrater. Hierdoor ontstond een trechtervormige afzetting van as, die bekendstaat als de Ash Pit. Deze kuil heeft een diameter van 400 meter en is zo'n 150 meter diep. Onder de Reuschkrater bevindt zich een magmakamer met vloeibaar gesteente. De Kibo vertoont nog lichte vulkanische activiteit en de temperatuur boven zijn krater kan oplopen tot 70 °C. In de Ash Pit bevinden zich fumarolen, oftewel openingen in de aardkorst waaruit gassen kunnen ontsnappen. Deze verspreiden regelmatig een zwavelgeur.
Overige geologische verschijnselen.
De zuidwestelijke omgeving van de Kilimanjaro is voor een deel bedekt met lahars, modderstromen die worden gevormd wanneer pas afgezet, los vulkanisch materiaal zich vermengt met water. Een lahar kan een hoge snelheid bereiken en over een grote afstand stromen voordat hij opdroogt. Toen de top van de nabijgelegen vulkaan Mount Meru ongeveer 7800 jaar geleden instortte, vloeide een aantal lahars tot aan de helling van de Kilimanjaro. Hoger op de helling van de Kibo bevinden zich lahars die van de Kilimanjaro zelf afkomstig zijn.
Onderaan de zuidoostelijke helling van de Mawenzi ligt het Chalameer met een oppervlakte van 4,2 vierkante kilometer. Dit kratermeer ligt in een caldera en wordt gevoed door water afkomstig van de Kilimanjaro. Volgens legendes van de Masai bevond zich ooit een dorp op deze locatie, dat werd verzwolgen toen het meer werd gevormd. In werkelijkheid ontstond het meer zo'n 750 000 jaar geleden, geruime tijd voordat de eerste mensen zich rond de Kilimanjaro vestigden.
Klimaat en hydrologie.
Het klimaat van de Kilimanjaro wordt in sterke mate beïnvloed door de hoogte van het bergmassief en zijn geïsoleerde positie ten opzichte van overige gebergtes. Overdag stijgen hellingstijgwinden op langs de flanken, 's nachts waaien valwinden vanaf de toppen omlaag. Deze winden hebben een grotere invloed op het klimaat naarmate de hellingen vlakker zijn. De noordelijke hellingen van de Kilimanjaro zijn over het algemeen steiler dan de zuidelijke, waardoor het klimaat aan de noordzijde verschilt van dat aan de zuidkant.
Een andere factor die van invloed is op het klimaat van de Kilimanjaro is de intertropische convergentiezone (afgekort ITCZ), een semi-permanent lagedrukgebied dat, parallel aan de evenaar, als een gordel rond de aarde hangt. Deze lagedrukgordel ontstaat doordat de lucht door de tropische zonnewarmte opstijgt waardoor de luchtdruk daalt en de lucht onstabiel wordt. Dat heeft veel buien tot gevolg, die vaak gepaard gaan met onweer.
De Kilimanjaro kent elk jaar twee regenseizoenen en twee droge seizoenen. Deze seizoenen zijn het gevolg van de jaarlijkse beweging van de ITCZ. In de periode februari-mei beweegt de lagedrukgordel over Tanzania naar het noorden. De Kilimanjaro ontvangt in deze periode veel neerslag. Met het voorbijtrekken van de ITCZ in noordelijke richting worden namelijk zuidoostenwinden aangezogen vanuit de Indische Oceaan. De Kilimanjaro is het eerste hoge obstakel voor deze vochtige winden. Deze worden door het bergmassief omhoog gedwongen, waar het vocht door de lage temperatuur en lage luchtdruk condenseert en vervolgens als regen, sneeuw of hagel neerslaat. Door de windrichting ontvangen de zuidelijke hellingen van de Kilimanjaro aanzienlijk meer neerslag dan de noordelijke.
Daarna volgt de droogste periode van het jaar, die loopt van juli tot oktober. De lagedrukgordel ligt dan te noordelijk om voor veel buien te kunnen zorgen. In november en december volgt een tweede regenperiode omdat de ITCZ opnieuw passeert, nu zuidwaarts. Achter de lagedrukgordel worden nu winden uit Noord-Afrika aangezogen. Die hebben hun vocht voor een groot deel verloren boven het vasteland voor ze de Kilimanjaro bereiken. Daar valt in de tweede regenperiode dan ook minder neerslag dan tijdens het eerste regenseizoen. In de maand januari volgt een korte droge periode, waarin meer neerslag valt dan tijdens de lange droge periode aangezien de lagedrukgordel in januari dichterbij ligt dan in juli.
De vlakke zuidelijke hellingen van de Kilimanjaro ontvangen meer neerslag dan die in het noorden. De jaarlijkse neerslag is aan de zuidkant 800 tot 900 millimeter in de laagste regionen en 1500 tot 2000 millimeter op een hoogte van 1500 meter. In de hellingbossen, die zich bevinden op een hoogte van 2000 tot 2300 meter, valt ongeveer 3000 millimeter neerslag per jaar. Boven de boomgrens valt aanzienlijk minder: ongeveer 200 millimeter. Een groot deel van de neerslag in deze alpiene zone bestaat uit sneeuw en korrelhagel, waarvan het overgrote deel later weer verdampt. Alleen op de gletsjers blijft er het hele jaar door sneeuw liggen.
Op de Kilimanjaro ontspringt een netwerk van stromen, met name aan de nattere en sterker geërodeerde zuidzijde. De rivierstromen van de Kilimanjaro zijn van groot belang voor de irrigatie van de omliggende savannes en het Nationaal park Amboseli, dat veertig kilometer ten noorden van de berg ligt. Enkele stromen komen in het zuidoosten samen en vormen daar de rivier de Lumi. Samen met de Kikuletwa, die op de Mount Meru ontspringt, mondt deze rivier uit in de Pangani, Tanzania's belangrijkste bron van water. Op de Kilimanjaro ontspringt ook de Weruweru, een bergstroom die uitstroomt in de Kikuletwa.
De temperatuur op de Kilimanjaro daalt aanzienlijk naarmate men hoger komt. Terwijl aan de voet van de berg de temperatuur kan oplopen tot boven de 30 °C, bedraagt de gemiddelde temperatuur ter hoogte van de krater van de Kibo −7 °C. Wanneer het gletsjerijs 's nachts door warmtestraling extreem afkoelt, kan de oppervlaktetemperatuur dalen tot −27 °C.
Gletsjers.
De ijskap van de Kibo bevat de enige gletsjers van Tanzania. De kap telt twaalf afzonderlijke gletsjers en drie ijsvelden; deze liggen gegroepeerd rondom de Reuschkrater. Als gevolg van vulkanische activiteit komt binnen de rand van de krater geen blijvend ijs voor.
De gletsjers van de Kibo staan bekend als de Arrowgletsjer, de Ballettogletsjer, de Barrancogletsjer, de Crednergletsjer, de Deckengletsjer, de Diamondgletsjer, de Furtwänglergletsjer, de Heimgletsjer, de Kerstengletsjer, de Little Penckgletsjer, de Ratzelgletsjer en de Rebmanngletsjer. Door de relatief geringe dikte van de gletsjers schuiven ze niet van de helling af, dit in tegenstelling tot veel gletsjers in koudere streken waar de ijslaag veel zwaarder is. Vroeger kende de Kilimanjaro één ijsveld dat de gletsjers voedde. In 1962 ontstond een breuk waardoor het Southern Ice Field los raakte van de rest. In 1975 splitste de resterende ijskap zich voor de tweede maal en werden het Eastern Ice Field en het Northern Ice Field gevormd.
De totale ijsmassa op de Kibo was in het verleden veel omvangrijker. Rond 1890 besloeg deze een oppervlakte van ongeveer twintig vierkante kilometer. Het ijs bedekte de gehele caldera, met uitzondering van de Reuschkrater, en de Western Breach. Ook op andere plaatsen op de zuidelijke en westelijke hellingen had de ijskap uitlopers.
Tijdens zijn klimexpedities in 1887 en 1889 nam de Duitse geograaf Hans Meyer al een gletsjerteruggang waar en hij voorspelde dat de ijskap binnen enkele decennia zou verdwijnen. Voor het slinken van Kibo's ijskap zijn diverse oorzaken aan te wijzen. Sinds 1880 stijgt de temperatuur op Aarde significant en smelt de ijskap als gevolg van verdamping en sublimatie. Mogelijkerwijze speelt een afnemende luchtvochtigheid van de ITCZ ook een rol.
Tussen 1912 en 1953 nam de omvang van de ijskap elk jaar gemiddeld 1,1 procent af. Vier gletsjers die nog aanwezig waren in het midden van de 20e eeuw zijn nu verdwenen: de Drygalskigletsjer, de Great Penckgletsjer, de Uhliggletsjer en de Little Barrancogletsjer. De huidige Arrowgletsjer is een restant van de laatstgenoemde gletsjer. In de periode van 1953 tot 1989 was de jaarlijkse afname van de ijskap gestegen tot gemiddeld 1,4 procent. In de periode van 1989 tot 2007 zette de stijging verder door tot 2,5 procent. In de periode tussen oktober 1912 en juni 2011 verdween bijna 85 procent van de ijskap en slonk de omvang naar 1,76 vierkante kilometer.
Als het huidige tempo doorzet, zal het ijs op de Kibo volgens klimatologen geheel verdwenen zijn in 2040. In de film "An Inconvenient Truth" uit 2006 beweerde Al Gore zelfs dat "er binnen het decennium geen sneeuw meer zal zijn op de Kilimanjaro". Anderen zijn optimistischer. Volgens sommige onderzoekers is de ijskap van de Kibo al 500 000 jaar oud en waren er ook in het verleden schommelingen in de omvang.
Aanvankelijk maakte men zich zorgen over een mogelijk ontoereikende watervoorraad voor de plaatselijke bevolking in de toekomst. Het water dat in stromen van de berg loopt, bestaat echter voor het grootste deel uit neerslag die in de hellingbossen is verzameld.
Ecologie.
De Kilimanjaro maakt deel uit van "het Oostelijk Rift", een van de zeven Afromontane zones, en ligt in een van de dichtst beboste gebieden van Tanzania. Vrijstaande bergen in Afromontane zones hebben door hun geïsoleerde ligging en hun prominentie veelal een ecologie die sterk afwijkt van wat in hun omgeving wordt aangetroffen. Dergelijke vrijstaande bergen worden in de biogeografie ook wel sky islands genoemd. Net als grote, afgelegen echte eilanden herbergen veel sky islands, waaronder de Kilimanjaro, endemische plant- en diersoorten. Als hoge berg met zowel steile als vlakke hellingen heeft de Kilimanjaro bovendien relatief veel ecosystemen, elk met een eigen klimaat en typische flora en fauna.
De vlaktes rond de berg bestaan uit savanne en akkerlanden. De hellingbossen in de montane zone bevatten ongeveer de helft van het totaal aantal vaatplanten dat de Kilimanjaro telt. Deze bossen kunnen worden onderverdeeld in droogbossen, tropische regenwouden, bergbossen en nevelwouden. Voorbij de boomgrens heeft zich een gebied ontwikkeld dat voornamelijk bestaat uit maquis, een vegetatievorm die goed bestand is tegen bosbranden en droogte. Nog hoger ligt de Afroalpiene zone, die ecologisch typisch is voor de hogere bergen van tropisch Afrika. De vegetatie hier is bestand tegen droogte en extreme temperatuurverschillen. Het gedeelte voorbij de sneeuwgrens, de nivale zone, is een gebied waar vrijwel geen vegetatie voorkomt.
In de periode tussen 1883 en 1995 zijn op en rond de Kilimanjaro 154 verschillende soorten zoogdieren geteld, waarvan een groot aantal soorten met uitsterven wordt bedreigd. Sommige bedreigde soorten zijn inmiddels uit het gebied verdwenen, zoals de zwarte neushoorn, de bergrietbok en de klipspringer. Ook het edelhert, dat tijdens de Duitse koloniale periode werd geïntroduceerd voor de jacht, is inmiddels verdwenen. In het gebied zijn bijna 700 vogelsoorten geteld, waarvan 17 soorten met uitsterven worden bedreigd en drie soorten endemisch zijn in Tanzania. Verder komen er tientallen soorten reptielen en amfibieën voor. Een groot deel hiervan leeft in de hellingbossen.
Vlaktes.
De vlaktes rond de Kilimanjaro liggen aan de zuidzijde op een hoogte van 700 tot 1100 meter en aan de noordzijde op 1400 tot 1600 meter. Ze bestaan voornamelijk uit savanne en akkerland, dit laatste met name rond de nederzettingen aan de zuidelijke voet van de berg. De open savannes rond de Kilimanjaro hebben een warm en droog klimaat en worden vaak geteisterd door branden. Deze ontstaan niet alleen door blikseminslagen, maar worden ook door de lokale bevolking aangestoken om weidegronden te creëren. Grassen zijn doorgaans de eerste gewassen die na een brand ontspruiten en vormen de belangrijkste voedselbron voor veedieren. Desondanks is het een relatief vruchtbaar gebied met een grote biodiversiteit. Dit is voor een groot deel te danken aan de bergstromen die vooral gedurende de moessonperiodes vanaf de Kilimanjaro en omliggende bergen de vlaktes bevloeien. Een aantal moerassen is geheel afhankelijk van bergstromen van de Kilimanjaro, zoals die in het Nationaal park Amboseli in Kenia.
In de savanne is gras de overheersende vegetatie. Veelvoorkomende grassoorten zijn kikuyu-gras, "Hyparrhenia dichroa" en geïntroduceerd straatgras. Tussen het gras groeien bloeiende planten als "Trifolium usambarense", "Coleus kilimandschari", "Clematis hirsuta", "Pterolobium stellatum", "Sansevieria ehrenbergii" en geïntroduceerde soorten als himalayaklaver en "Caesalpinia decapetala". Verspreid in de vlakte staan boom- en struiksoorten zoals de Afrikaanse baobab, "Senegelia mellifera", "Stereospermum kunthianum" en "Vachellia tortilis". Daar waar de savanne tot de voet van de Kilimanjaro reikt, staan de bomen dichter op elkaar. Hier groeien ook diverse "Acacia"-, "Combretum"-, "Terminalia"- en "Grewia"-soorten. Typische planten die langs de bergstromen aan de voet van de zuidelijke helling voorkomen, zijn onder andere "Ficus vallis-choudae" en "Lecaniodiscus fraxinifoliu".
De savanne rond de Kilimanjaro wordt doorgaans geassocieerd met kuddes savanneolifanten, die tijdens de regenseizoenen van honderden kilometers ver hiernaartoe trekken. In deze periodes dragen de meeste gewassen nieuw blad. Het verse gras trekt grazers aan als kafferbuffels, steppezebra's, impala's en Thomsongazelles. Bladeren en vruchten van de bomen en struiken worden gegeten door Kirks dikdiks, masaigiraffes en zuidelijke boomklipdassen. De savannevegetatie levert niet alleen voedsel, maar ook beschutting. Boomgroepen vormen een natuurlijke habitat voor de dikdiks en boomklipdassen, maar ook voor bijvoorbeeld knobbelzwijnen, aardvarkens, streepmuizen en de drie soorten galago's in dit gebied: de zanzibargalago, Garnetts galago en "Otolemur monteiri". Veel van deze dieren trekken op hun beurt roofdieren aan, waarvan de zadeljakhals, de Afrikaanse wilde hond en de gevlekte hyena tot de belangrijkste vertegenwoordigers behoren. De boomgroepen rond de Kilimanjaro huisvesten ook een aantal typische vogelsoorten, zoals von der deckens tok, de witbuiktoerako, de grauwe buulbuul, de witbrauwlawaaimaker en de bronshoningzuiger.
Montane zone.
De montane zone omvat het gebied vanaf de voet van de berg tot de boomgrens, die op een hoogte van 2700 tot 2800 meter ligt. De hellingbossen in deze zone beslaan gezamenlijk een oppervlakte van ongeveer duizend vierkante kilometer. Tijdens een studie in 2005 werden hier 1232 verschillende plantensoorten geteld. De soorten werden vervolgens onderverdeeld naar groeiwijze, waarbij bleek dat de boomlaag 206 verschillende soorten bevatte (17% van het totaal aantal plantensoorten), de struiklaag 485 (40%) en de kruidlaag 858 (70%). Verder werden 183 soorten lianen geteld (15%) en 172 epifyten (14%).
Op de zuidelijke hellingen komen onder een hoogte van 1700 meter alleen galerijbossen en restanten van oorspronkelijke wouden voor. In het noorden en het westen is het klimaat droger, maar zijn de wouden beter geconserveerd. De ondergrens ligt er lager dan op de zuidzijde, op een hoogte van 1100 meter. Zeven kilometer van de noordelijke helling bestaat uit bossen die vrijwel niet zijn aangetast en dienen als een migratieroute voor zoogdieren uit het Nationaal park Amboseli en de vlaktes van de Kilimanjaro.
Oorspronkelijk bevatte de Kilimanjaro veel meer wouden, maar in de loop van de tijd zijn deze uitgedund door houtkap en beheerbranden. Door vermindering en versnippering van habitat zijn veel zoogdieren uit deze wouden verdwenen, met name de grotere soorten. Dankzij toenemende voorlichting vanuit westerse instanties ziet de lokale bevolking steeds meer in dat ontbossing kan leiden tot problemen als verzuring van de bodem en waterschaarste. Door selectieve houtkap en aanplanting is sinds het begin van de 21e eeuw de boomgrens min of meer gestabiliseerd.
De hellingbossen huisvesten een rijke variëteit aan dieren, in het bijzonder zoogdieren. De talrijkste vertegenwoordiger van de primaten is de diadeemmeerkat; deze wordt aangetroffen tot op een hoogte van 2700 meter. De oostelijke franjeaap komt in de gehele montane zone voor, met de grootste concentraties in het noorden en het westen. Groene bavianen uit het Nationaal park Amboseli trekken tot diep in de bergbossen in het noorden. Andere zoogdieren die in de wouden huizen, laten zich weinig zien en zijn beter zichtbaar wanneer zij in de savanne foerageren. Dit geldt bijvoorbeeld voor de serval, de bosbok, het penseelzwijn, de witstaartmangoeste, de honingdas, het gewoon stekelvarken en een groot aantal soorten knaagdieren. De dichte begroeiing biedt ook een schuilplaats voor vogels als de bruine muisvogel, de zilveroorneushoornvogel, de roodvleugelspreeuw, het sterrenpaapje, de turkooiskuifvliegenvanger, de Afrikaanse paradijsmonarch, Rüppells lawaaimaker en diverse toerako's. Tot de reptielen in de hellingbossen behoren de kameleons "Kinyongia tavetana" en "Rieppeleon kerstenii", de naar de Kilimanjaro vernoemde skink "Leptosiaphos kilimensis" en diverse slangen, zoals de gabonadder, de boomslang, de smalkopmamba en soorten uit het geslacht "Thelotornis".
Woudtypen.
Op de hellingen van de Kilimanjaro komt een verscheidenheid aan woudtypen voor: droogbossen, tropisch regenwoud, bergbossen en nevelwouden.
Onderaan de hellingen van de Kilimanjaro vormen droogbossen een overgangsgebied tussen de savanne en de hoger gelegen bossen. Het gebied bestaat uit bomen die pas laat tot kieming komen en derhalve relatief kwetsbaar zijn, zoals "Terminalia Brownii", "Stereospermum kunthianum" en "Combretum"-soorten. Doordat de bomen ver uit elkaar staan, is er in deze ecoregio ook ruimte voor struiken, kruidachtige planten en grassen. Een groot deel van de droogbossen is verdrongen door uitlopers van diverse voedselgewassen.
Boven de droogbossen begint op de neerslagrijke zuidelijke en oostelijke hellingen van de Kilimanjaro het tropisch regenwoud. De altijd groene bomen en struiken zijn goed toegerust voor de korte droge periodes tussen de moessons. De wouden worden gedomineerd door de laurier "Ocotea usambarensis" en "Macaranga kilimandscharica", een boom uit de wolfsmelkfamilie. Andere veel voorkomende plantensoorten zijn "Albizia schimperiana", "Croton megalocarpus", "Ilex mitis", "Impatiens kilimanjari", "Juniperus procera", olijfbomen ("Olea europaea"), "Olea welwitschii" en "Prunus africana". Een groot deel van het regenwoud wordt gebruikt voor het verbouwen van koffie, bananen en andere gewassen. Deze en andere geïntroduceerde plantensoorten als de cipres "Cupressus lusitanica" verdringen er de inheemse boomsoorten.
De bergbossen op de zuidelijke en oostelijke hellingen bevinden zich boven het regenwoud, op een hoogte van 2300 tot 2500 meter. Waterdamp uit dit regenwoud bereikt het bergbos in de vorm van mist en vormt daar de belangrijkste watervoorziening. De meest voorkomende boomsoort is de conifeer "Podocarpus milanjianus". De bomen zijn voor een groot deel bedekt met epifyten die veel vocht vasthouden, zoals mossen, varens en paardenstaarten. Op de noordzijde beginnen de bergbossen veel lager. Hier bestaat de vegetatie voornamelijk uit olijfbomen, "Cassipourea malosana", "Piper capense" en planten uit de familie Acanthaceae. Boven de 2400 meter wordt de noordelijke helling gedomineerd door de geelhoutboom ("Podocarpus latifolius").
De nevelwouden bevinden zich grotendeels in kloven in het westen, noorden en noordoosten van het bergmassief, op een hoogte van 2500 tot 2700 meter. Deze wouden worden voornamelijk bevochtigd door waterdamp, aangevoerd door de moessonwinden die tegen de berghellingen opstijgen. De nevelwouden hebben derhalve een langere droge periode dan de bergbossen. In het nevelwoud ontspringt een aantal bergstromen die door de neergeslagen damp worden gevoed. De meest voorkomende boomsoorten in deze ecoregio zijn de cipres "Juniperus procera" op de noordelijke hellingen en "Podocarpus" en "Ocotea" op de zuidelijke hellingen, respectievelijk een conifeer- en een lauriersoort.
Maquis.
De boomgrens van de Kilimanjaro ligt op een hoogte van 2700 tot 2800 meter. Hierboven ligt tot een hoogte van ongeveer 4000 meter een maquislandschap. De neerslag bedraagt er 500 tot 1300 millimeter per jaar en door laaghangende bewolking is het er vaak mistig.
Maquis is geen typisch Afrikaanse biotoop. Vroeger lag de boomgrens van de Kilimanjaro veel hoger en grensden de nevelwouden aan de alpiene zone. Door ongecontroleerde bosbranden en houtkap zijn grote delen van het nevelwoud en de alpiene zone verdwenen. Op de gedegradeerde grond rond de oorspronkelijke boomgrens heeft zich het altijdgroene maquislandschap ontwikkeld. De vegatatie bestaat voornamelijk uit pyrofyte soorten, planten die goed bestand zijn tegen vuur. Het gebied wordt gedomineerd door boomhei en "Erica rossii", heidesoorten die hier een hoogte van meerdere meters bereiken. Andere specialistische gewassen die hier goed gedijen zijn kruidachtige grassoorten van de geslachten "Helichrysum", "Hyparrhenia" en "Festuca". Opvallende bloeiende planten in dit gebied zijn onder andere "Protea caffra kilimandscharica" en "Kniphofia thomsonii".
Veelvoorkomende vogelsoorten in het gebied zijn de witnekraaf en de alpengierzwaluw. Ook zijn er opvallend veel soorten honingzuigers, die worden aangetrokken door de nectar van bloeiende planten tussen het maquis. De Afrikaanse zwarte kuifarend jaagt in dit gebied op kleine knaagdieren, zoals "Lophuromys aquilus", "Dendromus melanotis", de naakte molrat en de streepmuis, een van de prominentste zoogdieren op de Kilimanjaro. Grote zoogdiersoorten komen op deze hoogte weinig voor, met uitzondering van de gewone duiker. Deze kleine antilopesoort wordt regelmatig op het Shiraplateau gezien. Het maquis wordt sporadisch bezocht door roofdieren als de zadeljakhals, de Afrikaanse civetkat en de Afrikaanse wilde hond. De gewone pofadder is een van de weinige reptielsoorten in dit gebied. Vermeldenswaard is ook de "Strongylopus kilimanjaro", een kikker die leeft op een hoogte boven 3000 meter en is vernoemd naar de berg.
Afroalpiene zone.
Boven het maquislandschap ligt de Afroalpiene zone. De scheiding is niet scherp, deze twee ecosystemen hebben een flinke overlap. De Afroalpiene zone is typerend voor het gedeelte tussen de boom- en sneeuwgrens van de Afrikaanse sky islands. Dit droge gebied heeft een toendraklimaat met grote temperatuurverschillen en bevat gewoonlijk een of meer endemische plantensoorten. Dit is ook het geval op de Kilimanjaro. De altijd groene vegetatie die hier groeit is bestand tegen vorst en heeft weinig water nodig om te overleven. De planten hebben voldoende aan de gemiddelde neerslag van 200 millimeter per jaar en de kleine stromen smeltende sneeuw, afkomstig van het hoger gelegen gebied.
"Dendrosenecio kilimanjari" is een metershoge composiet die endemisch is op de Kilimanjaro. De plant komt voornamelijk voor in de vochtige kloven, waar meer beschutting is. Zijn takken worden beschermd door afgestorven rozetbladeren die dicht tegen de bast uitdrogen. Een andere veel voorkomende plant in deze regio is "Lobelia deckenii". Ook deze plant wordt enkele meters hoog en heeft een systeem om zich tegen de kou te beschermen. Zijn rozetten verzamelen water dat 's nachts bevriest, zodat het de onderliggende plantdelen isoleert. Op en tussen de rotsen groeit een groot aantal soorten mossen en levermossen. Deze plantensoorten zijn eveneens aangepast aan de barre levensomstandigheden op deze hoogte; meer dan honderd soorten zijn endemisch in de Afroalpiene zone. Andere planten die veelvuldig in de Afroalpiene zone worden aangetroffen zijn de composiet "Helichrysum kilimanjari", endemisch op deze berg, en kruidachtige grassoorten als fakkelgras, "Pentaschistis borussica" en "Colpodium"-soorten.
De spaarzame vegetatie huisvest een klein aantal spinnen en insecten; verder komen op deze hoogte slechts weinig dieren voor. De enkele vogelsoorten in dit gebied zijn specialisten die bestand zijn tegen het barre klimaat. Dit zijn bijvoorbeeld de zevenstrepengors en de Tanzaniaanse spekvreter. Andere vogels die hier voorkomen zijn voornamelijk roofvogels als de jakhalsbuizerd, de kroonarend, de steppearend, de grijze wouw en de lammergier.
Nivale zone.
Vanaf ongeveer 5000 meter begint de nivale zone, een klimaatzone die wordt gedomineerd door stenen, sneeuw en ijs. De weinige neerslag die er valt, sijpelt vrijwel direct in de rotsachtige grond of blijft liggen op de gletsjers. In de buurt van een fumarole in de Reuschkrater is de composiet "Helichrysum newii" aangetroffen, maar buiten deze krater is de temperatuur te laag voor de meeste plantensoorten. De vegetatie bestaat vrijwel alleen uit korstmossen als "Xanthoria elegans". Spinnen zijn vrijwel de enige vaste bewoners op deze hoogte. Het gebied wordt zeer sporadisch bezocht door zoogdieren, en dan met name roofdieren. Van een Afrikaanse wilde hond is bekend dat hij zelfs tot Uhuru Peak is geklommen.
Lokale bevolking.
Binnen een straal van dertig kilometer woonden in 2013 ruim 300 000 personen op de Kilimanjaro; ongeveer 106 per vierkante kilometer in een gebied dat vrijwel geheel op de hellingen ligt. Binnen een straal van honderd kilometer waren dit er op dat moment ruim 2 666 000, oftewel 85 per vierkante kilometer. Dit is relatief veel in vergelijking met de landelijke bevolkingsdichtheid van 54 personen per vierkante kilometer. Men schat dat het aantal inwoners op de Kilimanjaro elk jaar met drie procent toeneemt.
De bevolking van de Kilimanjaro bestaat voornamelijk uit drie met elkaar verwante etnische groepen: de Masai, de Ngasa en de Wachagga. Zij gebruiken de vegetatie op en rond de Kilimanjaro voor timmer- en brandhout, voedsel en medicijnen. Op de vruchtbare berghellingen en omliggende vlaktes worden gewassen geteeld voor eigen gebruik en voor de export, zoals bananen, koffie, mais, bonen, zonnebloemen, avocado's en eucalyptusbomen.
Masai.
De Kilimanjaro werd al duizenden jaren geleden bezocht en bewoond door de Masai, een nomadisch volk van veehoeders. Vooral aan het eind van het eerste millennium trokken grote groepen Masai naar de vruchtbare gebieden van de vulkanen in de Grote Slenk, waar zij de savannes ten noorden, westen en oosten van de Kilimanjaro bevolkten. Als gevolg van burgeroorlogen en het uitbreken van runderpest trokken veel Masai aan het begin van de 20e eeuw weg van het bergmassief. In deze periode werd een gebied ten noorden van de Kilimanjaro tot reservaat voor de Masai aangewezen, het huidige Nationaal park Amboseli. In de jaren 40 waren de meeste Masai verdwenen uit het gebied tussen de Kilimanjaro en Mount Meru.
Tegenwoordig bevolkt een klein aantal Masai het gebied ten westen en noordwesten van de Kilimanjaro. Aanvankelijk vormden de koeien, schapen en geiten van de Masai hun voornaamste voedselbron, maar door het slinken van hun veestapel zijn ze zich steeds meer gaan toeleggen op de landbouw.
Ngasa.
De Ngasa, ook wel de Ongama genoemd, vormen een etnische groep die zich rond het jaar 1000 van de Masai heeft afgesplitst en naar de Kilimanjaro-regio trok. Zij brachten grote delen van Kilimanjaro's berghellingen in cultuur voor het verbouwen van hun gewassen. Toen de Wachagga bij de Kilimanjaro arriveerden, namen de twee volken diverse maatschappelijke, culturele en religieuze gebruiken van elkaar over en ging een groot deel van de Ngasa op in de Wachagga. Tegenwoordig zijn er slechts enkele duizenden Ngasa, die vrijwel uitsluitend in het noordoosten van de Kilimanjaro leven. Hun oorspronkelijke taal, het aan het Maa verwante Ngasa, wordt vrijwel niet meer gebruikt.
Wachagga.
Het overgrote deel van de bevolking van de Kilimanjaro bestaat uit de Wachagga, die zich voornamelijk in het oosten en het zuiden van de berg hebben gevestigd. Zij zijn nakomelingen van de Bantoevolkeren die tussen de 11e en 15e eeuw in grote aantallen in het huidige Tanzania arriveerden. Deze volken bezaten veel landbouwkennis. Met het oog op het verbouwen van bananen, betrokken de eerste Wachagga de hellingen van de Kilimanjaro en Mount Meru. De al op de hellingen van de Kilimanjaro aanwezige volkeren werden, met uitzondering van de Ngasa en de Masai, geheel door de Wachagga geabsorbeerd. Met name in het begin van de 19e eeuw namen de Wachagga een groot aantal gebruiken en handvaardige technieken van deze volkeren over. De Wachagga ontwikkelden daarnaast geavanceerde landbouwtechnieken, zoals terrasbouw en irrigatiesystemen. Vanaf 1910 legden zij zich steeds meer toe op het verbouwen van koffie, dat naast bananen een belangrijk exportproduct vormt.
Zowel de Kibo als de Mawenzi speelt een grote rol in de cultuur van de Wachagga. De Kibo staat bij hen voor alles wat mooi, krachtig en eeuwig is. Een traditionele gelukswens is bijvoorbeeld: "zoals Kibo niet veroudert, moge u ook nooit oud worden". Wanneer een krachtig persoon tegenstreving ondervindt van een veel zwakker iemand, spreekt men van "een korreltje zand dat van de Kibo is losgekomen" om duidelijk te maken dat de schade die hij heeft opgelopen te verwaarlozen is. De Wachagga kennen ook een groot aantal legendes waarin de Kilimanjaro de hoofdrol speelt. Een ervan verhaalt hoe de Mawenzi aan zijn gehavend uiterlijk komt:
Volgens Hans Meyer was Machame in 1889 met 8000 inwoners de grootste nederzetting van de Wachagga, gevolgd door Moshi en Marangu, die elk 3000 inwoners telden. Elk gezin bezat een klein erf, twee of drie rieten hutjes en een graanschuurtje. Moshi, met tegenwoordig bijna 200 000 inwoners, is uitgegroeid tot de grootste stad van de Wachagga. De meeste Wachagga hier wonen in moderne huizen, maar de traditionele woningen met het uiterlijk van enorme bijenkorven zijn nog op diverse plaatsen op de Kilimanjaro te vinden.
De Wachagga behoorden tot de eerste stammen in Oost-Afrika waar de christelijke zendelingen succes boekten. Het zendingswerk had ook onderwijs in het programma, waardoor de Wachagga een grote voorsprong kregen op andere volken op het gebied van politiek, wetenschap en economie. De huidige Wachagga behoren tot de meest ontwikkelde volken in Tanzania en hebben er het hoogste aandeel in de politiek en het onderwijs.
Etymologie.
Een van de eerste vermeldingen van de naam "Kilimanjaro" staat opgetekend in de reisverslagen van Johann Ludwig Krapf, die de berg in 1849 bezocht. Sindsdien hanteren vrijwel alle Europese publicaties deze naam, zij het soms met een licht afwijkende spelling. Zo staat de naam in "The Nuttall Encyclopædia" uit 1907 gespeld als "Kilima-Njaro", terwijl andere bronnen spreken over de "Kilima N'jaro". Volgens Krapf is Kilimanjaro de naam die de bewoners van de Swahilikust in zijn tijd gebruikten. Het is echter mogelijk dat het niet zuiver Swahili is, maar deels zijn oorsprong heeft in een van de vele overige Bantoetalen in Oost-Afrika.
Aanvankelijk nam men aan dat "kilima" Swahili is voor 'berg', maar 'heuvel' is een correctere vertaling. "Kilima" is namelijk een verkleinwoord voor "mlima", het juiste Swahili woord voor 'berg'. Mogelijk werd de berg door de Swahili "Mlima" genoemd, maar raakten personen die niet vertrouwd waren met de inheemse talen verward met het Kichagga. Dit is een taalgroep die wordt gesproken door de Wachagga. Zij noemen de twee grootste vulkanen in het bergmassief "Kipoo" en "Kimawenzi" en mogelijk trokken buitenstaanders daarom onterecht de conclusie dat "kilima" de juiste vervoeging was. De naam "Kipoo" is Kichagga voor 'gevlekt', daar de sneeuw scherp afsteekt tegen de donkere rots van de middelste vulkaan. Deze naam werd door de Swahili verbasterd tot "Kibo". De naam "Kimawenzi", Kichagga voor 'met gebroken top', werd door de Swahili verbasterd tot "Mawenzi".
Ook over de betekenis van het tweede deel van de naam bestaan meerdere theorieën. Volgens Krapf kon "njaro" geïnterpreteerd worden als een enkel woord of als een vervoeging van "jaro". "Njaro" is Swahili voor 'grootsheid', maar ook een oud-Swahili woord voor 'glimmend'. "Njaro" betekent bovendien 'bronnen' of 'water' in het Maa, de taal van de Masai, een volk dat afhankelijk is van de bergrivieren die op de Kilimanjaro ontspringen. "Jaro" is Kichagga voor 'karavanen' en zou een mogelijke verwijzing naar de berg geweest kunnen zijn als navigatiepunt voor de Arabische kooplieden. Joseph Thomson opperde dat "Kilima-Njaro" mogelijk ook 'witte berg' zou kunnen betekenen. Deze veronderstelling lijkt te worden gestaafd door de verslagen van Krapf. In 1849 ontmoette hij een stamhoofd van de Kamba, die verklaard zou hebben dat hij de "Kima jaJeu" had gezien, dat in het Kamba 'witte berg' betekent.
Volgens een andere benadering is het woord zuiver Kichagga en dient men het anders op te splitsen, namelijk in "Kiliman" en "jaro". "Kiliman" zou dan afgeleid zijn van "kileme" of "kilelema", wat respectievelijk 'die verslaat' en 'die moeilijk/onmogelijk is geworden' betekent. De Wachagga zouden met deze aanduiding te kennen geven dat het vrijwel onmogelijk zou zijn de berg te beklimmen. "Jaro" zou dan mogelijk zijn afgeleid van "njaare", wat 'vogel' of 'luipaard' betekent, of van "jyaro", wat Kichagga is voor 'karavaan'.
Geschiedenis.
De Kilimanjaro werd waarschijnlijk al vroeg in het Holoceen bezocht door herders van de Masai. Archeologen hebben aan de voet van de Kilimanjaro stenen kommen gevonden, die wijzen op nederzettingen in 1000 v.Chr. of eerder. De omgeving van het bergmassief bood veel voordelen voor volken die er zich vestigden. De vruchtbare grond en de grote biodiversiteit voorzagen in voedsel en er was vers drinkwater voorhanden, alsmede nuttige materialen als stenen, hout en plantenvezels. De volken rond de Kilimanjaro verhaalden hun geschiedenis aanvankelijk in orale vorm, vaak gekleurd door eigen mythen en legenden.
Eerste vermeldingen.
Het oudst bekende verslag waarin de berg mogelijk wordt vermeld, is opgetekend door de 2e-eeuwse geograaf Claudius Ptolemaeus in zijn "Geographia". In dit verslag, dat hij vermoedelijk mede baseerde op informatie uit de tweede of derde hand van zeelieden, wordt een "grote besneeuwde berg" beschreven, gelegen in een land vol barbaarse kannibalen. Het is niet met zekerheid te zeggen of Ptolemaeus hier een beschrijving geeft van de Kilimanjaro, aangezien zijn beschrijving bijvoorbeeld ook zou kunnen slaan op Mount Kenya. De "Periplus van de Erythreïsche Zee" is vermoedelijk een eeuw eerder geschreven en bevat wel een beschrijving van de Tanzaniaanse kust, maar geen mogelijke aanwijzingen voor de Kilimanjaro. Als de beschrijving door Ptolomaeus inderdaad de Kilimanjaro betreft, betekent dit volgens sommige historici dat de berg door de buitenwereld werd ontdekt in de periode tussen het schrijven van de "Periplus" en "Geographia", in de tweede helft van de eerste of in de eerste helft van de tweede eeuw.
Waarschijnlijk diende de Kilimanjaro al sinds de 6e eeuw als navigatiepunt voor Arabische handelaren uit Oman, die eeuwenlang met hun karavanen vanaf de oostkust van Afrika de binnenlanden doorkruisten. Bekend is dat zij handel voerden met de Masai en Bantoevolken die tussen de 11e en 15e eeuw naar de hellingen van de Kilimanjaro trokken. De Wachagga die hier nu leven zijn nakomelingen van deze Bantoevolken. De Arabische cartograaf Abu’l Fida beschreef in de 13e eeuw een berg in de binnenlanden die "wit van kleur" was. Dit zou eveneens een verwijzing kunnen zijn naar de Kilimanjaro, maar ook dit is niet met zekerheid te zeggen. Hetzelfde geldt voor de beschrijving van een kroniekschrijver die in 1225 reisde op een Chinees koopvaardijschip, waarin vermeld wordt "dat het land ten westen van Zanzibar zich uitstrekt tot aan een grote berg".
Aan het einde van de 15e eeuw viel het handelsmonopolie van de Arabieren langs de oostkust van Afrika in handen van de Portugezen. Die namen veel steden langs de kust in, waaronder Mombassa in 1507. De Spaanse cartograaf Martín Fernández de Enciso bezocht deze stad met het doel de binnenlanden in kaart te brengen. Hij ondervroeg er Arabische handelaren en beschreef zijn bevindingen in "Suma de Geographia", dat in 1519 werd gepubliceerd. Dit werk verhaalt over een "Ethiopische Berg Olympus ten westen van Mombassa" en wat verder weg de "Bergen van de Maan, die de bronnen van de Nijl bevatten". De "Ethiopische Berg Olympus" wordt door veel historici gezien als de eerste vermelding die met zekerheid betrekking heeft op de Kilimanjaro.
Toenemende geruchten in de 19e eeuw.
In 1698 viel het eiland Zanzibar in handen van Oman. Het werd het centrum van de Arabische slavenhandel en het startpunt van een groot aantal karavaanroutes, die tot diep in de binnenlanden van Oost-Afrika liepen. De invloedssfeer van de Arabieren breidde zich hierdoor steeds verder uit en uiteindelijk verdreven zij in de 19e eeuw de Portugezen uit Tanzania.
De Arabieren gingen bondgenootschappen aan met de Britten, die op hun beurt handelsposten plaatsten in Zanzibar. Europeanen die deze handelsposten bezochten, hoorden geruchten over een grote berg in de binnenlanden van Afrika. De Arabische slavenhandelaar Khamis bin Uthman bezocht in 1834 Londen, waar hij Britse politici en geleerden ontmoette. Hij sprak lange tijd met de Ierse geograaf William Desborough Cooley van de Royal Geographical Society, die naar aanleiding van dit gesprek een uitgebreid rapport schreef, getiteld "The Geography of N'yassi, or the Great Lake of Southern Africa, Investigated". Hierin wordt de Kilimanjaro voor de eerste maal bij name genoemd, zij het foutief gespeld:
In dezelfde periode begonnen westerse wetenschappers nieuwsgierig te worden naar de locatie waar de Nijl ontspringt. Als zij af moesten gaan op het verslag van Martín Fernández de Enciso, lagen de bronnen van de Nijl in de buurt van de Kilimanjaro. Ontdekkingsreizigers als Richard Francis Burton en John Hanning Speke gingen op onderzoek uit in het gebied dat tegenwoordig bekendstaat als Tanzania.
Rebmann en Krapf (1844-1849).
Met het uitbreiden van de Britse invloedssfeer kwamen ook protestantse zendelingen naar Oost-Afrika. In 1844 arriveerde de Duitse zendeling Johann Ludwig Krapf van de Church Mission Society met zijn zwangere vrouw in Mombassa om er zendingsposten op te richten. Krapfs vrouw beviel van een dochter, maar het gezin kreeg malaria en zowel moeder als dochter stierven. Nadat Krapf voldoende hersteld was, zette hij in 1846 zijn eerste zendingspost op in Rabai Mpya, een buitenwijk van Mombassa. Omdat hij vrijwel geen resultaten boekte onder de plaatselijke moslimbevolking, maakte hij plannen om zijn werk elders voort te zetten. In datzelfde jaar kreeg hij hulp van de 26-jarige Duitser Johannes Rebmann, die in oktober 1845 zijn opleiding tot zendeling in Londen had voltooid.
In 1847 stichtten beide zendelingen een post in de nabijheid van de berg Kasigau, maar ook hier bleef de bevolking de islam verkiezen boven het christendom. Krapf en Rebmann besloten om weer verder te trekken en hoorden van Arabische handelaren van een plaats genaamd Chagga. Hier woonden de Wachagga, een volk dat naar verluidt regelmatig kampte met extreem lage temperaturen. Sommigen beweerden dat de nabijgelegen berg werd beschermd door djinns en dat de top ervan bedekt was met zilver. Karavaanleider Bwana Kheri vertelde de twee zendelingen dat deze berg "Kilimansharo" werd genoemd en bood aan om hen daarheen te vergezellen. Op 27 april 1848 vertrok Rebmann samen met Bwana Kheri en acht dragers via een karavaanroute naar de berg. Krapf bleef achter omdat hij nog te verzwakt was om de reis te kunnen maken. Op 11 mei zag Rebmann de berg voor het eerst. In zijn reisverslag schreef hij het volgende:
Zowel geograaf Halford John Mackinder als ontdekkingsreiziger Harry Johnston erkenden dat zendeling Johannes Rebmann de eerste Europeaan was die het bestaan van de Kilimanjaro bevestigde.
Tijdens een tweede bezoek in november 1848 onderscheidde Rebmann duidelijk de Kibo en de Mawenzi, gescheiden door het zadelplateau. In april 1849 bezocht hij de berg voor de derde maal en beklom deze naar eigen zeggen tot net onder de sneeuwgrens. In zijn verslagen verklaarde Rebmann dat de inheemse bevolking de berg beklommen had om de op zilver lijkende substantie te bemachtigen, die tijdens de afdaling veranderde in water. Krapf bezocht samen met Rebmann de berg in november van dat jaar, toen het tweetal een reis door Oost-Afrika maakte.
Karl Klaus von der Decken (1861-1862).
De verslagen van Rebmann en Krapf over een met sneeuw bedekte berg in de tropen wekten veel verwondering onder westerse wetenschappers, van wie velen sceptisch waren. Zij twijfelden er niet aan dat er met sneeuw bedekte bergtoppen rond de evenaar konden bestaan, daar ze wisten dat deze in de Andes ook voorkomen. Ze konden echter niet geloven dat de Kilimanjaro hoog genoeg was om in dit tropische gebied een sneeuwgrens te hebben, waarboven de sneeuw gedurende het hele jaar bleef liggen. Een aantal van hen meende dat de zendelingen witte rotsen voor sneeuw hadden aangezien. In zijn boek "Inner Africa laid open" uit 1852 verklaarde William Desborough Cooley dat het bestaan van sneeuw op de Kilimanjaro enkel door lokale overleveringen werd gestaafd.
De Duitse ontdekkingsreiziger baron Karl Klaus von der Decken besloot, na een mislukte poging om het Malawimeer te bereiken, om een eind te maken aan de scepsis over de besneeuwde toppen van de Kikimanjaro en de berg zelf te gaan beklimmen. Onderweg naar Mombassa ontmoette hij in 1861 de Engelse geoloog Richard Thornton, die juist door David Livingstone uit zijn Zambezi-expeditiegroep was gezet. Thornton had besloten om zijn geologisch onderzoek in Oost-Afrika voort te zetten en Von der Decken wist hem over te halen om hem naar de Kilimanjaro te vergezellen.
Op 29 juni 1861 vertrokken Von der Decken en Thornton uit Mombassa. Ze reisden met een karavaan in ruim een maand naar de Kilimanjaro. Thornton schatte de hoogte van de berg tussen de 6039 en 6296 meter en concludeerde dat het bergmassief uit drie vulkanen bestond, waarvan de Shira de oudste en de Kibo de jongste is. Ook ontdekte het tweetal Mount Meru, een actieve vulkaan die ten zuidwesten van de Kilimanjaro ligt. Daarnaast bevatten de aantekeningen van Thornton beschrijvingen van onder andere de lokale cultuur en de vegetatie rond de berg.
Voor de beklimming van de Kilimanjaro huurden Von der Decken en Thornton meer dan vijftig dragers. Na een tocht van drie dagen bereikten ze een hoogte van 2460 meter, waar ze vanwege hevige neerslag hun klim moesten onderbreken. Ze werden door hun dragers in de steek gelaten en zagen zich gedwongen om te keren. Toch was hun expeditie geslaagd, aangezien ze de sneeuw duidelijk als een dikke deken over de Kibo hadden zien liggen en een gletsjer op de zuidelijke helling hadden ontwaard. Thorntons reisverslag overtuigde de meeste wetenschappers ervan dat de Kilimanjaro inderdaad een besneeuwde top had. Cooley bleef dit echter met klem ontkennen.
Ook in december 1862, toen Von der Decken met de Duitse ontdekkingsreiziger Otto Kersten een tweede expeditie naar de berg maakte, mislukte een poging om de besneeuwde top te bereiken. Deze keer kwam Von der Decken boven de boomgrens en bereikte een hoogte van 4300 meter. Tijdens de klim kwam het tweetal terecht in een hevige sneeuwstorm die hen dwong terug te keren. Ook Von der Decken en Kersten gaven een uitvoerige beschrijving van de flora en fauna op en rond de berg. Op basis van deze beschrijvingen ontdekten biologen hier later een groot aantal onbekende planten en dieren. Enkele daarvan werden naar het tweetal vernoemd, zoals "Lobelia deckenii", de von der deckens tok ("Tockus deckeni") en de kameleon "Rieppeleon kerstenii".
Charles New (1871-1875).
Von der Decken sprak na zijn tweede poging met Charles New, een Engelse zendeling die een post nabij Mombassa had en een protegé was van Krapf. New was op zoek naar een locatie voor een nieuwe zendingspost en Von der Decken bracht hem op het idee om de Wachagga te bezoeken. New zocht Rebmann op om inlichtingen in te winnen en vertrok in juli 1871 naar de Kilimanjaro. Na een mislukte eerste poging om de top te bereiken, besloot hij om het in augustus nog eens te proberen, nu via de zuidoostelijke zijde van de Kibo. Ditmaal bereikte hij een hoogte van 4000 meter en kwam er tot voorbij de sneeuwgrens. New schreef in zijn verslag:
New was de eerste Europeaan die in tropisch Afrika door de sneeuw wandelde. Hij maakte bovendien een uitvoerige studie van de omgeving en bezocht veel onontdekte plaatsen, zoals het Chalameer ten zuidoosten van de Mawenzi. New beschreef zijn ervaringen in het boek "Life, Wanderings, and Labours in Eastern Africa", dat in Engeland definitief een eind maakte aan de twijfel over de besneeuwde toppen van de Kilimanjaro.
In december 1874 reisde New opnieuw naar de nederzettingen van de Wachagga. Arabische slavenhandelaren, inmiddels op de hoogte van News pogingen om de slavernij te verbieden, zetten Mandara, de hoofdman van Moshi, en andere Wachagga-hoofdmannen op tegen New. Deze hoofdmannen verkochten aan de Arabieren hun krijgsgevangen uit stammenoorlogen en beseften dat New een gevaar voor deze lucratieve handel betekende. Toen de zendeling de Kilimanjaro naderde, werd hij door Wachagga aangevallen en van vrijwel al zijn bezittingen beroofd. Verzwakt door dysenterie keerde New in februari 1875 terug naar Mombassa, waar hij op 14 februari van uitputting stierf.
Beklimmingen in 1883.
Kort na 1880 werd een spoorlijn aangelegd die Dar es Salaam verbond met Ujiji aan het Tanganyikameer. Doordat deze spoorlijn dicht langs de Kilimanjaro liep, was een reis naar de berg nu veel eenvoudiger. Toch werd de Kilimanjaro slechts sporadisch door Europeanen bezocht, waarschijnlijk als gevolg van de aanval op New. De Duitse ontdekkingsreiziger Gustav Fischer deed de berg in 1883 aan toen hij van Mount Meru naar het Naivashameer in Kenia reisde en meldde in een rapport dat de omgeving van de berg weer veilig was. De Schotse geoloog Joseph Thomson bereikte in datzelfde jaar de noordelijke zijde van de Kilimanjaro toen hij door het grondgebied van de Masai trok. Hij deed een poging om de berg te beklimmen, maar kwam niet hoger dan 2700 meter.
Aangemoedigd door Fischers verslag, stuurde de Royal Geographical Society Harry Johnston naar de berg om de flora en fauna van de omgeving te beschrijven. Hij was de derde Europeaan die de berg in 1883 bezocht. Johnston beweerde tot een hoogte van 5000 meter te zijn geklommen en vermeldde erbij dat de beklimming zo eenvoudig was dat hij zelfs geen wandelstok nodig had. Aan zijn rapportages werd weinig geloof gehecht door Britse wetenschappers. Johnstons verslagen trokken echter wel de aandacht van Europese politici. Johnston beschreef de omgeving van de berg in zijn boek "The Kilima-njaro Expedition" als zeer vruchtbaar en met een gezond klimaat; een uitstekend land om te koloniseren.
Duitse kolonisatie (1885-1886).
In die periode lag een groot deel van Oost-Afrika in de invloedssfeer van het sultanaat Zanzibar. In 1884 verscheen een expeditie van het Gesellschaft fur deutsche Kolonisation (GfdK) in Oost-Afrika. Deze GfdK was een particuliere onderneming van de Duitse kolonist Carl Peters, die tot doel had Duitse koloniale gebieden te verwerven in overzeese landen. Op slinkse wijze slaagden de expeditieleden erin Oost-Afrikaanse hoofdmannen in het Duits gestelde verdragen te laten ondertekenen. Daarmee droegen de hoofdmannen de exploitatierechten op hun gebied over aan het GfdK, in ruil voor protectie. Zo kwam ook de Kilimanjaro onder zeggenschap van het GfdK.
In 1885 werden deze verdragen door het Duitse Keizerrijk erkend. De sultan van Zanzibar protesteerde tegen deze gang van zaken en zette zijn leger in om de hoofdmannen weer onder zijn gezag te brengen. Rijkskanselier Otto von Bismarck reageerde daarop door vijf oorlogsschepen te sturen die op 7 augustus 1885 hun kanonnen richtten op het paleis van de sultan. Daarop bond de sultan in; hij erkende de Duitse aanspraken en de Kilimanjaro werd officieel Duits koloniaal gebied.
De Duitse kolonisatie doorkruiste de Britse plannen om in Afrika een kolonie te vestigen "van Kaap tot Caïro". In oktober 1886 begonnen Britse en Duitse diplomaten in Londen geheime onderhandelingen om het koloniale gebied in Oost-Afrika onder elkaar te verdelen. Daarbij werd overeengekomen dat het zuidelijk deel van Oost-Afrika, inclusief het gebied rond het Tanganyikameer en de Kilimanjaro, Duits-Oost-Afrika zou vormen en noordelijk Oost-Afrika, met daarin de havenstad Mombasa, Brits-Oost-Afrika. De grens tussen de twee gebieden was een rechte lijn, met uitzondering van een knik om de Kilimanjaro, de hoogste Duitse berg van dat moment. De naam van het bergmassief werd veranderd in "Kilima-Ndscharo". In 1887 ging de GfdK op in het nieuw opgerichte Deutsch-Ostafrikanische Gesellschaft (DOAG), met Carl Peters als president.
Beklimmingen in 1887 en 1888.
In juni 1887 trachtten de Hongaar Sámuel Teleki en de Oostenrijkse luitenant Ludwig von Höhnel de top te bereiken vanaf het zadelplateau dat de Kibo en de Mawenzi verbindt. Höhnel stopte op een hoogte van 4950 meter, maar Teleki klom door tot voorbij de sneeuwgrens en bereikte met 5300 meter een nieuw hoogterecord. Toen Teleki en Von Höhnel weer terug bij de voet van de Kilimanjaro waren, ontmoetten zij de Duitse geograaf Hans Meyer en de Duitse baron Ernst Albrecht von Eberstein, die op dat moment voorbereidingen troffen om de berg te beklimmen. Meyer en Von Eberstein strandden op een hoogte van 5486 meter omdat ze niet beschikten over de juiste uitrusting om de gletsjers te beklimmen.
Meyer keerde in 1888 terug naar Duits-Oost-Afrika met de Oostenrijkse cartograaf Oscar Baumann. Juist op dat moment keerden Arabische handelaren en Afrikaanse stammen zich onder leiding van handelaar en plantage-eigenaar Abushiri ibn Salim al-Harthi tegen de Duitse overheersing, een gebeurtenis die bekendstaat als de Abushiri-opstand. Meyer en Baumann werden gevangengenomen en voor Abushiri geleid, die hen dwong een borgsom te betalen en afstand te doen van hun gehele uitrusting. Daarna werden de twee vrijgelaten en konden ze terugkeren naar Europa.
In de herfst van 1888 arriveerden de Amerikaanse bioloog William Louis Abbott en de Duitse ontdekkingsreiziger Otto Ehrenfried Ehlers bij de Kilimanjaro. Abbott verzamelde een groot aantal specimina van de flora en fauna rond de berg. Zo ontdekte hij de later naar hem vernoemde Abbotts duiker ("Cephalophus spadix") en stuurde een volwassen exemplaar ervan naar Europa. Abbott en Ehlers trachtten om de top van de Kibo te bereiken via de noordwestelijke helling, maar Abbott gaf het spoedig op omdat hij zich onwel begon te voelen. Ehlers klom naar eigen zeggen door tot de top en rapporteerde dat deze 5904 meter boven het zeeniveau lag. Later trok hij deze bewering in en gaf hij toe de top niet te hebben gehaald.
Hans Meyer (1889).
In 1889 keerde Hans Meyer terug voor zijn derde poging om de top van de Kibo te bereiken, ditmaal in gezelschap van de Oostenrijkse gymnastiekleraar Ludwig Purtscheller. Voordat ze de berg beklommen brachten Meyer en Purtscheller een bezoek aan Mandara in Moshi. Dit was de Wachagga-hoofdman die zich tegen Charles New had gekeerd, maar zijn relatie met Europeanen was nu aanzienlijk verbeterd. Mede dankzij bondgenootschappen met het Duitse koloniale leger en wapenleveranties was Mandara de machtigste hoofdman op de Kilimanjaro geworden.
Bij de beklimming kregen Meyer en Purtscheller hulp van zestien Afrikanen. Onder hen waren Wachagga uit Marangu, een gids die Mandara ter beschikking stelde en twee vrijwilligers die Meyer het jaar daarvoor ook op zijn expeditie hadden begeleid, namelijk de kok Mwini Amani en een gids genaamd Ali. Op verschillende hoogtes werden drie kampplaatsen ingericht: Abbotts kamp op een hoogte van 3894 meter, Kibo-kamp op 4263 meter hoogte en een klein kamp vlak bij een rots op een hoogte van 4578 meter, net onder de eerste gletsjers. Op deze wijze hoefde de expeditie niet na iedere mislukte poging helemaal naar het basiskamp af te dalen. De kampen werden om de paar dagen voorzien van genoeg brandhout en vers voedsel, dat de dragers uit Marangu aan de voet van de berg haalden.
Ruim vijf weken na vertrek bereikten het tweetal en hun gidsen op 3 oktober via een gletsjer de kraterrand. Hans Meyer noemde de gletsjer de Ratzelgletsjer, een eerbetoon aan zijn oud-leraar in de geografie, Friedrich Ratzel. Het uithakken van voetsteunen in het ijs van de gletsjer was echter dermate uitputtend, dat ze onvoldoende energie over hadden om door te klimmen tot het hoogste punt van de kraterrand. Drie dagen later, op 6 oktober 1889, slaagden ze daar wel in. Hans Meyer noemde dit punt de Kaiser-Wilhelm-Spitze, een eerbetoon aan keizer . In 1989 werd aan de hand van oude foto's en documenten de Mchagga Yohani Kinyala Lauwo uit het dorp Marangu geïdentificeerd als een van de gidsen die het tweetal tot de top vergezelden. Deze identificatie wordt echter niet algemeen geaccepteerd, daar Lauwo in dat geval ongeveer 125 jaar moet zijn geweest toen hij in 1996 stierf.
Kort na de beklimming van de Kibo trachtten Meyer en Purtscheller de top van de Mawenzi te bereiken, maar ze werden onwel en kwamen niet hoger dan de top van wat nu bekendstaat als Klute Peak, een bergtop van 3952 meter hoogte. Na gerust te hebben in hun basiskamp, beklommen ze op 18 oktober de Kibo voor een tweede maal, met als doel om de krater te bestuderen. Ditmaal klommen ze via een bres die tegenwoordig de Hans Meyers Notch wordt genoemd. In totaal bracht het tweetal zestien dagen door boven de 4600 meter.
In 1890 publiceerde Hans Meyer het boek "Ostafrikanische Gletscherfahrten", dat een verslag bevat van zijn expeditie en een beknopte geschiedenis van eerdere klimexpedities. Hij keerde in 1898 terug naar de Kilimanjaro om de Kibo nogmaals te beklimmen, maar kwam deze keer niet verder dan de buitenste kraterrand.
Begin 20e eeuw.
Rond het begin van de 20e eeuw namen westerse invloeden in het gebied van de Kilimanjaro steeds meer toe. In 1892 was de eerste zendingspost van de Evangelisch-Lutherse Kerk in Moshi gesticht en er volgden er nog meer in Machame en andere Wachagga-nederzettingen. In 1908 hadden ruim vijftig Wachagga zich tot het protestante geloof bekeerd. Tal van expedities bezochten het gebergte en het gebied werd grondig bestudeerd. In navolging van Hans Meyer bouwden Duitsers hutten op de Kilimanjaro om de klim te vereenvoudigen. Op een hoogte van 2550 meter werd de Bismarckhütte gebouwd en op een hoogte van 3450 meter Peters Hütte. Deze werd vernoemd naar Carl Peters, de president van de DOAG.
Mandara stierf in november 1891 en werd als hoofdman van Moshi opgevolgd door zijn zoon Meli. Marealle, de hoofdman van Marangu, zag hierin een kans om zijn eigen positie te versterken en zijn macht uit te breiden. Hij nodigde Carl Peters in zijn dorp uit om hier zijn hoofdkwartier te vestigen en speelde de Duitse strijdkrachten uit tegen hoofdmannen van andere belangrijke dorpen, waaronder Moshi. Op 21 december 1899 werden negentien vooraanstaande Wachagga door de Duitsers geëxecuteerd, waaronder Meli en andere belangrijke hoofdmannen. Marealle werd zo de machtigste heerser op de Kilimanjaro. In 1904 werd hij er door onbekenden van beschuldigd een opstand tegen de Duitsers te beramen en vluchtte hij naar Kenia.
De DOAG speelde niet alleen een beslissende rol in de burgeroorlogen van de Wachagga, maar rekruteerde ook een groot aantal dwangarbeiders voor hun talrijke plantages op de hellingen van de Kilimanjaro. De onvrede onder de Wachagga nam hierdoor steeds meer toe. Volgens een open brief die in 1906 in het Rijksdaggebouw werd voorgelezen, hadden Duitse soldaten honderden onwillige inwoners gedood. Kort daarna werd Carl Peters uit zijn functie ontheven en begon de koloniale regering toegeeflijker te staan tegenover de Wachagga. Zij sloten zelfs een bondgenootschap met hen om samen tegen de rebellerende Masai aan de noordzijde van de Kilimanjaro te strijden.
De Duitse landmeter Max Lange bereikte in 1909 de top van de Kibo voor de tweede maal. De beklimming van de Mawenzi is technisch moeilijker, maar op 29 juli 1912 slaagden de Duitsers Fritz Klute en Edward Oehler erin om de hoogste top van deze berg, die zij de naam Hans-Meyer-Spitze (tegenwoordig 'Hans Meyer Peak') gaven, te bereiken. Het tweetal klom vervolgens naar de top van de Kibo via de inmiddels verdwenen Drygalskigletsjer aan de westzijde. In datzelfde jaar werd de Kibo voor een vierde maal bedwongen door Walter Furtwängler en Ziegfried König. Zij waren de eerste Europeanen die skiënd de Kibo afdaalden. Voor het uitbreken van de Eerste Wereldoorlog werd de Kaiser-Wilhelm-Spitze in totaal zes maal bedwongen.
Koloniale strijd (1914-1919).
Gedurende de Eerste Wereldoorlog trachtte het Verenigd Koninkrijk Duits-Oost-Afrika in te nemen. Na de nederlaag geleden te hebben in de havenstad Tanga trokken Indiase strijdkrachten van het Britse leger op 3 november 1914 naar Longido, een dorp op de zuidwestelijke helling van de Kilimanjaro. De strijdkrachten liepen in een hinderlaag van het Duitse koloniale leger, dat onder leiding stond van generaal Paul von Lettow-Vorbeck. Het Britse leger zag zich na verlies van manschappen, voedsel en uitrusting genoodzaakt om zich terug te trekken naar Brits-Oost-Afrika. Ook later in de Eerste Wereldoorlog werden gevechten geleverd in de omgeving van de Kilimanjaro, waaronder een grote veldslag te Moshi in maart 1916.
Op 25 november 1918 capituleerde Von Lettow en kwam Duits-Oost-Afrika onder Brits gezag. De Kilimanjaro kreeg zijn oorspronkelijke naam weer terug. Zeven maanden later, op 28 juni 1919, werd het Verdrag van Versailles ondertekend, waarbij het gebied in tweeën werd gedeeld. Het Verenigd Koninkrijk kreeg het mandaatschap over Tanganyika, een gebied dat nu bekendstaat als Tanzania. Het overige deel was Ruanda-Urundi, het huidige Rwanda en Burundi. Dit werd aan België toegewezen.
Onder Brits koloniaal bestuur (1919-1961).
Het Britse koloniale bestuur gaf de hellingbossen van de Kilimanjaro in 1921 de status van natuurreservaat en riep daarmee een halt toe aan een verdere uitbreiding van de koffie- en bananenplantages. Europese klimexpedities waren tijdens de Eerste Wereldoorlog opgeschort, maar werden nu hervat. De Britse geograaf Clement Gillman was in 1921 de eerste Europeaan die na 1914 de krater van de Kibo bereikte. In 1924 beklom de Zuid-Afrikaan George Londt de Mawenzi om Hans Meyer Peak te bereiken. Hij raakte echter verdwaald en ontdekte bij toeval de 4958 meter hoge zuidelijke top van de Mawenzi, die nu bekendstaat als Londt Peak.
Van succesvolle beklimmingen verricht door Europeanen werd doorgaans uitvoerig verslag gedaan, maar er werd zelden melding gemaakt van de lokale inwoners die daarbij hulp verleenden. In 1926 maakte de Duitse Universum Film AG filmopnames van de Kilimanjaro, waarin Wachagga werden getoond die de Kilimanjaro beklommen. Op deze wijze werden Msameri, een voormalig expeditielid van Hans Meyer, en zijn zoon Oforo vereeuwigd. Oforo, die eerder George Londt naar de zuidelijke top van de Mawenzi vergezelde en later nog tal van andere bergbeklimmers heeft begeleid, werd later bekend als de eerste Mchagga die de Kaiser-Wilhelm-Spitze bereikte.
In 1926 ontdekte de Britse bergbeklimmer Donald Latham op een hoogte van 5638 meter het bevroren karkas van een luipaard op een plek van de kraterrand van de Kibo die tegenwoordig bekendstaat als Leopard Point en iets ten noorden ligt van Gillman's Point. Hij publiceerde zijn vondst in de "Geographical Journal" van december 1926, samen met een foto van Oforo die bij het karkas poseerde. De Duitse zendeling Richard Reusch maakte in de periode tussen 1925 en 1927 een groot aantal beklimmingen van de Kilimanjaro. Tijdens een van zijn tochten stuitte ook hij op het bevroren karkas en sneed een stuk van een oor af als souvenir. De bevroren luipaard bleef op zijn plek tot aan het begin van de jaren 30, waarna hij door onbekende oorzaak verdween. Bij een andere tocht klom Reusch naar de later naar hem vernoemde Reuschkrater en ontdekte daarin de Ash Pit.
De berg werd vanaf eind jaren 20 steeds frequenter door bergsporters beklommen. Dergelijke klimexpedities en de luchtfoto's die vanaf 1930 van de Kilimanjaro werden gemaakt brachten de berg verder in kaart. Met het oog op het toenemende aantal bergsporters werd in juli 1929 te Moshi de Mountain Club of East Africa opgericht, die later de Kilimanjaro Mountain Club werd. In 1932 werd op 4703 meter hoogte de Kibo Hut gebouwd, die samen met de Bismarckhütte en Peters Hütte moest voorzien in voldoende accommodatie voor de beklimmers van de Kibo.
Bill Tilman en Eric Shipton, twee Engelse bergbeklimmers die eerder de Mount Everest hadden beklommen, bezochten in 1930 de berg met als doel de Hans Meyer Peak te bereiken. Bij hun eerste poging raakten zij echter gedesoriënteerd en ontdekten zo bij toeval Nordecke Peak. Bill Tilman keerde in 1933 terug om de Kibo te beklimmen en sloeg zijn kamp op in de krater. Bij een inspectie van de Ash Pit ontdekte hij de fumarolen, die op dat moment een zwavelgeur verspreidden. Dit bewijs van vulkanische activiteit veroorzaakte verwondering bij geologen en verontrusting bij de lokale bevolking, daar men tot die tijd geloofde dat de Kibo een uitgedoofde vulkaan was. Onderzoek van de krater door de Universiteit van Sheffield wees in 1957 echter uit dat de Kibo een slapende vulkaan is, die waarschijnlijk aan het uitdoven is.
Onafhankelijkheid van Tanzania.
In 1954 richtte Julius Nyerere de Tanganyika African National Union (TANU) op, een politieke partij die pleitte voor een onafhankelijke regering. Tijdens een toespraak in 1959 sprak hij de volgende woorden:
Toen Tanganyika in 1961 een zelfstandig land werd, liet Nyerere een fakkel plaatsen op de top van de Kibo. Deze heette niet langer de Kaiser-Wilhelm-Spitze, maar werd omgedoopt in Uhuru Peak, ter ere van Tanganyika's onafhankelijkheid. "Uhuru" is namelijk Swahili voor 'vrijheid'. In 1962 werd Tanganyika een zelfstandige republiek, die zich twee jaar later verenigde met de Volksrepubliek Zanzibar en Pemba tot de huidige Verenigde Republiek Tanzania.
Ondertussen groeide de populariteit van de Kilimanjaro als toeristische trekpleister. Alleen al in 1959 werd de berg beklommen door meer dan zevenhonderd personen, van wie slechts de helft Gillman's Point bereikte. Met het oog op de groeiende stroom toeristen werd in 1971 ten westen van Moshi het Kilimanjaro International Airport gebouwd, dat op 2 december zijn deuren opende. In 1973 werd het Nationaal park Kilimanjaro gesticht onder het beheer van de Tanzania National Parks Authority. Het park omvatte aanvankelijk het hele bergmassief boven de boomgrens. De Bismarckhütte en Peters Hütte werden afgebroken en op dezelfde plaats werden respectievelijk de Mandara Hut en de Horombo Hut opgetrokken. In 1977 opende het park zijn deuren voor het publiek. UNESCO noemde de Kilimanjaro een "uitstekend voorbeeld van een bijzonder natuurverschijnsel" en plaatste het Nationaal Park in 1987 op de Werelderfgoedlijst.
21e eeuw.
Sinds 2005 vallen ook de hellingbossen van de Kilimanjaro tot het beheersgebied van het Nationaal park Kilimanjaro en beslaat het een oppervlakte van 75 575 hectare. Doelstellingen van het park zijn onder andere beheer van de natuur, protectie van beschermde diersoorten, voorlichting van de lokale bevolking en toezicht op het toerisme. In 2008 kondigde de Tanzaniaanse minister Shamsa Mwangunga aan dat 4,8 miljoen bomen van inheemse soorten rond de Kilimanjaro zouden worden geplant. Deze bomen moeten verdere erosie op de hellingen voorkomen en de waterbronnen beschermen. Aan dit project nemen naast de lokale bevolking ook internationale organisaties als het UNDP deel.
Toerisme en klimsport.
Volgens de Tanzania National Parks Authority werd de Kilimanjaro in het begrotingsjaar 2011/2012 bezocht door 57 456 toeristen, van wie 16 425 personen de berg beklommen. Het Nationaal park Kilimanjaro genereert elk jaar ongeveer 50 miljoen dollar aan inkomsten en is daarmee het lucratiefste nationale park van Tanzania. In 2014 bedroegen deze inkomsten bijna 1 procent van de 5,1 miljard dollar omzet in Tanzania's toeristenindustrie. Daarnaast gebruiken tal van organisaties de beklimming van de Kibo als middel om fondsen te werven voor goede doelen.
Toeristen die de Kilimanjaro bezoeken vormen ook een belangrijke inkomstenbron voor de inheemse bevolking. In 2007 hadden 11 000 personen een tijdelijke baan als gids, drager of kok. Veel instanties maken zich echter zorgen over de slechte werkomstandigheden en lage salarissen.
Routes.
Er zijn zes routes gemarkeerd om de Kibo te beklimmen. Vanaf de meest noordwestelijke route zijn dat, met de klok mee, de Shira-route, de Rongai-route (ook Loitokitok-route genoemd), de Marangu-route, de Umbwe-route, de Machame-route en de Lemosho-route. Drie van deze routes leiden naar Uhuru Peak: de Lemosho-route, die via de moeilijk beklimbare Western Breach naar de top voert, alsmede de Machame-route en de Marangu-route, die eenvoudiger zijn en respectievelijk langs Barafu Camp en Gillman's Point lopen. Voor elk van de zes routes dient men een pas en een gids aan te vragen. De duur van de tochten varieert van vijf tot negen dagen en op de routes liggen accommodaties voor overnachtingen, waaronder diverse grotten.
Naast de zes uitgezette routes zijn er nog veel andere, maar zelden gebruikte manieren om de Kibo te beklimmen, De Mawenzi wordt slechts sporadisch beklommen. Er zijn hier geen uitgezette routes naar de hoogste toppen en de beklimming vereist voldoende ervaring en een goede uitrusting. Vanaf de kampeerplek op het Shiraplateau klimmen regelmatig mensen naar Klute Peak, die met 3955 meter een van de hoogste toppen van de Shira is.
Gevaren.
De meeste klimroutes op de Kibo zijn, vergeleken met die in de Himalaya en de Andes, technisch relatief eenvoudig. Aan personen die de Kilimanjaro willen beklimmen wordt toch het advies gegeven om zich goed voor te bereiden. Ze dienen te beschikken over een complete uitrusting en een goede conditie. Men adviseert om genoeg te acclimatiseren en niet meer dan twee kilometer per dag af te leggen.
Lage temperaturen en eventuele rukwinden kunnen de klim bemoeilijken en er zijn weinig schuilplaatsen langs de route. Door de grote hoogteverschillen krijgen veel klimmers bovendien last van hoogteziekte. Uit een studie in 2005 bleek dat 77 procent van de bergbeklimmers last kreeg van hoogteziekte en slechts 61,3 procent erin slaagde om de top te bereiken. Tijdens een andere studie bleek dat van de 917 bergbeklimmers die via de Lemosho- of de Machame-route de top bereikten, 70,4 procent hoogteziekte kreeg. De symptomen waren onder andere hoofdpijn, misselijkheid, diarree, braken en verlies van eetlust.
In de periode van januari 1996 tot oktober 2003 stierven tijdens de beklimming van de berg zeventien vrouwen en acht mannen, in leeftijd variërend van 29 tot 74 jaar. Veertien personen stierven aan de gevolgen van hoogteziekte, vier aan een hartinfarct, twee aan een longontsteking, een aan een acute blindedarmontsteking, drie aan de gevolgen van verwondingen en een na een mislukte reanimatie.
Vallende rotsen vormen een ander gevaar voor bergbeklimmers. Veel rotsblokken komen los te liggen wanneer het omliggende ijs smelt, en er waait regelmatig een sterke wind in de alpiene zone. Op 4 januari 2006 kwamen rotsblokken los van de Western Breach en doodden drie Amerikanen die de berg beklommen. Op 12 september 2015 overleed een 33-jarige Amerikaan nadat hij door rotsblokken was getroffen.
Records.
De snelste klim naar de top van de Kibo staat op naam van de Spanjaard Kílian Jornet. Hij klom op 29 september 2010 in 5 uur en 23 minuten vanaf het basiskamp naar Uhuru Peak en verbrak met één minuut het oude record, dat op naam stond van de Kazachstaan Andrew Puchinin. Toen Jornet weer in het basiskamp arriveerde waren 7 uur en 14 minuten verstreken. Hiermee vestigde hij tegelijk het record van de snelste klim en afdaling. Tegenwoordig staat dit record op naam van Karl Egloff, een berggids uit Ecuador. Hij rende op 13 augustus 2014 heen en weer naar Uhuru Peak in 6 uur en 42 minuten. Hiermee verbrak hij het record van de Spanjaard.
In 1927 bereikte Sheila Mac Donald als eerste vrouw de Hans Meyer Peak, om enkele dagen later de Kaiser-Wilhelm-Spitze te beklimmen. De snelste beklimming door een vrouw staat op naam van de Deense Kristina Schou Madsen, zij klom op 23 februari 2018 naar Uhuru Peak in 6 uur en 53 minuten. Hiermee verbrak zij het record van de Duitse Anne-Marie Flammersfeld, die op 27 juli 2015 de klim maakte in 8 uur en 32 minuten. Flammersfeld's totale klim en afdaling bedroeg 12 uur en 58 minuten, waarmee ze het record behaalde van snelste klim en afdaling door een vrouw. Ze verbrak hiermee het oude record van Debbie Bachman, die hier 18 uur en 31 minuten over deed.
De jongste beklimmer van de Kibo is Coaltan Tanner. Op 22 oktober 2018 bereikte hij op 6-jarige leeftijd Uhuru Peak, ondanks het parkreglement dat een leeftijdsgrens van tien jaar aanhoudt voor de beklimming. De oudste beklimmer van de Kibo is de Amerikaanse Anne Lorimor. Toen zij in juli 2019 Uhuru Peak bereikte was zij 89 jaar. De oudste man die de berg beklom is de Amerikaan Robert Wheeler, die 85 jaar en 201 dagen was toen hij op 2 oktober 2014 de top bereikte.
In populaire cultuur.
De besneeuwde bergtop van de Kilimanjaro in tropisch Afrika spreekt al decennialang tot de verbeelding. Een van de eerste vermeldingen in de literatuur is te vinden in Jules Vernes "Vijf weken in een luchtballon" uit 1863. In het verhaal wordt het continent Afrika overgestoken in een luchtballon en ligt ook de Kilimanjaro langs de route. In het boek komen de eerste bezoeken aan de berg door Johannes Rebmann en Johann Ludwig Krapf aan de orde en in een gesprek tussen de reizigers wordt ook de eerste beklimming door baron Karl Klaus von der Decken besproken.
De Amerikaanse schrijver Ernest Hemingway beschrijft de Kilimanjaro in twee van zijn werken. Hij bezocht de berg en verwerkte zijn ervaringen in de roman "Under Kilimanjaro", die in 1936 werd gepubliceerd. Datzelfde jaar verscheen ook zijn korte verhaal "The Snows of Kilimanjaro", waarin onder andere het bevroren luipaardkarkas een rol speelt. Dit verhaal werd in 1952 verfilmd door Henry King.
Ook de Franse schrijver Joseph Kessel maakte een reis naar de Kilimanjaro. In "Le Lion" uit 1958 worden de imposante afmetingen van de berg en zijn sneeuw uitvoerig door Kessel beschreven. In een aantal stripverhalen speelt de Kilimanjaro een grote rol, zoals in het Suske en Wiskealbum "De rinoramp", het Neroalbum "De kille man Djaro" en in het eerste deel van de stripreeks Fann het leeuwekind, getiteld "Afscheid van de Kilimanjaro".
De Franse zanger Pascal Danel bezong de sneeuw van de berg in zijn lied "Kilimandjaro" uit 1966. Ook wordt de Kilimanjaro in songteksten genoemd van artiesten als Jean Ferrat ("Kilimandjaro"), Michel Sardou ("Dans ma mémoire, elle était bleue") en de rockband Toto ("Africa"). De Amerikaanse jazzcomponist Miles Davis bracht in 1968 het album "Filles de Kilimanjaro" uit. De titel is een referentie naar Kilimanjaro African Coffee, een bedrijf waarin Davis geld had geïnvesteerd. In 1981 bracht Carlos Santana een instrumentaal stuk uit met de titel "Tales of Kilimanjaro".
De Belgische televisieserie Kilimanjaro van de BRT (1987-1991) was een actualiteitenprogramma voor tieners dat ook zware onderwerpen niet uit de weg ging. De Britse organisatie Comic Relief organiseert jaarlijks de televisiemarathon Red Nose Day, vergelijkbaar met het Nederlandse Glazen Huis. In 2009 beklommen verschillende Britse sterren de Kilimanjaro om geld op te halen. Als eerste kwamen Cheryl Cole, Fearne Cotton, Denise Van Outen en Ben Shephard aan op de top. In totaal werd 3,5 miljoen pond sterling opgehaald.

</doc>
<doc id="19910" url="https://nl.wikipedia.org/wiki?curid=19910" title="Natuurpark Albufera">
Natuurpark Albufera

L'Albufera (volledige naam Parc Natural de l'Albufera de Valencia) is een natuurpark (sedert 1988) in Spanje. Het is een lagune, gelegen op circa 20 kilometer ten zuiden van Valencia: een lange duinenrij scheidt het zoetwatermeer van de Middellandse Zee.
Totale oppervlakte: 5880 Ha. &lt;br&gt;
Oppervlakte van het meer: 2837 Ha.&lt;br&gt; 
Oppervlakte landelijk gebied: 850 Ha. &lt;br&gt;
Oppervlakte visvangst en landbouw: 1890 Ha.&lt;br&gt;
Een groot gedeelte van de Spaanse rijst wordt geteeld in de Albufera, en de regio wordt dan ook door de Spaanse staat erkend als bakermat van de paella.

</doc>
<doc id="19911" url="https://nl.wikipedia.org/wiki?curid=19911" title="Zeven toppen">
Zeven toppen

De zeven toppen (Engels: "Seven Summits") zijn de hoogste bergen van elk continent. Het zijn: 
De hoogste berg van Europa is volgens sommige geografen de Elbroes, die zich in het noorden van de Kaukasus bevindt, nabij de grens tussen het uiterste zuidoosten van het Europese continent en Azië. Volgens anderen ligt deze berg niet in Europa en de hoogste berg die onbetwist in Europa ligt is de Mont Blanc (4808 m).
Geografisch gezien omvat het continent Oceanië het land Australië en alle eilanden eromheen. Wordt deze definitie gebruikt (ook wel Messner- of Carstensz-versie genoemd) voor de zeven toppen, dan is de Puncak Jaya (oftewel Carstenszpiramide) in Irian Jaya (Indonesië) de hoogste berg. Echter, de eerste zeventoppenlijst zoals gepostuleerd door Bass, gebruikte de hoogste berg van het vasteland van Australië, de Mount Kosciuszko. Beide definities (Messner en Kosciuszko) worden gebruikt en daardoor zijn er meerdere definities van de zeven toppen. Doordat de Indonesische autoriteiten de berg jarenlang tot verboden gebied hebben verklaard, is het beklimmen van de Puncak Jaya lange tijd praktisch onmogelijk geweest. Veel klimmers weken daarom uit naar Mount Kosciuszko. Met slechts 2228 meter is deze berg bovendien een stuk gemakkelijker te beklimmen. De werkelijk hoogste berg die behoort tot het land Australië, Mawson Peak (2745 meter) ligt echter op Heard Island, dat 4000 km zuidwestelijk van Perth ligt, buiten Oceanië.
Sinds 2005 is Carstensz weer bereikbaar en zijn 161 klimmers (per 2 januari 2009) erin geslaagd om gedurende hun leven alle zeven meest begeerde toppen te beklimmen volgens de Carstensz-versie. De lijst van Seven Summitteers met Kosciuzsko is met 185 klimmers (per 13 februari 2009) langer. 99 klimmers (per 2 januari 2009) beklommen voor de zekerheid alle acht toppen en staan op beide lijsten.

</doc>
<doc id="19914" url="https://nl.wikipedia.org/wiki?curid=19914" title="Valencia (stad)">
Valencia (stad)

Valencia (Spaans: "Valencia" [ba'lenθja]; Valenciaans, officieel: València [va'ɫensia]) is een gemeente en na Madrid en Barcelona qua inwonertal de derde stad van Spanje. Het is de hoofdstad van de gelijknamige provincie en van de autonome regio. De stad heeft een inwoneraantal van () en in de agglomeratie van de stad wonen 1.832.274 mensen. De burgemeester is Joan Ribó i Canut.
Valencia ligt aan de Costa del Azahar aan de Middellandse Zee, en aan de rivier de Turia, en geldt als geboorteplaats van de paella, een van de bekendste gerechten uit de Spaanse keuken. Valencia wordt ook wel de "sinaasappelstad" genoemd.
Valencia is de derde economische motor van Spanje, na Madrid en Barcelona.
Geschiedenis.
Valencia werd in 138 v.Chr. onder de naam "Valentia Edetanorum" gesticht door de Romeinse leider Decimus Junius Brutus Callaicus. De naam betekent '"versterkte stad van de Edetanen"', een Iberische stam. In 75 v.Chr. werd de stad verwoest door de strijd tussen Pompeius en Quintus Sertorius. De stad werd daarna deels hersteld, rondom 50 n.Chr. kreeg de stad een eigen Romeins circus en een forum.
In de 4e eeuw, na de vervolging en marteling van Vincentius van Zaragoza door de Romeinse keizer Diocletianus, ontstond de eerste katholieke samenleving van de stad en begon de transformatie van Romeinse tempels in christelijke gebedshuizen. Deze periode van religieuze verandering valt samen met de komst van de Germaanse Visigoten. Vervolgens werd het zuidoosten van het Iberisch Schiereiland veroverd door de Byzantijnen, zij werden in 625 het land uitgezet en van die periode en de daaropvolgende eeuwen is over Valencia vrijwel geen documentatie gevonden.
Moorse tijd.
In 711 werd Valencia veroverd door de Moren. De stad begon voor het eerst sinds jaren weer te groeien. De regionale leider in die periode was Abd al-Allah en van hem kreeg de stad de Arabische naam "Balansiya". De Moorse verovering verliep in dit geval opvallend vreedzaam en bestond in eerste instantie vooral uit het samenwerken van de Moorse en de oorspronkelijke bevolking. Valencia maakte nu deel uit van een van de taifarijken en groeide uit tot een belangrijke stad in de wijde omgeving. Aan het eind van de 11e eeuw werd de stad aangevallen door al-Mundir en later door de graaf van Barcelona, Berenguer II. Pas in 1093 kwam de stad daadwerkelijk in andermans handen, na de verovering van Rodrigo Diaz de Vivar (bijnaam: El Cid). Hij veranderde de moskeeën van Valencia in katholieke kerken en stelde de Franse monnik Jerôme aan als nieuwe aartsbisschop. El Cid sloot zich aan bij Koning Pedro I van Aragón en Graaf Ramón Berenguer III van Barcelona om zo de opkomst van de Amazigh Almoraviden tegen te gaan. El Cid overleed in 1099, waarna zijn vrouw Doña Ximena de macht over Valencia gedurende drie jaar overnam, totdat de stad in 1102 uiteindelijk werd veroverd door de Almoraviden.
13e - 18e eeuw.
Op 28 september 1238 werd Valencia wederom bevrijd, ditmaal door Jaime de Veroveraar en zijn leger dat bestond uit onder anderen Italiaanse en Duitse soldaten. Meer dan 50.000 Almoraviden ontvluchtten de stad en op 9 oktober werd Valencia de hoofdstad van het nieuwe Rijk van Valencia, onderdeel van het Koninkrijk Aragón. In 1348 werd de bevolking van de stad geteisterd door een grote pestepidemie en men begon zich te verzetten tegen de koning tijdens de Oorlog van de Unie. In 1363 en 1364 verdedigde Valencia zich met succes tegen het leger van het Koninkrijk Castilië.
Rond 1400 braken stabielere tijden aan voor Valencia, de 15e eeuw staat ook bekend als de 'Gouden Eeuw van Valencia'. In die periode groeide de stad zowel economisch als cultureel als nooit tevoren. Valencia was in 1483 de grootste stad van het Koninkrijk Aragón met ongeveer 75.000 inwoners. Er werd een groot aantal paleizen en kerken gebouwd waaronder El Miguelete en La Lonja de la Seda. Die laatste groeide uit tot de grootste markt van Europa en trok handelaren van het gehele continent aan, met name voor de koop en verkoop van zijde.
Ook werd het eerste boek van heel Spanje gedrukt in Valencia, in 1478. De literatuur in de stad bloeide als nooit tevoren en bekende schrijvers uit die tijd zijn Joanot Martorell en Ausiàs March. In 1502 werd tevens de Universiteit van Valencia geopend.
Tijdens de Spaanse Successieoorlog in de 18e eeuw koos Valencia de kant van Karel van Oostenrijk. Op 24 januari 1706 kwam de stad onder het Britse gezag van graaf Charles Mondaunt. Zijn macht duurde maar 16 maanden, want op 17 april 1707 werd de stad wederom terugveroverd door de Spaanse koningen na de Slag bij Almansa.
Tijdens de Spaanse Onafhankelijkheidsoorlog aan het begin van de 19e eeuw werd Valencia opnieuw aangevallen en in bezit genomen, ditmaal door de Franse generaal Suchet in 1811, maar ook die gezagsperiode was van zeer korte duur en de macht werd wederom overgenomen door de koninkrijken van Castilië en Aragón.
20e eeuw.
In 1900 werd de "Banco de Valencia" opgericht en was de stad geografisch gezien behoorlijk uitgebreid door het afbreken van de oude stadsmuren en de bouw van het stadsdistrict Ensanche. Valencia had in dat jaar een inwonertal van 213.550, wat een eeuw later, in 2000, ruim is verdrievoudigd tot 739.014. In het eerste decennium van de 20e eeuw werden de twee grote overdekte markten van de stad gebouwd en kreeg Valencia haar eigen treinstation, het Estació del Nord. Deze groeiperiode werd ernstig verstoord door het begin van de Spaanse Burgeroorlog in 1936. Tijdens de drie jaar dat het land in oorlog verkeerde, werd Valencia de hoofdstad van het Republikeinse Spaanse Rijk en leed mede daardoor onder de hevige gevechten tussen het oude Spanje en het leger van Francisco Franco. De daaropvolgende dictatuur was een zwarte periode in de geschiedenis van de stad. De Valenciaanse taal werd compleet verboden, omdat het gebruik ervan indruiste tegen de Spaanse moraal van de dictator, en er heerste een strenge censuur tot en met zijn dood in 1975. In 1957 werd Valencia geteisterd door een ernstige overstroming van de rivier Turia, het water stond in sommige straten meer dan twee meter hoog, een economische catastrofe voor de stad. Hierna is de rivier omgeleid; deze stroomt sindsdien aan de westkant van de stad. In de jaren tachtig werd begonnen aan de aanleg van de Metro van Valencia. In 2007 vond de zeilwedstrijd America's Cup plaats in Valencia, waarvoor een kanaal, haven en paviljoens, zoals het Veles e Vents-gebouw, werden aangelegd. Van 2008 tot en met 2012 werd de Grand Prix Formule 1 van Europa, op een stratencircuit binnen Valencia verreden.
Geografie.
Valencia ligt aan de oostkust van Spanje, aan de Costa del Azahar aan de Middellandse Zee.
Afstanden naar andere steden:
Het klimaat.
Valencia heeft een mediterraan klimaat met warme zomers en milde winters. Het klimaat is iets warmer dan dat van Barcelona, met veel minder extremen dan steden zoals Madrid en Córdoba in het hete binnenland. De gemiddelde jaartemperatuur is 18,3 graden Celsius. De gemiddelde maximumtemperatuur is 16,4 graden in januari en 30,2 graden in augustus. Er valt per jaar slechts 475 millimeter neerslag, maar dat gebeurt, typisch mediterraans, geconcentreerd, met name in de maand oktober, wanneer zware regenbuien in sommige gevallen zelfs voor overstromingen zorgen.
Economie.
Vlak na het ontstaan van Valencia was de stad een van de vele handelscentra binnen het Romeinse Rijk. Nadat de stad in bezit was genomen door de Moren, werden een groot aantal installaties aangelegd voor het besproeien en oogsten van het platteland. In die tijd veranderde Valencia dan ook in een stad te midden van groentegewassen en andere landbouw.
Valencia werd net als Toledo een van de belangrijkste handelssteden van het Iberisch Schiereiland, aangezien het op de grens tussen de twee toenmalig heersende rijken lag, het Rijk van Castilië en het Rijk van Aragón. Valencia vormt een belangrijke stad op het gebied van onder andere de textielsector, ambachtelijke producten en toerisme. Het is de derde economische motor van Spanje, ook al staat de economische positie van Valencia nog op behoorlijke afstand van de metropolen Madrid en Barcelona. Valencia groeit economisch gezien onder meer doordat de stad zich steeds meer op de wereldkaart zet. Ook haar gunstige ligging in het Middellandse Zeegebied zorgt ervoor dat steeds meer investeerders zich aangetrokken voelen tot de stad. Dit alles volgens het jaarlijkse rapport “European Cities Monitor 2006”.
Bestuurlijke indeling.
Valencia is onder te verdelen in 16 districten en de daarbinnen gelegen buurten. In de tabel vindt men in de linkerkolom de districten en rechts, de verschillende wijken waar het district uit bestaat.
Bezienswaardigheden.
Valencia heeft een gevarieerd stadsbeeld door de vele culturen die in de stad hebben geleefd.
Modernismo-architectuur.
De wijk die bekendstaat als Ensanche (Valenciaans voor Eixample - niet te verwarren met het Eixample in Barcelona), bestaat uit weidse straten met afgeronde hoeken, een overzichtelijke structuur die in de rest van de stad niet te vinden is. Eixample kenmerkt zich door de art-nouveau-architectuur:
Buiten de Eixample:
Stranden.
Valencia heeft net als Barcelona haar eigen stadsstranden. In totaal gaat het om bijna 15 kilometer strand, in en rondom het Albufera. De kustlijn van de stad is onderverdeeld in 6 verschillende stranden, die overigens overlopen in de stranden van nabijgelegen stadjes als Cullera:
Cultuur.
Valenciaanse cultuur.
Valencia is, net als de gehele regio Valencia, officieel tweetalig; men spreekt er zowel Spaans als Valenciaans. Het Valenciaans is sterk verwant aan het Catalaans. In Valencia is Spaans daarentegen veruit de meest gesproken taal; in tegenstelling tot Catalonië waar beide talen gelijkwaardig zijn en het Catalaans soms belangrijker. Desondanks is het Valenciaans in Valencia zichtbaar, bijvoorbeeld op de borden van de metrostations en de straatnaamborden. Ook hebben de verschillende delicatessen die uit de regio komen Valenciaanse namen. Valencia heeft, net als andere Spaanse steden, een druk nachtleven. De meeste bars en nachtclubs zijn geconcentreerd rondom de buurt Carmen en de omgeving van de universiteiten.
Feestdagen.
Buiten de Spaanse nationale feestdagen heeft Valencia nog een aantal officiële lokale feestdagen, waarvan Las Fallas de belangrijkste is.
Festival Las Fallas.
Las Fallas (Catalaans: Les Falles) is in Spanje een nationaal bekend festival, dat 19 dagen duurt. Traditioneel wordt het feest afgesloten in de nacht van 19 maart ter ere van Sint-Jozefsdag. Het trekt honderdduizenden mensen uit heel Spanje. Elke buurt van de stad heeft haar eigen 'festivalorganisatie', de zogenaamde "Casal Faller". De verschillende "Casal Fallers" zamelen het gehele jaar door geld in, door het houden van feesten en verschillende soorten paella-diners, ook al is diner in dit geval een erg groot woord. Met het geld maakt elke "Casal Faller" uiteindelijk een 'falla', die bestaat uit een enorme pop van piepschuim (de kleintjes van papier maché) op een enorm stuk karton of hout volgehangen met vuurwerk. Al deze 'fallas' vormen eerst een grote parade en worden daarna massaal afgebrand door het afsteken van het vuurwerk, wat een spektakel en enorm veel lawaai oplevert. Het feest mag dan heel traditioneel zijn, in 2005 waren onder meer George W. Bush en Shrek twee van de fallaspoppen, in 2012 passeerden poppen van Barack Obama en Lady Gaga. Vanaf 1 maart tot en met 19 maart wordt elke dag om 14.00u bij het plein voor het stadhuis de zogenaamde mascleta's aangestoken. Dit is voornamelijk knalvuurwerk. Op meerdere avonden worden vuurwerkshows gegeven, die tot de grootste ter wereld behoren. Vooral de 'Nit del Foc' (de nacht van het vuur), het klapstuk van alle vuurwerkshows, trekt ieder jaar honderdduizenden toeristen naar Valencia.
Gastronomie.
De gastronomie van Valencia is typisch mediterraan en een reflectie van de cultuur van de stad en haar omgeving. Er worden veel mediterrane groenten, fruit, vis en schaaldieren gegeten en erg weinig vlees. Het hoofdbestanddeel van de Valenciaanse keuken is rijst, en het bekendste voorbeeld daarvan is de paella, die op talloze manieren kan worden bereid. Een ander Valenciaans rijstgerecht is "arros al forn", rijst uit de oven met tomaten, longaniza (een mediterraanse worst), morcilla (een Noord-Spaanse worst), aardappels, varkensribben en kikkererwten. De "arros a banda" bestaat uit gegrilde rijst met verschillende soorten vis en groenten en "arros amb fesols i naps" is een soepachtig rijstgerecht met witte bonen en koolraap.
Eveneens typisch Valenciaans is horchata (Valenciaans: "orxata"), een ijskoude en zoete drank die vooral in de zomer wordt gedronken; deze drank bestaat uit een melkachtige substantie gemaakt van "chufas" oftewel aardamandelen, water en suiker.
Daarnaast is er het traditionele Valenciaanse drankje: Agua de Valencia, een mix van sinaasappelsap, cava (Spaanse mousserende wijn) en Cointreau. Dit alles is te proeven in een van de bars en cafés die de stad rijk is.
Een overblijfsel van de Moorse cultuur in Valencia is de hoeveelheid zoetigheden die er worden gemaakt, waarvan de hoofdbestanddelen meestal honing, amandelen en suiker zijn. De “turrón”, een soort noga, komt ook uit de regio van Valencia, oorspronkelijk eigenlijk uit Alicante. Deze worden in heel Spanje gegeten tijdens de dagen rondom kerst.
Nachtleven.
Valencia heeft net als andere Spaanse steden een omvangrijk nachtleven en de etenstijden zijn er voor Europese begrippen laat, rond 22:00. Het nachtleven in de stad speelt zich af in drie zones: de "Barrio del Carmen", "Cánovas" en "Woody".
Sport.
Valencia heeft twee professionele voetbalclubs. De grootste is Valencia CF, die thuiswedstrijden speelt in het Estadio Mestalla. Dat stadion werd gebruikt toen Valencia speelstad was voor het WK Voetbal van 1982. Er is al jaren een nieuw stadion in aanbouw voor Valencia CF, het Nou Mestalla. De tweede voetbalclub in Valencia is Levante UD, dat thuiswedstrijden speelt in het Estadi Ciutat de Valencia.
Tussen 2008 en 2012 werd op het Valencia Street Circuit de Grote Prijs Formule 1 van Europa verreden. Het circuit loopt door de haven en straten van Valencia. 20 Kilometer ten westen van Valencia ligt het Circuit Ricardo Tormo. Op dit racecircuit wordt jaarlijks een race gehouden voor het MotoGP-kampioenschap.
Basketbalclub Valencia BC speelt zijn thuiswedstrijden in het Pabellón Fuente San Luis dat 9.000 toeschouwers kan bevatten.
De wielerkoers Ronde van Valencia wordt in februari verreden in de autonome gemeenschap Valencia, en doet doorgaans ook de stad Valencia aan. De stad organiseert meestal de afsluitende wedstrijd in de Spaanse Beker Veldrijden.
Transport.
Openbaar vervoer.
Sinds 8 oktober 1988 heeft Valencia haar eigen metro- en tramnetwerk, de Metrovalencia. Valencia werd de derde stad van Spanje, na Madrid en Barcelona, die over een metro beschikte. Het netwerk bestaat uit vier ondergrondse lijnen en één tramlijn. De metro verbindt onder andere het vliegveld van Valencia met het centrum. Het metronetwerk is ontstaan uit een regionaal lijnennet van metersporige lokaalspoorwegen die gemoderniseerd werden en met tunnels in de stad aan elkaar werden gekoppeld.
Scheepvaart.
De haven van Valencia, ten oosten van de stad, is naar hoeveelheid verscheepte goederen gemeten de tweede zeehaven van Spanje.
Vliegveld.
De Luchthaven Valencia verbindt de stad met vrijwel alle grote Spaanse steden en een groot aantal Europese steden, waaronder Brussel, Charleroi, Parijs, Düsseldorf, Rome, Londen, Milaan, Eindhoven en Amsterdam. De luchthaven is de thuisbasis van de luchtvaartmaatschappij Air Nostrum, dochterbedrijf van Iberia. Hij is gelegen in het westen van Valencia (Manises) en is bereikbaar vanaf de snelweg A-7 en sinds 2007 ook met de metro. In 2005 maakten iets meer dan 4 miljoen passagiers gebruik van de luchthaven.

</doc>
<doc id="19915" url="https://nl.wikipedia.org/wiki?curid=19915" title="Sint-Gillis-bij-Dendermonde">
Sint-Gillis-bij-Dendermonde

Sint-Gillis-bij-Dendermonde is een plaats in de Belgische provincie Oost-Vlaanderen en een deelgemeente van Dendermonde, het was een zelfstandige gemeente tot aan de gemeentelijke herindeling van 1971. Het typische woon- en landbouwdorp ligt in de Denderstreek in de Dendervallei, aan het spoorwegknooppunt Gent-Mechelen-Brussel. Sint-Gillis ligt net ten zuiden van de stadskern van Dendermonde en is er tegenwoordig nauw mee verbonden. Het telt de meeste inwoners van alle deelgemeenten, Dendermonde-centrum inbegrepen. In de deelgemeente liggen de wijken Boonwijk en Lutterzele.
Geschiedenis.
In de middeleeuwen heette Sint-Gillis Zwijveke, van het Latijnse Swiviacum ("woonplaats van Swibo"). De oudste vermelding van deze naam dateert van 1233. Swiviacum zou een Romeinse nederzetting geweest zijn uit de 2e eeuw. Tussen de 5e en 7e eeuw was het een Merovingische nederzetting. Tijdens deze periode gebeurde de kerstening van de streek.
Sint-Gillis-bij-Dendermonde maakte tot einde 18e eeuw deel uit van het Land van Dendermonde. Daarna werd het een zelfstandige gemeente die echter in 1972 opging in de fusiegemeente Dendermonde.
Natuur en landschap.
Sint-Gilles-bij-Dendermonde ligt aan de Dender. De zuidgrens van het grondgebied wordt gevormd door de Vondelbeek. Het sterk verstedelijkte grondgebied behoort tot Zandig Vlaanderen en de hoogte bedraagt 4-8 meter.
Bioscoop.
In Sint-Gillis bevindt zich een bioscoop, "Cinema Albert" genaamd. Al vanaf 1914 werden er sporadisch films gedraaid. Na de Eerste Wereldoorlog werd "Cinema Albert" een echte volwaardige cinema met twee zalen die bovendien nog tot op heden door dezelfde familie wordt uitgebaat. In de ranking van alle Belgische bioscopen staat Cinema Albert op de 36ste plaats van de 140 gequoteerde cinema's. Dit is bovendien de enige bioscoop in groot Dendermonde.
Toerisme.
Door dit dorp loopt onder meer de fietsroute Denderende steden.
Sport.
In Sint-Gillis bevindt zich het Sportcentrum, de grootste sportinfrastructuur van Dendermonde en de omliggende gemeenten. In dit complex zijn er specifieke zalen voor badminton, basketbal, basket voor gehandicapten, muurklimmen, dans, handbal, korfbal, taijiquan &amp; wushu, tennis, squash, turnen, volleybal, yoga, zaal- en minivoetbal. In de sporthal werkt handbalclub HBC Dendermonde zijn wedstrijden af, waarvan de mannenploeg aantreedt in de Liga West en de damesploeg in Tweede Nationale. Buiten, vlak naast het sportcomplex, heeft ook de lokale Rugbyclub Dendermondse RC, actief in Eerste Nationale, hier zijn velden.
In Sint-Gillis-bij-Dendermonde speelt voetbalclub KV Sint-Gillis, die is aangesloten bij de KBVB en actief is in de provinciale reeksen.
Voetbalclub SC Jong Sint-Gillis, aangesloten bij de KBVB, focust op jeugd- en damesvoetbal en speelt zijn wedstrijden op het kunstgrasveld van het Sportcentrum.
Trivia.
De plaats is bekend door de steekpartij in Fabeltjesland, een lokale kinderopvang. Op 23 januari 2009 doodde de 20-jarige Kim De Gelder twee baby's en een personeelslid van de crèche. De gebeurtenis schokte het hele land en werd door de media onder internationale aandacht geplaatst.
Nabijgelegen kernen.
Dendermonde, Denderbelle, Lebbeke, Oudegem

</doc>
<doc id="19916" url="https://nl.wikipedia.org/wiki?curid=19916" title="Organische synthese">
Organische synthese

Organische synthese is het deelgebied van de organische chemie dat zich bezighoudt met het bereiden (synthetiseren) van organische chemische verbindingen, daarbij gebruikmakend van een breed scala aan organische reacties.
Algemene beschrijving.
Bij de organische synthese worden chemische bindingen tussen koolstofatomen onderling gemaakt en gebroken, en ook andere bindingen kunnen worden veranderd. Afhankelijk van het gewenste type binding zijn er grote aantallen chemische reacties die kunnen worden ingezet. De meeste reacties of "syntheses" dragen de naam van het type verbinding dat wordt gevormd, of van de ontdekker/uitvinder van het betreffende reactiemechanisme.
In de vroege jaren van de organische synthese, in de 19e eeuw, werden reacties vaak bij toeval ontdekt. Nu de onderliggende reactiemechanismen duidelijk zijn geworden, kunnen de juiste condities voor de verschillende reacties makkelijker worden gerealiseerd, en worden katalysatoren en hun mechanismen beter begrepen. De chemische industrie kan daardoor stoffen, bijvoorbeeld medicijnen, eenvoudiger, en daardoor goedkoper of milieuvriendelijker synthetiseren.
Bij een organische reactie treden (ongewenste) nevenreacties op; tussen twee stappen van een synthese moet een zuivering van het tussenproduct worden uitgevoerd, omdat het product van een reactie vrijwel nooit 100% zuiver is, en de bijproducten en/of uitgangsstoffen de volgende synthesestap in de weg kunnen zitten.
Voor de synthese van gecompliceerde verbindingen kunnen reacties op meerdere plaatsen van een reactant aangrijpen. In zo'n geval moet vaak een tussenstap worden ingelast om een functionele groep, die niet mag worden veranderd, te beschermen. Alternatief moet er naar een reactie worden gezocht die "specifiek" is voor de exacte groep die men wil laten reageren. De eenvoudige gebruikte reagentia en katalysatoren in de organische synthese kunnen dat vaak niet, anders dan enzymen in de biochemie. Ook stereo-isomeren zijn alleen met heel speciale zorg selectief te maken in de organische synthese.
Niet alleen een bepaalde syntheseroute, maar ook bijvoorbeeld de eventueel gebruikte oplosmiddelen bepalen de zuiverheid van een eindproduct, aangezien men er (zeker in het laboratorium) voor kiest een oplosmiddel te nemen dat vrijwel niet zal reageren met een van de reagentia.
Organische synthese wordt ingezet in de fijnchemie, om relatief kleine hoeveelheden (in de grootte-orde van milligrammen) van een stof te maken; bijvoorbeeld om medicijnen synthetisch te maken. Ook in de bulkchemie wordt veel gebruikgemaakt van organische synthese, bijvoorbeeld voor de synthese van monomeren als styreen of mono-urethaan, die de uitgangsstoffen vormen voor het maken van synthetische polymeren.
Procedures in de organische synthese.
Voorbeelden van vaak uitgevoerde procedures in de organische synthese zijn:
Praktische uitvoering.
Algemeen.
De meeste reacties vinden plaats in een oplosmiddel. Deze hebben doorgaans een laag kookpunt, en omdat sommige reacties onder hogere temperaturen moeten doorgaan wordt gebruikgemaakt van een terugvloeikoeler (doorgaans een bolkoeler of een Grahamkoeler), die boven op het reactievat wordt geplaatst. Op die manier wordt verlies van vluchtig reagens of oplosmiddel tegengegaan. De opstelling wordt een refluxopstelling genoemd. Het reactievat bestaat doorgaans uit een rondbodemkolf met één of meer halzen of een erlenmeyer met aangepast slijpstuk.
Toevoegen van reagentia.
Meestal worden de reagentia individueel toegevoegd. Daarom wordt er dikwijls gebruikgemaakt van een zogenaamde druppeltrechter om het reagens voorzichtig druppelsgewijs toe te voegen. Als het reagens een vaste stof is, zoals kaliumdichromaat als oxidator, dan wordt vooraf een oplossing gemaakt in een geschikt oplosmiddel (in het geval van kaliumdichromaat is dat een mengsel van zwavelzuur en water). In sommige gevallen wordt - wanneer de reactie onder inerte atmosfeer wordt uitgevoerd - gebruikgemaakt van een tweenekkolf. Deze bezit twee cilindrische halzen, waarvan de grootste wordt aangesloten op een terugvloeikoeler en de kleinste voorzien wordt van een septum. Doorheen dat septum kan - zonder daarbij de interne inerte atmosfeer te verstoren - met behulp van een spuit en een naald reagens worden toegevoegd (al dan niet druppelsgewijs).
Scheiding en zuivering.
Voor verdere zuiveringsstappen, zoals het verwijderen van vaste resten, wordt meestal gebruikgemaakt van een vacuümfilter (zoals een büchnertrechter), maar ook een op zwaartekracht werkende filter kan gebruikt worden om te filteren, mits het residu het filtraat makkelijk doorlaat. Andere vaak toegepaste zuiveringsmethoden zijn omkristallisatie en kolomchromatografie.
Omdat reacties doorgaans in (relatief vluchtige) oplosmiddelen worden uitgevoerd, is het tijdens het opwerken van het reactieproduct soms noodzakelijk een destillatie uit te voeren. Afhankelijk van de te synthetiseren stof, waarbij onder andere wordt gekeken naar de stabiliteit ten aanzien van temperatuur, de fase (vloeistof, vaste stof) waarin het product voorkomt en een mogelijk verschil in kookpunt, kunnen vaste stabiele eindproducten in organische oplosmiddelen eenvoudig en snel worden verkregen met behulp van een rotatie(film)verdamper. Indien er meerdere vloeistoffen in oplossing aanwezig zijn, waarbij de betreffende kookpunten te dicht bij elkaar liggen of apart moeten worden geïsoleerd, kan er gebruik worden gemaakt van gefractioneerde destillatie onder atmosferische druk of vacuümdestillatie. De laatste scheidingstechniek wordt onder hoog vacuüm toegepast indien vloeistoffen met een zeer hoog kookpunt dienen te worden gedestilleerd, hetgeen het gebruik van een oliepomp vereist in combinatie met een koude val in vloeibaar distikstof of droogijs/aceton.
Het verwijderen van water uit een reeds afgefiltreerd product kan geschieden met behulp van een droogpistool. Wanneer een oplossing net gewassen is met een waterige oplossing, dan kan het organisch product gedroogd worden door toevoeging van watervrij magnesiumsulfaat of natriumsulfaat.

</doc>
<doc id="19917" url="https://nl.wikipedia.org/wiki?curid=19917" title="Lijst van nationale parken in Spanje">
Lijst van nationale parken in Spanje

Nationale parken in Spanje: In Spanje zijn 16 natuurgebieden uitgeroepen tot nationaal park ("parque nacional"). Nationaal park Teide, Nationaal park Garajonay, Nationaal park Doñana, Nationaal park Ordesa y Monte Perdido en enkele beukenbossen in Nationaal park Picos de Europa zijn Unesco-Werelderfgoed. Een 17de nationaal park (Parque Nacional Mar de Las Calmas bij El Hierro) is in oprichting.
De Spaanse nationale parken mogen niet verward worden met de Spaanse natuurparken ("parque natural"), waar de natuur veel minder streng wordt beschermd.

</doc>
<doc id="19918" url="https://nl.wikipedia.org/wiki?curid=19918" title="Natuur in Frankrijk">
Natuur in Frankrijk

De natuur in Frankrijk kent een groot oppervlak aan ongerepte of gedeeltelijk ingerichte gebieden. Veel er van wordt in toenemende mate bedreigd door het wegtrekken van lokale bewoners naar de steden, door het steeds toenemende toerisme en door grote infrastructurele projecten. Vanaf het begin van de 20e eeuw zijn daarom veel van deze gebieden uitgeroepen tot beschermd natuurpark of reservaat.
Verschillende soorten natuurgebieden.
Frankrijk heeft drie categorieën beschermde natuurgebieden: "natuurreservaten", "nationale natuurparken" en "regionale natuurparken". Het beheer van deze gebieden ressorteert bij verschillende instanties op nationaal en regionaal niveau en omvat onder meer waterbeheer, bosbeheer en de bescherming van flora en fauna. 
Er zijn allerlei soorten parken, zoals een vulkanisch gebied, een park dat bijna helemaal uit zee bestaat, parken in hooggebergte of middelgebergte, parken met grote bosgebieden, met rivierkloven of in rivierdelta's. Sommige gebieden hebben een bijzondere en rijke flora en fauna, zoals de Camargue.
Natuurreservaten.
Frankrijk kent al sinds 1901 een eigen natuurbeschermingsorganisatie, die sinds 1994 de naam "Réserves naturelles de France" draagt. Het eerste beschermde natuurgebied (1961) was "Lac Luitel" (Isère). Het land telde 316 natuurreservaten in 2003 ("réserves naturelles"). In 2006 waren dat er al 333. Daarvan zijn 147 "Réserves naturelles nationales" (nationale natuurreservaten), 157 "réserves naturelles régionales" (regionale natuurreservaten) en 6 "réserves naturelles de Corse" (op het eiland Corsica). Het grootste beschermde natuurgebied van Frankrijk is het reservaat "des Nouragues" in Frans-Guyana, 100.000 ha tropisch bos. Ook op Corsica ligt een zeer groot reservaat, "Bouches de Bonifacio", van 79.460 ha. Per 2011 kent het land er 253 met een oppervlakte van 2.846.322 hectare.
Regionale Natuurparken.
Sinds 1967 voert Frankrijk een actief overheidsbeleid ter bescherming van de natuur in eigen land en overzeese gebiedsdelen. In 1971 werden alle organisaties ter bescherming van regionale natuurparken verenigd in "La Fedération des Parcs Naturels". Toewijzing van de status van een gebied als regionaal natuurpark (veel minder streng beschermd dan een nationaal park) valt onder de verantwoordelijkheid van de minister van Milieuzaken. Elk gebied dat het predicaat 'regionaal natuurpark' (fr: "parc naturel régional") krijgt toebedeeld moet een tienjarenplan uitvoeren, waarna via evaluatie van wat er tot stand is gebracht over de verdere toekomst van het gebied beslist wordt. Frankrijk telt 56 regionale natuurparken.
Zie ook: Lijst van parken en reservaten in Frankrijk
Nationale parken.
Frankrijk telt 11 nationale parken, waarin de natuur het strengst beschermd wordt. Elk nationaal park bestaat uit een kernzone met daaromheen een randzone.
Zie ook: Lijst van nationale parken in Frankrijk
Doel natuurreservaten en parken.
Het algemene doel van de instelling van de parken en reservaten is de bescherming van het natuurlijke en historische erfgoed, en de ontwikkeling en beheersing van het toerisme in de verschillend gebieden. Het beheer van de nationale parken is daarbij nadrukkelijker gericht op het behoud van de natuur; dat van de regionale parken meer op het ontwikkelen van de economische en toeristische waarde van deze gebieden. In nationale parken is vrije jacht niet toegestaan en alleen in de gebieden buiten de beschermde kern wordt toerisme toegestaan. Voor de regionale parken geldt dat jagen bijna overal is toegestaan en toeristen in het grootste deel van het gebied worden toegelaten.
Bijzondere dieren.
In Frankrijk komt een aantal zoogdieren voor die niet (meer) in Nederland voorkomen, zoals:

</doc>
<doc id="19921" url="https://nl.wikipedia.org/wiki?curid=19921" title="Waardeketen">
Waardeketen

De waardeketen, ook bekend als "waardeketenanalyse" is een bedrijfskundig concept, dat de strategisch relevante bezigheden van een organisatie met elkaar in verband brengt. Dit concept is bruikbaar als management tool voor het systematisch onderzoeken van activiteiten en interacties met derden van een bedrijf. De waardeketen, "value chain" is gerelateerd aan de productieketen, "supply chain".
Algemeen.
Een waardeketen is een keten van activiteiten. Producten passeren de achtereenvolgende activiteiten van de keten en verwerven hierbij bij iedere activiteit enige waarde. De keten van activiteiten als geheel geeft het product hierbij meer toegevoegde waarde dan de som van de afzonderlijke delen. Het is van belang dit idee bij de uitvoering van activiteiten van de waardeketen te onderscheiden van de kostenopbouw. 
Dit concept is in 1985 voor het eerst beschreven door Michael Porter in zijn boek "Competitive Advantage: Creating and Sustaining Superior Performance". Porter stelde verder dat concurrentievoordeel niet begrepen kan worden door een bedrijf als geheel te zien. Het is noodzakelijk om op een systematische manier alle activiteiten die een organisatie uitvoert te onderzoeken om de bronnen van concurrentievoordeel te analyseren.
Binnen de management accounting wordt onderscheid gemaakt in:
Beide vormen van analyse kunnen in het kader van strategische planning worden uitgevoerd.
Waardeketenmodel.
De waardeketen deelt een bedrijf op in zijn strategisch relevante activiteiten om inzicht te krijgen in het kostengedrag en de bestaande en potentiële bronnen van differentiatie. Een bedrijf verwerft concurrentievoordeel door deze strategisch belangrijke activiteiten goedkoper of beter uit te voeren dan zijn concurrenten.
De waardeketen toont de primaire activiteiten, de ondersteunende activiteiten en de marge van de organisatie. De nettowinst is het verschil tussen de totale opbrengst van de organisatie en de totale kosten die gemaakt worden om deze opbrengst te genereren. De (winst)-marge is de nettowinst gedeeld door de totale kosten maal 100%.

</doc>
<doc id="19923" url="https://nl.wikipedia.org/wiki?curid=19923" title="Danzig">
Danzig



</doc>
<doc id="19924" url="https://nl.wikipedia.org/wiki?curid=19924" title="Aconcagua">
Aconcagua

De Aconcagua, gelegen in de Andes, in Argentinië, is met zijn 6.961 meter de hoogste berg van het Amerikaanse continent en de hoogste berg ter wereld buiten Azië. Tegelijkertijd is het na de Mount Everest de berg met de breedste dominantie (16.536 kilometer) en de grootste prominentie.
De berg is gelegen in de provincie Mendoza en zijn natuurlijke grens wordt gemarkeerd door de "Valle de las Vacas" in het noorden en oosten en de "Kleine Valle de los Horcones" in het westen en zuiden. De berg en zijn omgeving maken deel uit van het provinciale Aconcaguapark. De berg heeft een aantal gletsjers, waarvan de belangrijkste de noordoostelijke of "Poolse gletsjer" en de oostelijke of "Engelse gletsjer" zijn.
De berg is ontstaan door subductie van de Nazcaplaat onder de Zuid-Amerikaanse plaat, gedurende de geologisch recente Andes-orogenese. De herkomst van de naam wordt betwist. Hij komt of van het Arauca "Aconca-Hue" of van het Quechua "Ackon Cahuak".
Beklimmingen.
Voor bergbeklimmers is de Aconcagua een gemakkelijke berg om te beklimmen, wanneer hij vanuit het noorden wordt benaderd via de "normale route". Op deze route is geen echt klimmen nodig, maar de effecten van de grote hoogte zijn zwaar. De luchtdruk is op de top 40% van het zeeniveau. Het record voor de normale, noordelijke route is 5 uur en 45 minuten, behaald in 1991. De routes naar de piek via de zuidelijke en zuidwestelijke bergkammen zijn zwaarder en de zuidelijke klim wordt als zeer zwaar beschouwd.
De eerst bekende beklimming was in 1897 door een expeditie onder leiding van de Brit Edward Fitzgerald. De top werd voor het eerst bereikt door de Zwitser Matthias Zurbriggen op 14 januari en een paar dagen later door twee andere expeditieleden. Deze beklimmingen werden ondernomen vanuit Puenta del Inca in het zuiden op een hoogte van 2.924 m. Op deze route werden later schuilhutten gebouwd tot op 6.400 m.
De zuidelijke kam die meer moeilijkheden oplevert werd voor het eerst beklommen in 1953 en de zuidzijde pas in 1954. Aan de voet van de zuidzijde ligt op 4.150 m hoogte de Uspallatapas waar een tunnel van de Trans-Andes spoorweg doorheen loopt, alsook de weg van Buenos Aires naar Santiago in Chili.
Overig gebruik van de naam Aconcagua.
De Aconcagua is ook de naam van een rivier die door centraal Chili loopt en uitmondt bij Concón in de Grote Oceaan. De vallei waar de rivier doorheen loopt, wordt de Aconcaguavallei genoemd.
Aconcagua is ook een provincie van Chili, gelegen ten noorden van Santiago in het overgangsgebied tussen de woestijn en de Matorral met zijn oorspronkelijke struikvegetatie. De hoofdstad is San Felipe. Het is een gebied met bevloeiingslandbouw (graan, fruit en wijn) en veeteelt.
Aconcagua is ook de bijnaam van Astor Piazzolla's concerto voor bandoneon en orkest, geschreven in 1979. Deze naam werd gegeven door de uitgever Aldo Pagani omdat "Dit de piek is van Astor Piazzolla's oeuvre..."

</doc>
<doc id="19926" url="https://nl.wikipedia.org/wiki?curid=19926" title="Wies Moens">
Wies Moens

Aloisius (Wies) Cesar Antoon Moens (Sint-Gillis-bij-Dendermonde, 28 januari 1898 – Geleen, 5 februari 1982) was een Vlaams letterkundige en een activist binnen de Vlaamse Beweging.
Levensloop.
Moens werd te Dendermonde geboren als zoon van een bakker. Hij was het enige kind van Karel "Charles" Moens en Johanna Moreels. Hij liep school aan het Heilige Maagdcollege in Dendermonde. Daar kwam hij onder invloed van de Vlaamse Beweging via studentengilde "Jong maar moedig" en via de "Vlaamsche Bond".
Van 1916 tot 1918 studeerde hij Germaanse filologie aan de door de Duitse bezetter vernederlandste universiteit van Gent. Hij werd na de Eerste Wereldoorlog wegens zijn rol als activist tot een gevangenisstraf van vier jaar en een geldboete veroordeeld. De Vereniging van Vlaamse letterkundigen verzocht om zijn vrijlating, en Vlaamse intellectuelen stuurden een petitie rond. Op 5 maart 1921 kwam Moens vrij onder voorwaarden. Hij vervulde zijn dienstplicht en trad in 1922 in het huwelijk. Wies Moens kreeg daarna bekendheid als een gewaardeerd spreker, vertaler en dichter. Zijn expressionistische gedichten verschenen in het tijdschrift "Ruimte", waarin ook Paul van Ostaijen publiceerde. Met Van Ostaijen had hij kennisgemaakt dankzij de tijdschriften "Aula" en "De Goedendag". Daarnaast was hij actief als secretaris van het Vlaamsche Volkstooneel, en als journalist.
In zijn vroege werken koesterde Moens de verwachting van een betere samenleving, die zou steunen op internationale solidariteit, pacifisme, religieuze waarden en sociale gelijkheid. Opvallend is dat zijn lyriek hier nooit bitterheid toont. Zo is het hoofdthema van "De Boodschap" (1920) zijn liefdevol vertrouwen in God en de mensen.
Moens werd in 1926 politiek actief in de Vlaamse Frontpartij. Zijn politieke voorkeur beïnvloedde daarna zijn literair werk. De neerlandicus Fernand Lodewick verwoordde het als volgt: "Wies Moens' ijveren voor de Grootnederlandse gedachte ging gepaard met een groeiende voorkeur voor een fascistische levenshouding, waardoor zijn latere 'verzen' verwerden tot politieke pamfletten." Voor de algemene verkiezingen van 1929 was hij kandidaat in het arrondissement Gent-Eeklo, maar werd niet verkozen. In 1928 stichtte hij mee het "Algemeen Vlaams Nationaal Verbond" en in 1931 was Moens een van de oprichters van het fascistische "Verbond van Dietse Nationaal-Solidaristen" (Verdinaso). In 1934 stapte hij uit deze beweging omdat het Verdinaso met de 'nieuwe marsrichting' ook Walen en Luxemburgers wilde opnemen. Hij werd een onafhankelijk theoreticus van het nationalisme, en publiceerde in het door hem opgerichte tijdschrift "Dietbrand". 
Tijdens de Tweede Wereldoorlog stelde hij zich bij het begin van de bezetting kandidaat om inspecteur van de openbare bibliotheken te worden: een goed betaalde job die veel vrije tijd liet. Hij kreeg de steun van de Duitsers, maar secretaris-generaal Marcel Nyns verzette er zich tegen en benoemde Gerard Walschap op de te begeven functie. Moens werd toen directeur van de Nederlandstalige uitzendingen van de door de Duitse bezetter in het leven geroepen Zender Brussel. Eind 1943 diende hij zijn ontslag in omdat de zender steeds meer onder invloed kwam van de Algemeene SS-Vlaanderen en van de DeVlag. 
In 1947 werd hij bij verstek ter dood veroordeeld wegens collaboratie met Duitsland. Hij was in 1944 gevlucht naar Geleen in Nederlands Limburg waar hij de rest van zijn leven doorbracht. Hij werd er directeur van de Volkshogeschool en leraar Nederlandse letterkunde in een college. In 1968 weigerde hij principieel gebruik te maken van de genademaatregel. Hij bleef tot zeer hoge leeftijd poëzie schrijven. Hij ligt begraven op het kerkhof van Neerbeek onder een grafsteen, geïnspireerd op het Heldenhuldezerkje ontworpen door Joe English, die moet herinneren aan de Eerste Wereldoorlog.
Wies Moens trouwde in 1922 met Margareta Tas, maar het huwelijk bleef kinderloos. Zijn twee bekende peetkinderen zijn Vlaams Belangpolitica Marijke Dillen en de Dendermondse Margareta Vander Cruyssen (familie en genoemd naar zijn echtgenote).
Vormingsinstituut.
Op 27 juli 1983 werd het "Vormingsinstituut Wies Moens" gesticht, gericht op studie en vorming in het algemeen, en op het bevorderen van de studie van Moens en zijn werken in het bijzonder. De voornaamste stichter en gangmaker was Edwin Truyens, advocaat en actief in allerlei Vlaamse organisaties.

</doc>
<doc id="19927" url="https://nl.wikipedia.org/wiki?curid=19927" title="Bouwkunde">
Bouwkunde

Bouwkunde omvat de wetenschappelijke kennis en techniek met betrekking tot het bouwen van alles wat voor bewoning of huisvesting van mensen en hun bedrijvigheden bedoeld is.
Het kan ook de naam zijn van een opleiding.
Direct gerelateerd hieraan (en bij sommige opleidingen binnen één collegeprogramma) is de stedenbouwkunde.
Onderwerpen in de bouwkunde.
In de bouwkunde komen (niet limitatief) de volgende onderwerpen aan de orde:
Onderwerpen in de stedenbouwkunde.
In de stedenbouwkunde komen de volgende onderwerpen aan de orde:
Richtingen.
Er bestaan binnen de bouwkunde een aantal richtingen waarin men werkzaam kan zijn:
Beroepen en opleidingen.
Het brede scala aan bovengenoemde studierichtingen leidt op voor zeer uiteenlopende bouwkunde-gerelateerde beroepen: van uitvoerend timmerman tot architect of directeur, van opperman tot constructeur. De opleidingen zijn continu in ontwikkeling, afhankelijk van wat er door de markt (de werkgever) gevraagd wordt. Zo zijn er bijvoorbeeld bouwkundeopleidingen die meer gericht zijn op gebruik en 'gezondheid' van gebouwen (zie Sickbuildingsyndroom) dan op techniek; daarnaast bestaan er combinatieopleidingen bouwkunde-civiele techniek. Binnen de bouwkunde-gerelateerde opleidingen bestaan bovendien verschillende niveaus:
Speciaal onderwijs.
In het speciaal (Nederland) of buitengewoon (Vlaanderen) onderwijs worden de zuiver manuele beroepen aangeleerd: handlanger, vloerder, dakwerker e.a.
Vmbo of bso.
vmbo of bso — specialisatie als vakman in verschillende richtingen, zoals elektrotechniek, mechanische techniek of bouwtechniek.
Mbo of tso.
mbo of tso — meer theoretische kennis en daardoor meer beroepskeuze: CAD-tekenaar, aannemer, uitvoerder.
Hogeschool.
Hogeschool (Nederland) of niet-universitair hoger onderwijs (België) (vervolg op aso/tso, mbo of havo/vwo) — Nederlandse hogescholen bieden in kader van de Bologna-overeenkomst opleidingen aan die de student recht geeft op de titel Bachelor of Engineering (B Eng) in plaats van de vroegere ingenieurstitel (ing.). Men mag er in Nederland nog steeds ook voor kiezen om de Nederlandse titel Ingenieur (ing.) vóór de eigen naam te zetten. Bijvoorbeeld ing. A.S. de Vries. Beide titels tegelijk gebruiken kan niet.
Hiermee kan men een leidinggevende functie binnen een aannemersbureau, ingenieursbureau, architectenbureau of een overheidsinstelling vervullen.
Na de technische scholing aan een van bovenstaande opleidingen kan men zich verder specialiseren. Een bijzonder traject in Nederland is MTS of havo/vwo-HTS-Academie van Bouwkunst, die toegang geeft tot het vak van architect. Het academieonderwijs kent uiteraard een andere invalshoek dan het wetenschappelijk onderwijs (TU Eindhoven of TU Delft).
Universitair onderwijs.
Universiteit — De technische universiteiten bieden opleidingen aan tot Bachelor en Master of Science (BSc en MSc) met daarbij de titel ingenieur (ir.), welke alleen in Nederland officieel is. Het afronden van een bachelor- of masterstudie bouwkunde of civiele techniek aan de universiteit geeft recht op het voeren van de titel ingenieur (ir.). Het resultaat van deze studie is tegenwoordig ook de internationale titel Bachelor of Science - BSc of Master of Science - MSc. Deze internationale titel wordt achter de naam gevoerd, het Nederlandse ir. voor de naam. Bijvoorbeeld A.S. de Vries, BSc. Beide titels tegelijk gebruiken kan niet.
Sinds 2014 is het als afgestudeerde aan de universitaire opleiding bouwkunde (bachelor en master) niet meer mogelijk meteen de beschermde titel "architect" aan te vragen. Op grond van de Wet op de architectentitel (WAT) is de beroepservaringperiode (BEP) verplicht gesteld voor iedereen die na 31 december 2014 afstudeert in een van de vakdisciplines architectuur, stedenbouw, tuin- en landschapsarchitectuur of interieurarchitectuur en zich wil inschrijven in het architectenregister. Dit betekent dat je na je studietijd eerst nog een beroepservaringperiode moet volgen voordat je je in het architectenregister kunt registreren.

</doc>
<doc id="19928" url="https://nl.wikipedia.org/wiki?curid=19928" title="Ramanspectroscopie">
Ramanspectroscopie

Ramanspectroscopie is een spectroscopische techniek die gebruikt wordt in vele domeinen, waaronder de vastestoffysica en de scheikunde, om vibraties en rotaties in een systeem te bestuderen. Een alternatief voor ramanspectroscopie wordt geboden door infraroodspectroscopie (IR). Beide spectroscopische technieken geven een signaal waarmee de verschillen in energieniveaus van de vibraties en rotaties gemeten worden. Echter, daar waar IR-spectroscopie gebaseerd is op de absorptie van infraroodlicht, is ramanspectroscopie gebaseerd op inelastische verstrooiing ofwel ramanverstrooiing van monochromatisch licht. Doordat raman- en infraroodspectroscopie gebaseerd zijn op verschillende effecten is de informatie complementair: sommige trillingen waarvoor de infraroodspectroscopie geen informatie kan geven vanwege symmetrie, kunnen in ramanspectroscopie wel worden gezien, en andersom. Om de trillingswijzen van een ingewikkeld molecuul goed te begrijpen is het dus aan te bevelen beide technieken toe te passen en te vergelijken. Bij ramanspectroscopie wordt een laser als lichtbron gebruikt in het zichtbaar licht, ultraviolet of nabij-infrarood.
Inelastische verstrooiing van licht vormt de basis van ramanspectroscopie. Deze inelastische verstrooiing is een fysisch effect waarbij het licht een energieverschuiving ondergaat tijdens het strooien. Dit effect noemt men het "ramaneffect", naar de ontdekker, de Indiase wetenschapper Sir Chandrasekhara Venkata Raman. Raman ontdekte het effect in 1928 en won hiervoor in 1930 de Nobelprijs voor Natuurkunde. Pas na de ontwikkeling van de laser werd ramanspectroscopie populair.
De grootteorde van de energieën die voor ramanspectroscopie een rol spelen zijn gelijk aan die in de infraroodspectroscopie. Ook de eenheid "reciproke centimeters" of "golfgetallen" wordt in beide velden gebruikt om de energie aan te geven. Deze eenheid geeft het aantal golven weer en loopt van ongeveer 150 cm−1 tot 4000 cm−1, hoewel het gebied onder 1850 cm−1 het meest gebruikt wordt. De effectief gebruikte energieën verschillen van toestel tot toestel en soms zelfs van experiment tot experiment.
Ramanspectroscopie op moleculaire schaal bekeken.
Moleculen kunnen beschouwd worden als grote positieve kernen waaromheen zich een ijle en vervormbare elektronenwolk bevindt. De atomen binnen de moleculen zijn niet gebonden aan vaste posities en zullen vibreren, roteren en over elkaar schuiven. De vibraties en rotaties vervormen de elektronenwolk van het systeem. Licht is een vorm van elektromagnetische straling en bevat behalve een magnetische component ook een elektrische component. Aangezien dit elektrische veld oscilleert, zal het ingestuurde laserlicht de elektronenwolk van de moleculen periodiek vervormen.
Doordat zowel de moleculaire vibraties als het elektrische veld van het licht, de elektronenwolk periodiek vervormen, kunnen beide interageren. Indien de polariseerbaarheid van het belichte molecuul verandert tijdens een vibratiebeweging kan er energie tussen het molecuul en het licht uitgewisseld worden. Deze hoeveelheid energie die uitgewisseld wordt, komt perfect overeen met het verschil in energie tussen twee vibratieënergieniveau's in het molecuul. Wanneer er geen energie-uitwisseling optreedt en het uittredende licht dus dezelfde energie heeft als het invallende licht, spreekt men van rayleighverstrooiing. Als het molecuul echter energie opneemt ten opzichte van de binnentredende bundel spreekt men van stokesverstrooiing, terwijl energieafgifte door het molecuul antistokesverstrooiing genoemd wordt.
Rayleighstraling is zeer intens; de stokesstraling is intenser dan de antistokesstraling. Deze energie-uitwisseling geeft informatie over de bindingen in de moleculen, net als infraroodspectroscopie.
Deze energieverschillen worden experimenteel gemeten door het verschil van de energie tussen het uitgezonden foton en de energie van de ingestuurde fotonen te meten. De waarde van het gemeten energieverschil is echter onafhankelijk van het feit of het gaat om opname of afgifte van de energie (enkel afhankelijk van de vibraties van de bestudeerde moleculen). Hierdoor zal het ramanspectrum symmetrisch zijn ten opzichte van de rayleighband. De intensiteiten van de banden zijn echter evenredig met het aantal bestraalde moleculen in de begintoestand. Uit de Boltzmann-verdeling volgt dat er altijd meer moleculen zich in een lagere energietoestand bevinden dan in een hogere energietoestand (afwijkingen kunnen optreden als de ontaarding van de hogere energietoestand groter is, of bij populatie-inversie, zoals wordt gebruikt in lasers). Het gevolg is dat de intensiteit van het stokesspectrum groter is (bekijk de energie van de vibratieniveaus bij het begin en einde):
De mate waarin men de elektronenwolk kan vervormen noemt men de polariseerbaarheid: hoe groter de polariseerbaarheid, hoe gemakkelijker interactie tussen de moleculen en licht optreedt en hoe sterker het "ramaneffect".
Instrumentatie.
In een typisch experiment wordt een monster bestraald met een laser. Echter, elke optische component van de spectrometer heeft een ramanspectrum (al worden deze bij de productie van de spectrometer zo gekozen dat de ramanspectra van de optische componenten zo klein mogelijk zijn). Daarom wordt net voor de bestraling van het monster de gewenste lasergolflengte gefilterd van reeds opgetreden ramanverstrooiing en van eventuele andere aanwezige lasergolflengten. Deze filtering wordt uitgevoerd met een speciale monochromator en meer recentelijk met zogenaamde notch filters.
Het licht dat vervolgens door het monster verstrooid wordt, wordt opgevangen met behulp van een grote lens. Het licht kan onder verschillende hoeken worden opgevangen, bijvoorbeeld onder een hoek van 90 graden of 180 graden (backscatteringgeometrie). Bij backscatteringgeometrie wordt het verstrooide licht opgevangen door dezelfde lens die het laserlicht op het monster focuseert. Via een speciale spiegel wordt het ingestuurde licht dan gescheiden van het verstrooide licht.
Het "ramaneffect" is echter een inherent zwak effect. Slechts 1 op 106 tot 1 op 108 ingestuurde fotonen zal een energieverschuiving ondergaan. Hierdoor heeft het overgrote deel van het opgevangen licht nog steeds dezelfde energie als het ingestuurde licht en bevat dus geen informatie. Door deze grote hoeveelheid oninteressante fotonen bestaat het gevaar dat de detector reeds verzadigd wordt voordat een signaal gemeten kan worden. Daarom verwijdert een zogenaamde band-reject-filter de golflengten dicht bij de lasergolflengte, het signaal dat wordt veroorzaakt door elastische verstrooiing. De overgebleven golflengten (veel zwakkere signalen) worden via een tralie (ook rooster genoemd) gescheiden en op een detector opgevangen.
De scheiding van de oninteressante elastische en de veel zwakkere inelastische strooistraling was vroeger het grootste probleem van de ramanspectroscopie. Dit speelt vooral wanneer men naar kleine verschuivingen van minder dan 200 cm−1 op zoek is. Vaak worden hiervoor holografische tralies gebruikt, en een aantal opeenvolgende dispersie-stappen. Men moest het licht niet eenmaal maar soms wel driemaal door een monochromator sturen en ervoor zorgen dat het instrument zo is uitgelijnd dat de elastisch verstrooide Rayleigh-straling de uiterst gevoelige detector niet bereikt. Men kan dit probleem goed vergelijken met het observeren van de corona van de zon. Dat werkt het beste bij een totale zonsverduistering, wanneer het directe zonlicht dat vele malen sterker is dan dat van de corona, geblokkeerd wordt door de maan. Technologische vernieuwingen in rooster en detector zorgden ervoor dat een dergelijke optiek niet meer nodig blijkt, waardoor ramanspectrometers kleiner en handelbaarder werden. Een rooster scheidt het licht nu in de verschillende golflengte waaruit het bestaat die allen gezamenlijk op een CCD-detector opgevangen en geanalyseerd worden.
Net als bij IR-spectroscopie is het vaak niet nodig om alle details van het spectrum te begrijpen om toch van het spectrum nuttig gebruik te kunnen maken. Vaak gebruikt men het spectrum bijvoorbeeld om te identificeren wat voor soort functionele groepen de (onbekende) molecule bezit. Ramanspectroscopie wordt dan ook vaak voor dit soort analytische doeleinden toegepast.
Typische opzet.
Tegenwoordig hebben veel ramanspectrometers een diodelaser en wordt het laserlicht via glasvezels getransporteerd. De toestellen zijn veelal modulair, maar in een typische opzet van het toestel volgt het licht een weg via:
Varianten van ramanspectroscopie.
Van ramanspectroscopie zijn er verschillende varianten ontwikkeld. Deze technieken hebben alle hun eigen karakteristieken en werden ontworpen dan wel ontwikkeld met het oog op een hoger ramansignaal ten opzichte van dispersieve ramantoestellen of FT-ramantoestellen (FT: fouriertransformatie).
Resonantie ramanspectroscopie.
Anders dan bij infraroodspectroscopie is de lichtbron in het algemeen monochromatisch, namelijk een laserstraal met een vaste golflengte. Men kan met andere woorden deze golflengte tot op zekere hoogte kiezen. Echter, kwaliteitsvolle, degelijke en betrouwbare lasers met een willekeurig instelbare golflengte bestaan nog niet. Lasers met een regelbare golflengte bestaan wel, zoals kleurstoflasers en OPO/OPA systemen maar zij zijn vaak erg onderhoudsintensief, en/of hebben een lage, dikwijls instabiele, lichtopbrengst.
De keuze van een andere golflengte kan tot drastische verandering in het ramanspectrum leiden, vooral als men een golflengte kiest die geabsorbeerd wordt door het monster. Dit is het geval wanneer de energie van de invallende lichtbundel ongeveer overeenkomt met het energieverschil tussen twee elektronische energieniveaus in de bestraalde molecule. Men spreekt dan van "resonantieramanspectroscopie". In deze techniek worden een beperkt aantal trillingswijzen veel intenser in het spectrum, vooral als zij van atomen komen die ook bij het absorptieproces betrokken zijn.
SERS (Surface Enhanced Raman Scattering).
In de jaren zeventig is min of meer bij toeval ontdekt dat wanneer moleculen geadsorbeerd worden op een ruwe drager van zilver of goud (enige andere metalen vertonen dit effect in mindere mate), er een enorme versterking van het ramansignaal plaatsvindt. Dit betekent dat de gevoeligheid van de techniek een grote stap voorwaarts maakte, maar tegenwoordig is het nog steeds niet duidelijk hoe het 'magische' zilvereffect precies werkt. Wel is duidelijk dat er waarschijnlijk twee factoren zijn. Ten eerste hebben zilver en goud iets gemeen: zij zijn bijzonder goede geleiders die een plasmafrequentie hebben in het nabij ultraviolette of zichtbare gebied. De voornaamste bijdrage tot de versterking komt waarschijnlijk van een (dankzij de ruwheid) gelokaliseerde plasmonresonantie, waardoor als het ware het foton enige tijd opgebotteld wordt. Voor een molecuul in die bottel wordt de kans tot het ondergaan van een ramanproces daardoor vele malen groter. Een tweede bijdrage komt mogelijk van de chemisorptie van een molecule aan het zilver oppervlak waardoor de elektronentoestanden van de molecule zich vermengen met die van het zilver. 
SERS kan ook gecombineerd worden met het effect van resonantie, en hiermee ontstaat "SERRS (Surface Enhanced Resonance Raman Scattering)". Indien de intensiteitsverhogende effecten van beide technieken worden gecombineerd, is hiermee zelfs detectie van één enkele molecule met behulp van ramanspectroscopie mogelijk geworden.
Historisch overzicht.
Het ramaneffect werd door de Oostenrijkse natuurkundige Adolf Gustav Smekal in 1923 voorspeld en voor het eerst in de praktijk waargenomen door de Indische wetenschapper Chandrasekhara Venkata Raman in 1928. Hij deed deze ontdekking met hulp van gefilterd zonlicht, dit omdat er in de jaren 1920 nog geen monochromatische lichtbronnen bestonden. Raman gebruikte daarom een gekleurde filter als monochromator, en het menselijk oog als detector. De eerste experimenten werden uitgevoerd door visuele observatie van gefocusseerd zonlicht. Veel later werden ramanspectra bekomen met een kwikboog als lichtbron en geregistreerd op fotografische film. Door de atoomemissielijnen van kwik te gebruiken, werd voor het eerst gebruikgemaakt van echt monochromatisch licht en was dan ook een veel beter signaal meetbaar.
Ramanspectroscopie werd een gespecialiseerde nichetechniek in de jaren 1940. Infraroodspectroscopie, waarmee vergelijkbare informatie te verkrijgen is, was toen veel toegankelijker en goedkoper. De uitvinding van fotomultipliers zorgde daarentegen voor een verbeterde accuratesse en gebruiksgemak van ramanspectrometers. Daarna werden de eerste commerciële ramanspectrometers geïntroduceerd in 1953. Lasers die veel beter presteerden, vervingen de kwikboog als lichtbron in de jaren 1960. In de jaren 1970 werd ramanmicroscopie geïntroduceerd. Bij deze techniek wordt het laserlicht op een speciale manier door een microscoop geleid en kan men via de objectieven van de microscoop visueel zien welk oppervlak men bemonstert. Door gebruik te maken van een confocaal lenzensysteem werd het mogelijk om oppervlakken kleiner dan 1 μm² en volumes kleiner dan 1 μm³ te analyseren. Halfweg de jaren 1980 traden er enkele onafhankelijke ontwikkelingen op die de productie en kwaliteit van de componenten van ramanspectrometers ten goede kwamen. Door de enorme instrumentele vooruitgang sinds halfweg de jaren 1980, kunnen ramanspectra veel sneller gecollecteerd worden en zijn de toestellen tevens compacter en nauwkeuriger geworden. Hierdoor zijn meer veeleisende toepassingen mogelijk geworden.
Toepassingen.
Ramanspectroscopie kan gebruikt worden om de structuur van moleculen op te helderen of de samenstelling van een mengsel te achterhalen. Verder wordt de techniek in de scheikunde veel gebruikt als aanvulling op en volwaardig alternatief van infraroodspectroscopie voor de analyse van mengsels. Zeker in combinatie met chemometrie wordt ramanspectroscopie een krachtige techniek voor productherkenning en analyse van de samenstelling.
Toepassingen in het onderzoek.
Sinds begin de jaren 1980 is er enorme vooruitgang in de instrumentatie. Er wordt dan ook steeds meer onderzoek gedaan om ramanspectroscopie te gebruiken bij de herkomstherkenning van kunstvoorwerpen en als snelle analysemethode voor biologische materialen in de farmacie en microbiologie. Typische voorbeelden van dergelijke recente onderzoeksprojecten zijn de herkenning van bijvoorbeeld prostaatkanker of soortherkenning van micro-organismen.
In de vastestoffysica wordt ramanspectroscopie gebruikt om materialen te karakteriseren. Bovendien kan men er ook de temperatuur van een monster of de oriëntatie te bepalen.
Net zoals in losse moleculen, zijn er in vaste stoffen karakteristieke fononen die het monster kunnen helpen identificeren. Ook kan met behulp van ramanspectroscopie een beeld worden gevormd van andere laagfrequente modes in de vaste stof, zoals plasmonen, magnonen en aangeslagen supergeleidende toestanden.
Ramanverstrooiing door een kristal geeft informatie over de oriëntatie van het kristal. De richting van de polarisatie van de ramanverstrooiing kan samen met de kristalstructuur worden gebruikt om de richting van het kristal vast te leggen.
Ramanspectroscopie wordt gebruikt voor de eiwitanalyse omdat de frequentie van de amide-banden informatie geeft over aanwezigheid en hoeveelheid van structurele elementen zoals de α-helix en β-plaat.
Toepassingen in de industrie.
De grote doorbraak in onderzoekstoepassingen trad op in de jaren negentig van de twintigste eeuw. Vermits de ontwikkeling van een theoretisch onderzoek in een commerciële toepassing destijds gemiddeld zo'n vijftien jaar duurde, begon men ramanspectroscopie in de eerste jaren van de eenentwintigste eeuw industrieel te gebruiken in niet meer verwaarloosbare proporties. Enkele voorbeelden:

</doc>
<doc id="19929" url="https://nl.wikipedia.org/wiki?curid=19929" title="Raman-spectroscopie">
Raman-spectroscopie



</doc>
<doc id="19930" url="https://nl.wikipedia.org/wiki?curid=19930" title="Rob Out">
Rob Out

Robert Simon (Rob) Out, geboren als Simon Out (Amsterdam, 4 maart 1939 – Laren NH, 25 december 2003), was een Nederlandse diskjockey bij zeezender Radio Veronica en daarna (programma)directeur van diezelfde omroep. Een bekend programma van hem was "Goud van Out".
Biografie.
Rob Out werkte vanaf begin jaren zestig eerst als verkoper in een platenwinkel, werd hoofdredacteur van het blad Muziek Parade en begon als diskjockey bij de NCRV met het programma "Op tienertoeren". In 1961 was hij enkele maanden "Bob" van het duo Bob en Brenda dat een programma presenteerde bij Veronica. In 1965 greep hij de kans om echt bij Veronica te beginnen, dat toentertijd nog als piratenstation vanaf zee opereerde. Hij had bij de NCRV steeds problemen met de technicus: "Ik schreeuwde nogal hard, waardoor de meters altijd in het rood stonden." Bij Veronica kon hij zo veel lawaai maken als hij zelf wilde.
In 1970, na het gedwongen vertrek van Jan van Veen, mocht Out zich programmaleider noemen. Nadat in Nederland in 1974 het Verdrag van Straatsburg werd geratificeerd moest Radio Veronica de uitzendingen vanaf zee staken. Op 31 augustus 1974 sprak Out vanaf het schip van de piratenomroep Veronica de laatste woorden uit: "Bij het afscheid nemen van Veronica sterft ook de democratie een beetje. Dat spijt mij. Voor Nederland." Zes weken later was hij alweer te zien bij de TROS, maar het tv-programma "Ons kent Ons" werd spoedig wegens gebrek aan succes stopgezet.
Onder leiding van Out, die intussen door een netwerk van bv's behoorlijk wat geld had verdiend, keerde op 1 januari 1976 Veronica terug, ditmaal als aspirant-omroep in het publieke bestel.
Toen Veronica een officiële omroep werd met radio- en televisieprogramma's werd hij directeur van de Veronica Omroep Organisatie. Out wist van Veronica de grootste omroep te maken, met meer dan een miljoen leden. Hij stond dan ook te boek als "Mr. Veronica". Aantijgingen over een snel en wild leven met veel drank, drugs en vrouwen op de Gooise matras ontkende hij ten stelligste: "Mensen die me kennen weten dat het larie is. Niemand heeft het ooit hard kunnen maken." Wel liet hij ooit in een interview optekenen: "Oud met een d word ik niet waarschijnlijk, gezien de grote hoeveelheid koffie en sigaretten die ik consumeer, en de geringe hoeveelheid slaap die ik geniet." Keerzijde van zijn impulsieve en enthousiaste persoonlijkheid was, dat hij zich ontpopte als een tiranniek leider; hij hield alle touwtjes strak in handen en duldde geen tegenspraak. In het op 28 augustus 1976 door de Haagse Post gepubliceerde artikel 'Veronica: het schrikbewind van Rob Out' schrijft journalist Michiel Berkel dat Out een personeelslid, dat zojuist 36 uur achtereen in touw was geweest, op staande voet ontsloeg omdat ze geen pakje sigaretten voor hem wilde halen. Ook bekende namen als Henk Terlingen en John de Mol moesten het veld ruimen. Schertsend werd zijn organisatie de "Veronica Ontslag Organisatie" genoemd. Out erkende dat hij fouten heeft gemaakt en verweerde zich met de woorden: "Ik ben té creatief om als een simpele manager achter mijn bureau te zitten. In mijn enthousiasme vergeet ik weleens de mensen die daar onmiddellijk bij betrokken zijn in te schakelen. Dan voelen ze zich soms overruled."
Out bedacht de slogan "Je bent jong en je wilt wat". Zijn kracht werd gezien in het feit dat hij snel beslissingen kon nemen over de aankoop van programma's en gewaagde concepten als de PinUp Club niet schuwde.
Gaandeweg trok hij zich terug uit de organisatie, al gaf hij later aan spijt te hebben gehad van die keuze, omdat het na zijn vertrek slecht ging met Veronica.
Out overleed in 2003 op 64-jarige leeftijd na een lang ziekbed. De laatste jaren van zijn leven leidde hij een teruggetrokken bestaan. Zijn weduwe Marion Out-De Jager overleed onverwachts op 19 april 2010 op 63-jarige leeftijd in haar woonplaats Laren. Hun dochter Birgit overleed op 8 oktober 2012 op 45-jarige leeftijd aan de gevolgen van kanker.
Muzikale carrière.
Onder de artiestennaam "Egbert Douwe" bracht Out in maart 1968 een muzieksingle op de markt met de titel "Kom uit de bedstee mijn liefste", samen met Peter Koelewijn. Het is een parodie op "Come to my bedside" van Eric Andersen. Hij haalde hiermee de eerste plaats in de Nederlandse Top 40. In november 1968 had hij nog een bescheiden hitje met "Vader is de dader". Deze single werd opgenomen met het kinderkoor "De Ockenburgertjes".
Hij werkte in 1969 mee aan het gelegenheidstrio Los Piratos (Lex Harding, Out en Jan van Veen) dat een alarmschijf en een minihit scoorde met "Wij zijn piraten", een cover van het nummer "Na na na hey hey kiss him goodbye" van Steam. De song verscheen nogmaals op single in 1971, toen ingezongen door Peter Koelewijn en geheten "Na na na hey hey" van Tribune en nogmaals uitgebracht als "Whoopy whistle" van Los Piros.
In 1974 maakte hij met dochter Birgit onder de naam Rob &amp; Birgit een single "Papa wat gebeurt er", geproduceerd door Frank Jansen (Bovema) en geschreven door Dimitri van Toren, die de Tipparade haalde.
Lp-uitgaven.
In 1971 werd een elpee uitgebracht: "Goud van Out" (Columbia Records). Samenstelling Rob Out en Adje Bouman. De opbrengsten gingen naar Stichting Eemeroord (een instelling voor mensen met een verstandelijke beperking, in Baarn). Het album behaalde de hoogste hitnotering: datum van binnenkomst: 18 december 1971; hoogste notering: 1; aantal weken: 10.
1972: "Goud van Out Deel 2" (Columbia Records). Een vervolg op het album uit 1971, ook weer samengesteld door Rob Out en Adje Bouman. De opbrengsten gingen andermaal naar de Stichting Eemeroord. Ook weer een hitnotering, nu wat lager: datum van binnenkomst: 1 april 1972; hoogste notering: 8; aantal weken: 8. Naast deze en de bovenstaande elpee "Goud Van Out" werd er door EMI/Bovema later ook nog een elpee "Goud Van Oud" uitgebracht, terwijl Polydor het nog eens dunnetjes overdeed met "Goud Van Oud, Volume 1, 2 en 3".

</doc>
<doc id="19931" url="https://nl.wikipedia.org/wiki?curid=19931" title="Emmanuel Hiel">
Emmanuel Hiel

Emmanuel Hiel, soms ook wel aangeduid als "Emanuel Hiel" (Sint-Gillis-bij-Dendermonde, 30 mei 1834 - Schaarbeek, 27 augustus 1899) was een Vlaams dichter en schrijver.
Hiel liep school in zijn geboorteplaats. Hij opende een boekhandel, uitsluitend voor de 'Vlaamsche taal' wat in die periode bepaald moedig was. Hij schreef en vertaalde vele liederen en was schrijver van symfonische gedichten. Zijn boekhandel ging echter failliet en hij werd tolbeambte te Brussel en daarna ambtenaar bij het ministerie van Binnenlandse Zaken. In 1869 werd hij bibliothecaris van het Koninklijk Nijverheidsmuseum en was ondertussen ook hoogleraar in de Nederlandse voordracht bij het Koninklijk Conservatorium te Brussel geworden.
Hiel had grote invloed op de West-Vlaamse toondichter Peter Benoit (1834-1901), die op zijn beurt een invloedrijke ijveraar was voor de volkse eigenheid van Vlaanderen dat een moeilijke tijd doormaakte om zijn cultuur levendig te houden.
Peter Benoit sprak als volgt over zijn medewerker Hiel: "Hij laat mij veel te doen over. Hij verheft mij op eenen berg, werpt mij in eenen afgrond en zegt: Trek er U nu maar uit zooals gij kunt! Dat prikkelt mij, spoort mij aan en doet de tonen en noten mij uit alle poriën zijpelen!"
Hiel was lid van de vrijmetselaarsloge "Les Amis Philanthropes" in Brussel. Hiel behoorde ook tot de kring van vooruitstrevende, Vlaamsgezinde en vrijzinnige Brusselse liberalen in de tweede helft van de 19e eeuw. Net als Karel Buls, Michiel Van der Voort, Charles De Coster, Eugène Van Bemmel, Armand de Perceval was hij lid van "Vlamingen Vooruit!". In 1873 werd met financiële en logistieke steun van "Les Amis Philanthropes" onder impuls van Hiel de eerste Brusselse Willemsfondsafdeling opgericht. In 1879 richtte Hiel de afdeling Schaarbeek-Sint-Joost op. "Het Willemsfonds Schaarbeek-Evere" heet vandaag nog steeds de "Emanuel Hielafdeling". Hiel was ook politiek geëngageerd bij de Liberale Partij. Hiel was kortstondig gemeenteraadslid in Schaarbeek. Hij werd ook gevraagd om te zetelen in de gemeentelijke commissie belast met het vertalen van de Franstalige naamborden en pleinen om er tweetalige borden van te maken. Ook burgemeester Karel Buls vroeg Hiel een gelijkaardige oefening voor de straatnaamborden in Brussel (stad) te maken.
Emmanuel Hiel was een opgemerkt figuur in Schaarbeek. In tal van spotprenten in Brusselse kranten wordt zijn reputatie als caféganger in de verf gezet. Hij overleed op 65-jarige leeftijd in Schaarbeek. Op het Poggeplein werd in 1907 een buste van Hiel ingehuldigd. Een beeld van kunstenaar Emile Namur. Er werd een straat in de buurt van het gemeentehuis naar hem genoemd en er staat een gedenkplaat aan zijn huis in Schaarbeek op de Maarschalk Fochlaan, nabij het gemeentehuis. Het Koninklijk Atheneum van Schaarbeek kreeg ook zijn naam. Ook in Ronse, Gent, Knokke en zijn geboortegemeente Sint-Gillis-bij-Dendermonde zijn er straten vernoemd naar hem.
Zijn patriottische liederen (o.a. Belgenland en Eer Belgenland) werden gewaardeerd.

</doc>
<doc id="19933" url="https://nl.wikipedia.org/wiki?curid=19933" title="Compact Disc - Read Only Memory">
Compact Disc - Read Only Memory



</doc>
<doc id="19934" url="https://nl.wikipedia.org/wiki?curid=19934" title="Berg (landvorm)">
Berg (landvorm)

Een berg is een landvorm die uit een beperkt gebied bestaat dat duidelijk hoger is dan de omgeving. De flanken van een berg bestaan uit meer of minder steile hellingen en het reliëf op en rondom de berg is groot. Een berg is in het algemeen hoger en steiler dan een heuvel, maar er bestaat geen vaste definitie voor het onderscheid tussen de twee. Soms wordt de definitie aangehouden dat een berg zich meer dan 200 à 300 meter boven zijn omgeving verheft, een kleinere verheffing wordt dan een heuvel genoemd.
In de aardrijkskunde en geologie onderscheidt men bergen naar hoogte, ligging of de wijze waarop ze zijn ontstaan. Wanneer vele bergen bij elkaar liggen, spreekt men van een gebergte. Gebergtes kunnen bestaan uit bergketens, aaneengesloten rijen van bergen, of bergmassieven, groepen aan elkaar vast zittende bergen.
De duidelijk lagere gebieden tussen de bergen noemt men dalen. Het water, dat in een gebergte in de vorm van regen en sneeuw wordt opgevangen, stroomt door de dalen het gebergte uit. De verbinding tussen de verschillende bergen in een gebergte noemt men bergkammen of graten. Het laagste punt op een bergkam tussen twee bergen is een bergpas. Het hoogste punt van een berg wordt de top genoemd. Een berg kan ook meer toppen hebben, die door graten of kleine zadels met elkaar zijn verbonden.
Fysische kenmerken.
Hoogte.
De hoogte van een berg kan op verschillende manieren worden gemeten. De absolute hoogte van een berg is de hoogte ten opzichte van het zeeniveau. Omdat het zeeniveau niet overal gelijk is kunnen voor een berg verschillende absolute hoogtes worden aangegeven, afhankelijk van welk zeeniveau wordt uitgegaan. Bovendien kan de hoogte van bergtoppen die met ijs bedekt zijn variëren naargelang er ijs afsmelt of bij komt.
De relatieve hoogte ten opzichte van het omliggende landschap wordt de prominentie genoemd. De prominentie is het hoogteverschil tussen de top en het hoogste zadel dat naar een hogere berg leidt. Er is echter geen precieze definitie van wat een zelfstandige berg is. Een top kan zo dicht bij een hogere top liggen, dat van een zelfstandige berg nauwelijks sprake is. In de Alpen spreekt men van een zelfstandige bergtop als de dominantie meer dan 30 m is en van een zelfstandige berg als de prominentie minstens 100 tot 300 m bedraagt. In de Himalaya, die hoger is dan de Alpen, heeft men het pas bij een prominentie van 500 m over een zelfstandige berg.
De hoogste berg op aarde is de Mount Everest. Het gebergte waarin de Mount Everest ligt, de Himalaya, is het grootste gebergte op de wereld. Als niet vanaf zeeniveau, maar vanaf de omringende vlakke bodem, wordt gerekend, kan de vulkaan Mauna Kea op Hawaï aanspraak op deze titel doen gelden, want dan is deze veel hoger dan Mount Everest.
De hoogste bekende berg in het zonnestelsel is Olympus Mons op de planeet Mars, die ongeveer 25 km hoog is.
Indeling naar hoogte.
De hoogte van een hogergelegen gebied bepaalt of het gebied een heuvellandschap of gebergte wordt genoemd. Gebergten kunnen naar hoogte worden ingedeeld in:
Ontstaan van bergen.
De meeste bergen op de aarde zijn ontstaan in gebieden waar tektonische platen aan elkaar grenzen, zowel door de werking van de platentektoniek als door vulkanisme. Het ontstaan van gebergten en daarmee van de meeste bergen is het onderwerp van de verschillende aardwetenschappen.
De grootste gebergten zijn door de werking van de platentektoniek ontstaan. Een hooggelegen gebied verkeert altijd in een dynamische situatie, waarbij de hoogste bergen en de scherpte vormen door de erosie worden afgevlakt. Erosie vindt vooral op gebieden met een grote helling plaats.
Een vulkaan is een berg, die op een plaats is ontstaan waar met een zekere regelmaat uit een opening in het oppervlak van de aarde magma, dat is gesmolten gesteente, en brokstukken van vast gesteente, tefra, door naar buiten komen of zijn gekomen. Het magma heeft zich daar tot een berg opgestapeld.
Ontstaan van gebergtes.
Tektoniek omvat alle vervormingen in de lithosfeer, de laag in de aarde die bestaat uit tektonische platen. De platen bewegen zich langs en over elkaar volgens een proces dat platentektoniek wordt genoemd. Als twee platen naar elkaar toe bewegen, treedt compressie in de lithosfeer op, wat gebergtevorming, ook orogenese genoemd, tot gevolg kan hebben.
De hoogste bergen op aarde komen in lange bergketens voor. Een gebergte ontstaat slechts als een direct gevolg van platentektoniek, op de grens van twee platen.
Ontstaan van kleinere verhogingen door tektoniek.
Door platentektoniek, isostasische opheffing of intrusie van magma in de lithosfeer kunnen delen van platen gaan bewegen. Dit kunnen zowel horizontale als verticale bewegingen zijn. Men noemt zo'n bewegend stuk van een plaat een terrein. Een omhoog bewegend stuk van een plaat wordt een "geologisch massief" genoemd.
Als een deel van een tektonische plaat omhoog beweegt zal dit tot extensie leiden: de hogere delen zullen door de zwaartekracht langs afschuivingen van elkaar af bewegen. Een gevolg is een landschap van "horsten en slenken". Zo'n landschap wordt door kloven doorkruist op plekken waar breuken tussen twee blokken liggen. De hogere delen vormen blokbergen of "horsten". De tussenliggende laaggelegen blokken worden "slenken" genoemd. Deze laatsten kunnen klein zijn of de vorm hebben van reusachtige riftvalleien. Dit soort landschap is te zien in de Boven-Rijnse Laagvlakte, tussen de Vogezen en het Zwarte Woud. Hier vormt de Rijn een slenk, de Boven-Rijnslenk, en de Vogezen en het Zwarte Woud aan weerszijden twee horsten, twee de riftschouders.
In een extreem geval van extensie zal zich uit een slenk een rift vormen, zoals de Grote Slenk in Oost-Afrika. Door het uit elkaar bewegen van de twee horsten treedt korstverdunning op, waardoor magma uit de asthenosfeer omhoog kan bewegen. Als dit proces zich doorzet, zal het magma uiteindelijk aan het oppervlak komen, zodat zich door vulkanisme een oceanische korst vormt. Door de warmte die hierbij vrijkomt, worden de beide horsten verder opgeheven.
Een ander voorbeeld is Noorwegen, waar door extensie opheffing heeft plaatsgevonden. Het resultaat is het huidige bergachtige Noorse landschap. De rift is hier intussen uitgegroeid tot de Atlantische Oceaan, de andere riftschouder bevindt zich pas op de Oostkust van Groenland, eveneens een hooggelegen gebied.
Ontstaan door vulkanisme.
Sommige bergen zijn het product van vulkanische activiteit. Men spreekt in dat geval van een vulkaan. Daaronder vallen ook een aantal ogenschijnlijk kleine eilandjes in de oceanen, die evenwel gemeten vanaf de zeebodem een grote hoogte hebben. Dergelijke eilandjes heten "guyots".

</doc>
<doc id="19935" url="https://nl.wikipedia.org/wiki?curid=19935" title="Walvisachtigen">
Walvisachtigen

De walvisachtigen (Cetacea) zijn een infraorde van grote, in het water levende zoogdieren. Er zijn ongeveer 89 beschreven soorten die men heeft onderverdeeld in twee subgroepen: de tandwalvissen (Odontoceti) en de baleinwalvissen (Mysticeti). Tandwalvissen zijn rovers met een sterk ontwikkeld gebit; voorbeelden zijn de dolfijnen, bruinvissen en potvissen. Baleinwalvissen, zoals de blauwe vinvis en de noordkapers, hebben in plaats van een gebit een hoornachtige zeefstructuur waarmee ze voedingsdeeltjes en kleine zeedieren uit het water filteren.
Hoewel walvisachtigen in alle oceanen voorkomen, geven de meeste soorten de voorkeur aan de koudere wateren van het noordelijk en zuidelijk halfrond. Walvissen zijn van alle zoogdieren het meest verregaand aan het leven in het water aangepast. Ze voeden zich voornamelijk met kleine vissen en ongewervelde zeedieren; enkele soorten, zoals de orka, voeden zich echter met grotere dieren en vogels, zoals pinguïns en zeehonden. Veel walvissen vertonen complex sociaal gedrag: bultruggen en dolfijnen communiceren met elkaar door middel van gezang.
Het vlees, de blubber (isolerende vetlaag) en olie van walvisachtigen worden traditioneel gebruikt door de inheemse volken van de Arctische regio. Door overbejaging zijn veel walvissoorten sterk in aantal achteruitgegaan. Jacht op de grootste walvissen is tegenwoordig volgens internationale afspraken verboden.
Naamgeving.
"Cetus" is Latijn en wordt in de biologische namen gebruikt om te verwijzen naar "walvis". De oorspronkelijke betekenis ervan is "groot zeedier". Het komt van het Oudgriekse κῆτος (kētos), dat "grote vis" of "zeemonster" betekent. In de Griekse mythologie werd het monster dat door Perseus werd verslagen, Ceto genoemd. Het monster wordt afgebeeld door het sterrenbeeld Cetus. Cetologie is de tak van de mariene wetenschappen verbonden aan de studie van de walvisachtigen.
Kenmerken.
Net als andere zoogdieren ademen walvissen lucht met behulp van hun longen. Ze zijn warmbloedig, brengen levende jongen ter wereld (onder water), voeden deze jongen met melk uit speciale melkklieren, en hun lichaam is bedekt met (weinig) haar. Walvissen zijn de grootst bekende diersoorten. De blauwe vinvis is het grootste dier dat ooit op aarde heeft geleefd. Hij kan 33 meter lang worden met een gewicht van 170 ton.
De walvissen nemen bij het duiken slechts weinig lucht mee naar beneden; de longcapaciteit is bij de grote soorten maar ongeveer de helft van die bij de landzoogdieren. De zuurstofvoorraad is niet opgeslagen in de longen, maar in het spierweefsel, hier hechten de zuurstofmoleculen zich aan het eiwit myoglobine. De neusgaten worden bij het bovenkomen reflectorisch geopend. De uitademing gaat gepaard met een hevig gesnuif (blazen) door de neus(spuit)gaten. Bij de grote soorten ontstaat dan een fontein van door afkoeling gecondenseerde waterdamp, die tot circa 8 meter hoog kan worden; vorm en afmeting ervan zijn specifiek per soort.
Baleinwalvissen hebben in hun bek baleinen, zeefachtige structuren waarmee het voedsel, kleine vissen en microscopisch plankton, uit het water wordt gezeefd. De baleinen bestaan uit keratine.
De walvissen behoren tot de bekendste diermuzikanten. Met geluiden van tussen de 20 Hz tot 10 kHz proberen mannetjeswalvissen de vrouwtjes te verleiden. De gezangen die zij zingen bestaan uit verschillende frasen, die uren kunnen duren, en worden soms jarenlang onthouden.
Walvisjacht.
Gedurende de laatste eeuwen zijn vele walvissoorten bijna tot uitsterven gebracht door de behoefte aan hun vlees en vet (gebruikt voor lampolie). Amber is een product dat wordt gewonnen uit het lichaam van de potvis en dat wordt gebruikt in de fabricage van parfum. Door internationale verdragen is de jacht op walvissen sterk aan banden gelegd. Door Canada, IJsland, Japan en Noorwegen en enkele andere landen wordt nog steeds op walvissen gejaagd voor consumptie - soms onder het mom van wetenschappelijk onderzoek. Door enkele inheemse bevolkingsgroepen in Canada, de Verenigde Staten en de Stille Oceaan wordt nog op kleine schaal op bedreigde walvissoorten gejaagd.
Rivierdolfijnen.
Enkele soorten rivierdolfijnen hebben zich gespecialiseerd in het leven in rivieren zoals de Ganges, de Amazone, de Orinoco (bijvoorbeeld de Orinocodolfijn) en de Yangtze. Net als hun in zee levende verwanten vinden ze hun weg in het troebele rivierwater door middel van echolocatie, waarbij ze een serie klikgeluiden uitsturen (zie: Zintuigen).
Evolutie.
Op grond van morfologische kenmerken veronderstelden paleontologen dat walvisachtigen afstamden van een uitgestorven groep vleesetende hoefdieren met de naam Mesonychidae. Er waren echter geen overgangsfossielen om die hypothese te steunen. Al in 1834 (nog voor Charles Darwin) had Richard Harlan de soort Basilosaurus beschreven aan de hand van 8 reusachtige ruggenwervels uit de Amerikaanse staat Louisiana; zoals uit het naamdeel -saurus blijkt, ging hij er ten onrechte van uit dat dit een reptiel was, maar Richard Owen concludeerde in 1835 mede op grond van latere vondsten van tanden dat het om een verre voorouder van de walvissen ging.
Echte overgangsvormen doken pas op vanaf de tweede helft van de twintigste eeuw in Noord-Pakistan en het westen van India, waar zich 50 miljoen jaar geleden nog de Tethysoceaan bevond voordat het Indische subcontinent zich in de onderkant van Azië boorde. In 2001 ontdekten Philip Gingerich en zijn team drie 47 miljoen jaar oude fossielen in de Pakistaanse provincie Beloetsjistan. Ze kregen de namen "Pakicetus", "Rodhocetus" en "Artiocetus". Andere voorbeelden zijn "Ambulocetus" (1992) en Indohyus (2007), allebei voor het eerst beschreven door de Nederlandse paleontoloog Hans Thewissen.
Uit paleontologisch en genetisch onderzoek volgt een afstammingslijn waarbij de Cetacea van de evenhoevigen afsplitsten en zich achtereenvolgens "Indohyus", "Pakicetus", "Ambulocetus", "Remingtonocetus", "Protocetus", "Basilosaurus" en ten slotte de hedendaagse balein- en tandwalvissen vormden (zie ook walvissen en evenhoevigen).
Onder de hedendaagse landzoogdieren zijn de nijlpaarden het nauwst verwant met de walvisachtigen.
Taxonomische indeling.
De walvissen worden ingedeeld in twee onderordes:
De onderorde "Odontoceti" bestaat uit 10 families, 34 geslachten en 76 hedendaagse soorten (waarvan één waarschijnlijk uitgestorven). "Mysticeti" heeft 4 families, 6 geslachten en 14 hedendaagse soorten. Afhankelijk van de bron kunnen de aantallen afwijken.
De basale clade van de tandwalvissen wordt gevormd door de families der potvissen ("Physeteridae") en dwergpotvissen ("Kogiidae"). In toenemende afstand van de wortel volgen dan de Indische rivierdolfijnen ("Platanistidae"), de spitssnuitdolfijnen ("Ziphiidae"), de vermoedelijk uitgestorven Chinese rivierdolfijnen ("Lipotidae"), de Zuid-Amerikaanse rivierdolfijnen (Orinocodolfijnen of "Iniidae" en La Plata-dolfijnen of "Pontoporiidae") en ten slotte de meest recente divergentie tussen enerzijds de Monodontoidea (grondeldolfijnen of "Monodontidae", en bruinvissen of "Phocoenidae") en anderzijds de zeedolfijnen ("Delphinidae").
Bij de baleinwalvissen worden de traditionele anatomische classificaties tegengesproken door genetisch onderzoek. De basale clade vormen de echte walvissen ("Balaenidae"), terwijl op grond van anatomische kenmerken de dwergwalvissen ("Neobalaenidae") naast de Balaenidae staan, gevolgd door een groepering van de andere twee families: vinvissen ("Balaenopteridae") en grijze walvissen ("Eschrichtiidae"). De positie van de grijze walvis staat nog ter discussie.
Daarnaast is er een uitgestorven orde, de Archaeoceti (soms "oerwalvissen" of "vroege walvissen" genoemd), die in vijf families is onderverdeeld.
De term walvis, voor zover onderscheiden van de taxonomische benaming walvisachtige, slaat op de informele groepering van alle baleinwalvissen en een gedeelte van de tandwalvissen met uitsluiting van de dolfijnen en de bruinvissen, en is dus niet monofyletisch.

</doc>
<doc id="19937" url="https://nl.wikipedia.org/wiki?curid=19937" title="Heuvel (landvorm)">
Heuvel (landvorm)

Een heuvel is een landvorm die bestaat uit een beperkt gebied dat duidelijk hoger is dan zijn omgeving. In de geomorfologie onderscheidt men heuvels en bergen. Een top die minder dan 200 meter boven zijn omgeving uitsteekt is een heuvel. Is het hoogteverschil met de omgeving groter dan heet het een berg.
In de volksmond worden in België en Nederland veel heuvels bergen genoemd. De aanduiding heuvel is ook terug te vinden in plaatsnamen en andere toponiemen zoals Scherpenheuvel.
Heuvels vindt men in Nederland als restanten van de ijstijd in Gelderland en de provincie Utrecht, door uitspoeling van rivieren in Zuid-Limburg en ontstaan door wind en verstuiving als duinen in het westen. De Hoge Veluwe, de Utrechtse Heuvelrug en de Sallandse Heuvelrug zijn Nationale Parken.
Een grafheuvel of tumulus is een kunstmatig gemaakte ophoging op de plek waar het lichaam of de as van een overleden persoon is bijgezet.
Hoogste heuvels.
Nederland.
Zie voor de hoogste heuvels van de overige provincies de lijst van hoogste punten in het Koninkrijk der Nederlanden of de lijst van heuvels in Nederland.

</doc>
<doc id="19938" url="https://nl.wikipedia.org/wiki?curid=19938" title="Toneelgroep De Appel">
Toneelgroep De Appel

Toneelgroep De Appel is een Nederlands voormalig theatergezelschap uit Den Haag met een eigen theater aan de Duinstraat in Scheveningen. De toneelgroep stond 25 jaar onder leiding van regisseur Erik Vos.
Geschiedenis.
Toneelgroep De Appel werd opgericht in 1972. Het theatergezelschap was tegen het einde van de 20e eeuw het oudste repertoiregezelschap van Nederland en was bij tijden bijzonder succesvol en spraakmakend met voorstellingen als "De Oresteia" van Aeschylus, "Peer Gynt" van Ibsen, "De getemde feeks" van Shakespeare, "Mahagonny" van Brecht, "Faust I &amp; II" van Goethe, "Ghetto" van Joshua Sobol, "Trilogie van het Zomerverblijf" van Goldoni, "Trojaanse vrouwen" van Euripides op het Oerol Festival en de 12 uur durende theatermarathon "Tantalus".
Diverse bekende acteurs waren aan Toneelgroep De Appel verbonden, onder wie Catherine ten Bruggencate, Sacha Bulthuis, Hubert Fermin, Geert de Jong, Will van Kralingen, Rudolf Lucieer, Hugo Maerten, Eric Schneider en Henk Votel.
Meer dan 6000 bezoekers betuigden op 10 juni 2000 met hun aanwezigheid bij de 12 uur durende theatermarathon "5 voor 12" steun aan het gezelschap dat door een beslissing van staatssecretaris Rick van der Ploeg met opheffing werd bedreigd.
In 2011 ontving De Appel de Oikos Publieksprijs en in 2012 de Toneel Publieksprijs voor de voorstelling "Herakles".
In 2016 was de laatste voorstelling, "Hamlet", na het stopzetten van de subsidie door de gemeente Den Haag.

</doc>
<doc id="19939" url="https://nl.wikipedia.org/wiki?curid=19939" title="John Demjanjuk">
John Demjanjuk

John Demjanjuk (Oekraïens: Іван Миколайович Дем'янюк; Ivan Mykolajovytsj Demjanjoek, Russisch: Иван Николаевич Демьянюк; "Ivan Nikolajevitsj Demjanjoek") (Doebovi Macharyntsi (oblast Kiev), 3 april 1920 – Bad Feilnbach, 17 maart 2012) was een Oekraïner die werd veroordeeld als oorlogsmisdadiger. Tijdens de Tweede Wereldoorlog was hij volgens de uitspraak een bewaker in het vernietigingskamp Sobibor. Op 12 mei 2011 werd Demjanjuk vanwege deze daden veroordeeld tot vijf jaar cel. Hij had tegen dit vonnis beroep aangetekend, maar overleed voordat de beroepszaak kon plaatsvinden. Zelf heeft hij steeds gesteld dat hij als soldaat in het Rode Leger had gediend en vanaf 1942 als krijgsgevangene in Duitse kampen had gezeten.
Emigratie naar Verenigde Staten en uitzetting.
Ivan Demjanjuk werd geboren in de toenmalige Sovjet-Unie. In 1952 emigreerde hij naar de Verenigde Staten, waar hij (als John Demjanjuk) automonteur werd in Cleveland (Ohio). Halverwege de jaren 70 van de 20e eeuw werd Demjanjuk ervan beschuldigd de beruchte "beul van Treblinka" te zijn die "Ivan de Verschrikkelijke" werd genoemd. De Amerikaanse justitie spande een procedure aan om hem zijn staatsburgerschap te ontnemen, wat in 1987 ook gebeurde.
Strafvervolging in Israël.
In 1987 werd hij uitgeleverd aan Israël. Tijdens een proces gaven verschillende overlevenden van Treblinka aan hem te herkennen. In 1988 werd hij ter dood veroordeeld; na Adolf Eichmann het tweede doodvonnis dat door een Israëlische rechtbank werd uitgesproken.
In 1991 doken echter uit de KGB-archieven getuigenverklaringen op, waaruit bleek dat Ivan de Verschrikkelijke de bijnaam was van een zekere Ivan Martsjenko en niet van Ivan Demjanjuk. Op 29 juli 1993 werd Demjanjuk door het Israëlische Hooggerechtshof vrijgesproken van oorlogsmisdaden, omdat ze niet bewezen konden worden. Volgens de Nederlandse geheugendeskundige dr. Willem Wagenaar, die optrad als getuige-deskundige, was de herkenning van Demjanjuk door overlevenden van Treblinka onbetrouwbaar.
Terugkeer naar Verenigde Staten.
In 1998 kreeg Demjanjuk zijn Amerikaans staatsburgerschap terug. Daarop begon de Amerikaanse justitie een nieuwe procedure om hem het land uit te kunnen zetten. Op 30 april 2004 concludeerde een federaal hof van beroep in Ohio dat Demjanjuk wél als kampbewaarder had gewerkt. Dit zou onder meer zijn geweest in het vernietigingskamp Sobibór in bezet Polen. Omdat hij dit had verzwegen bij zijn immigratie in 1952, had hij zijn staatsburgerschap op onrechtmatige wijze verkregen. Hij zou alsnog worden uitgezet. Deze beslissing kon hij nog aanvechten bij het Amerikaanse Hooggerechtshof.
Op 28 december 2005 besliste een Amerikaanse immigratierechter in Cleveland dat Demjanjuk uit de VS gezet moest worden en moest worden teruggestuurd naar zijn geboorteland Oekraïne. Op 21 december 2006 bekrachtigde een Amerikaans hof van beroep voor immigratiezaken deze uitspraak in hoger beroep. Demjanjuk vreesde in zijn geboorteland te worden gemarteld als hij zou terugkeren. Op 19 mei 2008 verloor hij zijn laatste beroep tegen uitzetting uit de VS. Hij zou worden uitgeleverd aan Duitsland, maar door een Amerikaanse rechter (Wayne Iskra) werd zijn uitzetting op 3 april 2009 opgeschort. Op 14 april 2009 zou Demjanjuk op het vliegtuig naar Duitsland worden gezet, om terecht te staan in München. Aan Demjanjuks uitlevering werd echter op de valreep een halt toegeroepen door een Amerikaans hof van beroep.
Op 1 mei 2009 bepaalde een federale rechter in de Verenigde Staten (in een beroepsprocedure) dat de inmiddels 89-jarige Demjanjuk wel degelijk kon worden uitgezet naar Duitsland. Het beroep dat Demjanjuk tegen deze uitspraak aantekende bij Amerikaanse Hooggerechtshof, werd op 7 mei 2009 afgewezen. Rechter John Paul Stevens gaf voor zijn oordeel geen argumenten, maar gaf te kennen dat het Hooggerechtshof zich verder niet met de zaak zou bemoeien. Op 11 mei 2009 's avonds werd Demjanjuk alsnog naar het vliegveld van Cleveland gebracht, vanwaar hij naar München werd gevlogen, waar hij de volgende dag in de staatsgevangenis werd opgesloten. Hiermee was zijn uitlevering aan Duitsland alsnog een feit.
Strafvervolging in Duitsland.
In Duitsland werd Demjanjuk eerst door de artsen van de gevangenis Stadelheim onderzocht. Hij werd gezond genoeg verklaard om in hechtenis genomen en berecht te worden. Hem wachtte toen een proces dat mede gebaseerd was op nieuw bewijsmateriaal, waaronder een identiteitskaart waarop hij omschreven wordt als kampbewaarder in Sobibór.
Het proces nam op 30 november 2009 een aanvang. Demjanjuk was hiertegen in beroep gegaan, maar het Duitse Federale constitutionele hof te Karlsruhe had dit beroep op 21 oktober 2009 niet-ontvankelijk verklaard. Op 1 december vroegen Demjanjuks advocaten de zaak te seponeren vanwege het "ne bis in idem"-beginsel. Dit verzoek werd op 21 december verworpen. Op diezelfde dag werd het proces, dat al sinds 2 december wegens ziekte van Demjanjuk stillag, hervat.
Op 14 april 2010 verklaarde een onafhankelijk deskundige voor de rechtbank te München dat de SS-identiteitskaart van John Demjanjuk echt was, wat het enige directe bewijs tegen Demjanjuk betekende.
Op 22 maart 2011 eiste het Duitse OM na zestien maanden en 84 zittingsdagen een straf van 6 jaar cel tegen Demjanjuk. De Duitse officier van justitie Hans-Joachim Lutz zei ervan overtuigd te zijn dat Demjanjuk als kampbewaker persoonlijk mensen de gaskamer had ingedreven.
De Nederlandse hoogleraar Wagenaar liet een artikel voor het "NRC Handelsblad" na dat na zijn plotselinge dood werd gepubliceerd. Wagenaar stelde dat het persoonsbewijs een overduidelijke vervalsing was en betoogde dat de herkomst van het document onduidelijk is gebleven.
Bij het proces werden medeaanklagers gehoord, onder wie de op dat moment 90-jarige Jules Schelvis. Schelvis verzocht de rechtbank Demjanjuk schuldig te verklaren, maar hem uit respect voor de humanistische ouders van Schelvis geen celstraf op te leggen.
Op 12 mei 2011 legde de rechtbank hem vijf jaar gevangenisstraf op. Demjanjuk ging tegen deze uitspraak in hoger beroep. De Oekraïner werd in afwachting van zijn hoger beroep op vrije voeten gesteld, zo had de rechter laten weten. Niet alleen vanwege zijn hoge leeftijd, maar ook omdat hij als stateloze niet kon reizen en er daardoor geen vluchtgevaar was.
Na het proces.
Op 14 januari 2011 kondigde het Spaanse Nationaal Gerechtshof aan Demjanjuk te willen vervolgen in verband met misdrijven die hij zou hebben begaan als kampbewaker in het voormalige concentratiekamp Flossenbürg, waar 60 van 155 Spaanse gevangenen zijn overleden.
Demjanjuk stierf in een bejaardenhuis in Bad Feilnbach bij Rosenheim op 17 maart 2012.
In januari 2020 doken in Duitsland twee foto's op uit het archief van de plaatsvervangend commandant van Sobibor, waarop een man te zien was die werd geïdentificeerd als John Demjanjuk. Dat zou betekenen dat hij ondanks zijn categorische ontkenning toch in het kamp Sobibor zou zijn geweest.

</doc>
<doc id="19940" url="https://nl.wikipedia.org/wiki?curid=19940" title="Eriek Verpaele">
Eriek Verpaele



</doc>
<doc id="19941" url="https://nl.wikipedia.org/wiki?curid=19941" title="Appeltheater">
Appeltheater

Het Appeltheater aan de Duinstraat in Scheveningen is een theater voor toneelvoorstellingen dat van 1978 tot 2016 in gebruik is geweest bij Toneelgroep De Appel.
Geschiedenis.
Het gebouw was oorspronkelijk een manege van de Haagse paardentram. Het gebouw stond lang leeg voordat het in 1978 werd gekraakt door medewerkers van Toneelgroep De Appel, die uit hun thuistheater, het Theater aan de Haven, waren gegroeid. Het monumentale 19e-eeuwse pand werd het eerste gelijkvloerse theater in Nederland dat volledig naar de wensen van de theatermakers kon worden ingericht c.q. verbouwd. Een dergelijk theatertype werd al gauw "zwarte doos" genoemd en het principe werd later veelvuldig gekopieerd.
Toen het gebouw halverwege de jaren 80 van de 20e eeuw eigendom werd van het gezelschap, was ook dat een unicum: voor het eerst bezat een Nederlandse toneelgroep een eigen theater. Door het gebouw voor tal van spraakmakende voorstellingen bij tijd en wijle vol zand te storten, uit te breken en zelfs onder water te zetten, bewees De Appel de kracht van dat concept. In 2016 hield de toneelgroep op te bestaan, zodat het theater niet meer in gebruik is.
Naast de grote zaal beschikt het Appeltheater over twee kleinere zalen waar regelmatig kleinschalige(r) voorstellingen werden gespeeld.

</doc>
<doc id="19942" url="https://nl.wikipedia.org/wiki?curid=19942" title="1284">
1284

Het jaar 1284 is het 84e jaar in de 13e eeuw volgens de christelijke jaartelling.

</doc>
<doc id="19943" url="https://nl.wikipedia.org/wiki?curid=19943" title="Luxemburg (historisch gewest)">
Luxemburg (historisch gewest)



</doc>
<doc id="19944" url="https://nl.wikipedia.org/wiki?curid=19944" title="Amoco Cadiz (schip, 1974)">
Amoco Cadiz (schip, 1974)

De Amoco Cadiz was een mammoettanker die op 16 maart 1978 aan de grond liep, vijf kilometer voor de kust van Portsall, gemeente Ploudalmézeau, in het noordwestelijkste puntje van Bretagne (Frankrijk). De tanker was eigendom van het Amerikaanse Amoco.
Het schip dat voer onder Liberiaanse vlag, was op weg van de Perzische Golf naar Le Havre in Frankrijk, toen het in zwaar weer terechtkwam. Een klein probleem in de stuurinrichting maakte het schip onbestuurbaar, waarna het in de richting van de Franse kust dreef en aan de grond liep op de riffen voor de baai van Portsall. Als laatste redmiddel had het schip geprobeerd te ankeren, maar ook dat mocht niet meer baten. Als gevolg hiervan brak het schip, en stroomde er 233.000 ton ruwe olie in zee, waarbij Het Kanaal ernstig werd vervuild, en het Bretonse strand grote schade opliep over een lengte van ruim 300 kilometer. Het werd een van de grootste milieurampen in de geschiedenis. Het opruimen van de olie duurde meer dan een jaar.
De ramp leidde tot de bouw van een controletoren voor het scheepvaartverkeer op het eiland Ouessant. Sindsdien beschikt de kustreddingsdienst in Brest ook over een krachtige sleepboot.
Het ruim 20 ton zware anker van de Amoco Cadiz ligt nu als monument bij de haven van Portsall.

</doc>
<doc id="19945" url="https://nl.wikipedia.org/wiki?curid=19945" title="Verpaele Eriek">
Verpaele Eriek



</doc>
<doc id="19946" url="https://nl.wikipedia.org/wiki?curid=19946" title="Thermische analyse">
Thermische analyse

Thermische analyse is een verzamelterm voor een aantal verwante technieken, die allemaal gemeen hebben dat de temperatuur op een gestuurde manier wordt veranderd en het gedrag van het onderzochte materiaal bestudeerd.

</doc>
<doc id="19947" url="https://nl.wikipedia.org/wiki?curid=19947" title="Paus Pius X">
Paus Pius X

Paus Pius X, geboren als "Giuseppe Melchiorre Sarto" (Riese, 2 juni 1835 – Rome, 20 augustus 1914) was paus van 1903 tot 1914. Hij staat bekend als paus van de kindercommunie en als bestrijder van de modernistische dwalingen. Hij werd in 1954 heilig verklaard.
Afkomst.
Giuseppe Sarto werd geboren in Riese, in het achterland van Venetië, dat toen nog onder Oostenrijkse invloed stond. Hij kwam uit een zeer arme familie. De scholing die hem werd geboden ondervond hij als een groot privilege. De armoede van het gezin Sarto kan geïllustreerd worden door het feit dat de jonge Giuseppe naar school liep op blote voeten, om zijn gelakte schoenen die bij het uniform hoorden te sparen. Reeds jong bewonderde hij de geestelijkheid en werkte ook naast school hard voor het bestaan van het gezin mee. Hij doorliep uiteindelijk met een beurs gegeven door rijke weldoeners het seminarie en werd achtereenvolgens kapelaan, pastoor, bisschop en uiteindelijk zelfs kardinaal-patriarch van Venetië. Hij maakte het antiklerikalisme van Garibaldi en de Italiaanse vrijmetselarij mee, alsmede de Habsburgse regering van grote delen van noordoostelijk Italië.
Pius X bleef altijd een grote sympathie houden voor de armen. Hij zei zelf: "Ik ben arm geboren, heb arm geleefd en wil vooral arm sterven", zinspelende op de vrijwillige armoede zoals aangenomen door kloosterlingen. Hij zette zich reeds als patriarch van Venetië in voor liefdadigheid, scholing van de arme jeugd, en verbetering van de gezondheidszorg en haar toegankelijkheid. Tegenover de katholieke vakverenigingen was kardinaal Sarto kritisch, omdat hij in tegenstelling tot paus Leo XIII altijd de vrees had van marxistische beïnvloeding en overname van de katholieke arbeidersinitiatieven. Sarto gebruikte zijn autoriteit overigens meermaals om de situatie van de arbeiders te verbeteren (met name tegen kinderarbeid). Hij deed dit echter van bovenaf, door zijn autoriteit te gebruiken als patriarch en kardinaal, niet door tot staking aan te zetten.
Kerkelijke loopbaan.
Sarto werd op 18 september 1858 priester gewijd. Hij kreeg meteen hierna een aanstelling als kapelaan in Tombolo. Hij studeerde onderwijl zelf verder met name op het werk van Thomas van Aquino en op het canoniek recht, terwijl hij feitelijk al het werk deed van de pastoor van Tombolo, die ernstig ziek was. In 1867 werd hij benoemd tot aartspriester van de kathedraal in Salzano. In de vroege jaren zeventig van de negentiende eeuw werd hij benoemd tot kanunnik van het kathedraalkapittel in Treviso en rector van het seminarie aldaar. In 1880 werd hij door paus Leo XIII benoemd tot bisschop van Treviso. Van 1884–1893 was hij bisschop van Mantua. Tijdens het consistorie van 12 juni 1893 werd Sarto kardinaal gecreëerd. Hij kreeg de "San Bernardo alle Terme" als titelkerk. Drie dagen na dit consistorie volgde zijn benoeming tot patriarch van Venetië.
Verkiezing.
Op 4 augustus 1903 kwam er een eind aan het conclaaf dat een nieuwe paus moest kiezen na de dood van paus Leo XIII op 20 juli 1903. Iedereen dacht dat Mariano kardinaal Rampolla del Tindaro, de staatssecretaris van Leo XIII tot paus gekozen zou worden. Dit zou ook gebeurd zijn, wanneer de keizer van Oostenrijk, Frans-Jozef, niet, op grond van het oude "ius exclusivae", een veto had laten uitspreken tegen deze keuze door kardinaal Puzyna, metropoliet van Krakow. Rampolla zou ervan verdacht worden vrijmetselaar te zijn, maar het bewijs daarvoor was twijfelachtig. De feitelijke reden voor het veto was Rampolla's steun aan Frankrijk in zijn tijd als staatssecretaris. Rampolla zou Duitsland en Rusland verkiezen boven Oostenrijk en Polen, en hij had zeer koel gereageerd op de zelfmoord van de zoon van keizer Frans-Jozef, kroonprins Rudolf.
Toen kozen de kardinalen een heel andere figuur, de patriarch van Venetië, "Giuseppe Sarto", die in tegenstelling tot de diplomatieke Rampolla als conservatief en anti-modernistisch gold. In tegenstelling tot zijn voorgangers, was Sarto niet van adellijke of hoogburgerlijke afkomst. De nieuwverkozen paus kwam uit een eenvoudig Noord-Italiaans plattelandsgezin. Zijn ouders hadden zijn priesterstudie bij elkaar geschraapt. Langzaamaan groeiden zijn verantwoordelijkheden binnen de Rooms-Katholieke Kerk. Hij viel op door eenvoudig, oprecht en goedmoedig gedrag. Als priester, bisschop en patriarch nam hij nooit politieke standpunten in, maar richtte zich op Eucharistische zaken en zijn taak als zielenherder. Hierdoor was hij een outsider tijdens het problematische conclaaf van 1903. 'Men' wilde geen 'politieke' kandidaat op de troon van Petrus. Sarto was de perfecte oplossing: ongebonden, van eenvoudige komaf en politiek onwetend. Hij nam de naam Pius X aan. "Omdat de pausen van deze eeuw onder dezelfde naam zoveel geleden hebben". Het tekent zijn beleid. De Eucharistie, de Sacramenten en het zielenheil stonden centraal bij deze paus. Hij zou de eerste heilig verklaardepaus worden in de laatste vierhonderd jaar pauselijke geschiedenis. Qua politiek en algemeen maatschappelijk denken, stond Pius X met beide benen nog in de 19e eeuw.
Pontificaat.
De eerste daad van Pius X als paus was dat hij een einde maakte aan de mogelijkheid van inmenging van staatshoofden in de pauskeuze; hij verklaarde dat iedere kardinaal die een van leken afkomstig veto in het conclaaf zou inbrengen, automatisch geëxcommuniceerd was. Niettemin beëindigde hij het staatssecretariaat van Rampolla. Zijn intern-kerkelijke beleid richtte zich tegen het modernisme, een stroming die een aantal kerkelijke hoogwaardigheidsbekleders en invloedrijke seminarieprofessoren onder zijn aanhangers kon rekenen, met name in Frankrijk, het Duitse Rijk en Groot-Brittannië. In 1907 gaf Pius X met de encycliek "Pascendi Dominici Gregis" zijn argumenten aan tegen het modernisme.
Pius' opvolger Benedictus XV zou de strijd tegen het modernisme afzwakken en trachtte verzoening te brengen, waarbij hij overigens de theologie van de modernisten bleef afwijzen als ketterij. Het modernisme herkreeg geleidelijk zijn aantrekkingskracht en onder de pontificaten van zowel paus Pius XI als paus Pius XII zou het neo-modernisme, ondanks het verzet van deze pausen, opnieuw opkomen, ook bij het Tweede Vaticaans Concilie (1962-1965) onder Johannes XXIII.
In het verlengde van zijn strijd tegen het modernisme bestreed Pius X op politiek vlak het verlichtingsfundamentalisme, het liberalisme en het opkomende communisme. Sociaal gezien was hij – als idealist – eerder een voorstander van vrijwillige liefdadigheid, onder meer op religieuze grondslag, dan van staatsinmenging in sociale aangelegenheden. Ten slotte bestreed hij met succes de corruptie, Simonie en baantjesjagerij binnen de Kerk.
Met het motu proprio "Tra le sollecitudini" (1903) beklemtoonde Pius het belang van het gregoriaans binnen de kerkmuziek en de liturgie. Een jaar later zou Pius, eveneens bij motu proprio de benedictijner abdij van Solesmes de opdracht geven een nieuw "Graduale" samen te stellen, waarin de luister van de gregoriaanse muziek voor een groot deel werd hersteld.
Pius X is ook bekend geworden als de paus die het veelvuldig ter communie gaan bevorderde. Daartoe heeft hij ook de leeftijdsgrens verlaagd waarop kinderen toegelaten worden tot de Eerste Heilige Communie, namelijk wanneer ze tot "de jaren des onderscheids" waren gekomen: 7 jaar. Hij stierf in 1914, enkele weken na het uitbreken van de Eerste Wereldoorlog.
In zijn persoonlijk leven was Pius X een onbesproken, heilig man. Als politicus trad hij enigszins ondiplomatiek op. Zijn standpunten op het gebied van wereldse zaken leverden hem kritiek op van socialistische en liberale zijde. Bij het katholieke volk was Pius X zeer geliefd, mede vanwege zijn eenvoudige komaf en mariale vroomheid. Onder het pontificaat van Pius X groeide het aantal katholieken in kerkprovincies zoals Nederland en Ierland zeer sterk.
Zalig- en heiligverklaring.
Door paus Pius XII is hij op 3 juni 1951 zalig verklaard. Diezelfde paus verklaarde op 29 mei 1954 Pius X heilig in een grote plechtigheid. Pius XII hield een lofrede op Pius X en zijn bestuur en bescherming van de Kerk. Bij de heiligverklaring was het lichaam van Pius X te zien in de Sint-Pieter van Rome. Er werd beweerd dat het lichaam ongeschonden was aangetroffen bij opening van de kist, maar foto's tonen een duidelijk vergaan lichaam. Er werd een gezichtsmasker over de schedel geplaatst en zo ligt het nu in de Sint-Pietersbasiliek. Zijn gedachtenis wordt gevierd op 21 augustus in de "Novus Ordo Missae" (de Nieuwe Liturgie van 1969); hij wordt in de Tridentijnse liturgie nog altijd op 3 september - de oorspronkelijk door Pius XII vastgestelde feestdag - geëerd met een feest van de 3e klasse.
Encyclieken.
Hij schreef 17 encyclieken (zie "Lijst van encyclieken van paus Pius X") waaronder:
Patroonheilige.
Het anti-modernisme van Pius X heeft verschillende traditionalistische organisaties en congregaties die zich verzetten tegen bepaalde tendensen die zich na het Tweede Vaticaans Concilie (1962-1965) manifesteerden, ertoe aangezet deze paus tot patroonheilige te nemen. De Priesterbroederschap Sint Pius X (FSSPX), die door aartsbisschop Marcel Lefebvre werd gesticht, is hiervan het bekendste voorbeeld.
Omdat Pius X bekendstond als grote, zachtmoedige kindervriend en een ascetische liefdevolle persoonlijkheid had, namen ook vele lagere en middelbare katholieke scholen hem tot patroonheilige en vernoemden de school naar hem.

</doc>
<doc id="19948" url="https://nl.wikipedia.org/wiki?curid=19948" title="Fotoëlektrochemie">
Fotoëlektrochemie



</doc>
<doc id="19951" url="https://nl.wikipedia.org/wiki?curid=19951" title="Theater">
Theater



</doc>
<doc id="19955" url="https://nl.wikipedia.org/wiki?curid=19955" title="Branchevereniging Nederlandse Architectenbureaus">
Branchevereniging Nederlandse Architectenbureaus

De Branchevereniging Nederlandse Architectenbureaus (BNA), voluit "Koninklijke Maatschappij tot Bevordering der Bouwkunst Bond van Nederlandse Architecten BNA", is de brancheorganisatie van architectenbureaus en telt bijna 1100 bureaus. Het doel van de BNA is het stimuleren van ontwikkeling van de bouwkunst en het bevorderen van de beroepsuitoefening van de deelnemende architecten.
Geschiedenis.
Op 12 februari 1842 vond in Amsterdam de eerste ‘Algemeene Bijeenkomst der Leden’ plaats van de Maatschappij tot Bevordering der Bouwkunst, de voorloper van de BNA. De huidige structuur ontstond toen in 1919 de leden zich aansloten bij de oudere Maatschappij tot Bevordering der Bouwkunst. Sinds 1957 heeft de BNA het predicaat Koninklijk.
Er waren in de jaren 1955 tot 1990 nog andere beroepsverenigingen van architecten: het "Nederlands Architectengenootschap" (NAG), opgericht in 1955, en de vereniging van "Nederlandse Praktiserende Architecten" (NPA), een afsplitsing uit 1971 van het NAG. Deze twee besloten in juni 1986 zich te herenigen tot "Nederlandse Architectenvereniging" (NAV); met ingang van 1 januari 1987 was de fusie afgerond. In 1990 ging de NAV vervolgens op in de BNA. Vanaf dat jaar was de BNA de enige beroepsvereniging van architecten in Nederland.
Lange tijd stonden de letters BNA voor Bond van Nederlandse Architecten. Sinds 1 januari 2013 is de BNA een brancheorganisatie met architectenbureaus als statutaire leden. De uitleg van de afkorting is sindsdien ook veranderd. In de praktijk functioneerde de BNA al langer als branchevereniging.
Werkterrein.
De brancheorganisatie heeft haar werkterrein opgeknipt in drie deelgebieden:
De BNA heeft in het verleden drie studiestichtingen opgericht. Architecten(bureaus) konden lid worden van deze studiestichtingen, waarmee zij zich verdiepten in een bepaald aspect van de architectuur/bouwkunde. De resultaten van de studies waren voor alle BNA-leden toegankelijk. De drie studiestichtingen waren:
In 2010 zijn de verschillende stichtingen verdergegaan als "BNA Onderzoek", ze bestaan niet meer afzonderlijk.
Organisatie.
Om lid te worden moet men ingeschreven staan in het Architectenregister. Naast het hoofdbestuur (de Algemene Vergadering) kent de BNA lokale netwerken. Deze organiseren activiteiten voor lokale BNA-leden.
Prijzen.
Sinds 1965 reikt de BNA de BNA Kubus uit, een oeuvreprijs voor architecten. Sinds 2006 is er bovendien de architectuurprijs BNA Beste Gebouw van het Jaar.

</doc>
<doc id="19957" url="https://nl.wikipedia.org/wiki?curid=19957" title="Architectenregister">
Architectenregister

 
Het Bureau Architectenregister is het zelfstandig bestuursorgaan in Nederland dat het bij de wet ingestelde "Architectenregister" beheert.
Wet op de architectentitel.
De Wet op de architectentitel (WAT) van 1987 beschermt het gebruik in Nederland van de titel "architect", niet het beroep architect. Iedereen is gerechtigd architectuur te bedrijven, maar niet iedereen mag zich daarbij architect noemen. 
Het doel van de wet is drieledig:
Wijziging vanaf 2015.
Sinds 2014 is het als afgestudeerde aan de universitaire opleiding architectuur (bachelor en master) niet meer mogelijk meteen de beschermde titel "architect" aan te vragen. Op grond van de Wet op de architectentitel (WAT) is de beroepservaringperiode (BEP) verplicht gesteld voor iedereen die na 31 december 2014 afstudeert in een van de vakdisciplines architectuur, stedenbouw, tuin- en landschapsarchitectuur of interieurarchitectuur en zich wil inschrijven in het architectenregister. Dit betekent dat je na je studietijd eerst nog een beroepservaringperiode moet volgen voordat je je in het architectenregister kunt registreren.
Werkzaamheden.
Het bureau ziet toe op naleving van de wet waarin de bescherming van de titel omschreven staat. Binnen deze beschermende wet vallen de titels architect, stedenbouwkundige, tuin- en landschapsarchitect en interieurarchitect. Het beschermen van de titel gebeurt op twee manieren: procedures voeren tegen personen die deze titel onrechtmatig gebruiken en door perodiek controles uit te voeren op de opleidingen die opleiden tot architect.
Door haar officiële benoeming door het Ministerie van VROM is het BA ook de aangewezen instantie om onder meer attesten te verstrekken aan Nederlandse architecten die in een andere EU-lidstaat willen werken.

</doc>
<doc id="19958" url="https://nl.wikipedia.org/wiki?curid=19958" title="Grootste gemene deler">
Grootste gemene deler

De grootste gemene deler of grootste gemeenschappelijke deler, afgekort tot ggd, van een aantal gehele getallen, waarvan er ten minste een ongelijk is aan 0, is het grootste positieve gehele getal, waar al deze gehele getallen door gedeeld kunnen worden zonder dat er een rest overblijft. De grootste gemene deler van de getallen 8 en 12 is bijvoorbeeld 4. De grootste gemene deler wordt wel genoteerd als de functie formula_1, bijvoorbeeld formula_2. Gemeen is een oud woord voor gemeenschappelijk.
Twee of meer getallen waarvan de ggd gelijk is aan 1 worden relatief priem of onderling ondeelbaar genoemd.
Berekening.
Bovenstaande voorbeelden zijn eenvoudig, maar bij grotere getallen is het niet direct duidelijk wat de ggd is. De ggd wordt bijvoorbeeld berekend door beide getallen te ontbinden in priemfactoren. Dat wil zeggen dat van beide getallen wordt bepaald door welke priemgetallen ze deelbaar zijn. Daarbij wordt achtereenvolgens van elk priemgetal geprobeerd of dit een deler is. Als een getal een paar keer door hetzelfde priemgetal kan worden gedeeld, wordt dit ook zoveel keer genoteerd.
Vervolgens worden alle gemeenschappelijke priemfactoren met elkaar vermenigvuldigd. Het resultaat is de ggd. Een voorbeeld maakt dit duidelijk:
Een efficiënt algoritme (rekenmethode) voor het bepalen van de ggd is het algoritme van Euclides. Voor grote getallen is dit algoritme te verkiezen boven de methode met het ontbinden in factoren. Het is namelijk heel lastig, zelfs voor computers, om een groot getal in factoren te ontbinden als die factoren zelf ook grote getallen zijn.
Gebruik.
Bij het vereenvoudigen van een breuk is het handig om de ggd van de teller en de noemer te bepalen. Zowel teller als noemer kunnen dan door hun ggd worden gedeeld en zo verkrijgt men direct de grootst mogelijke vereenvoudiging. De breuk 24/204 wordt zo vereenvoudigd tot (24/12)/(204/12) = 2/17. Een breuk van twee getallen die relatief priem zijn, kan niet vereenvoudigd worden.
Voorbeeld.
Vereenvoudig 75/105. 
De ggd van 75 en 105 is dus 3x5 = 15.
Vereenvoudiging:
Grootste gemene deler in verschillende getallenverzamelingen.
Niet alleen van een aantal natuurlijke getallen kan een grootste gemene deler bepaald worden, ook van elementen van een hoofdideaaldomein. Dit volgt uit de nu volgende generalisatie van de stelling van Bachet-Bézout.
Zij formula_26 een hoofdideaaldomein en formula_27 elementen uit formula_26. Dan bestaat er een grootste gemene deler formula_29 van formula_27. Bovendien bestaan er elementen formula_31 uit formula_26 zodat
De grootste gemene deler is uniek op eenheden na: als formula_6 en formula_29 grootste gemene delers zijn van formula_27, dan bestaat er een eenheid formula_37 zodat formula_38.
In een uniek factorisatiedomein kan men ook een grootste gemene deler bepalen met de hierboven vermelde methode van het ontbinden in factoren.

</doc>
<doc id="19959" url="https://nl.wikipedia.org/wiki?curid=19959" title="Kleinste gemene veelvoud">
Kleinste gemene veelvoud

Bij het rekenen en in de getaltheorie is het kleinste gemene veelvoud (d.w.z.: 'kleinste gemeenschappelijke veelvoud') van twee verschillende gehele getallen, afgekort tot k.g.v. het kleinste positieve gehele getal dat een veelvoud is van beide getallen, dus het kleinste positieve gehele getal, waarvan beide getallen deler zijn. Men noteert formula_1 voor het k.g.v. van de getallen formula_2 en formula_3. Het k.g.v. staat tegenover de grootste gemene deler, de g.g.d., het grootste getal dat van beide getallen deler is. 
Het kleinste gemene veelvoud is de deler van het product van beide gehele getallen. Zijn de beide getallen twee verschillende priemgetallen of zijn ze relatief priem, dan is het k.g.v. juist het product van beide getallen. Zijn de gehele getallen niet relatief priem, dan is het k.g.v. kleiner dan hun product.
Het kleinste gemene veelvoud van bijvoorbeeld 3 en 5 is 15. De getallen 3 en 5 zijn beide priemgetallen. Het kleinste gemene veelvoud en het product zijn hier aan elkaar gelijk. 
Het kleinste gemene veelvoud van bijvoorbeeld 6 en 35 is 210. De getallen 6 en 35 zijn relatief priem; 6 = 2 × 3 en 35 = 5 × 7. Beide gehele getallen hebben dus geen gemeenschappelijke priemfactoren. Ook hier zijn het kleinste gemene veelvoud en het product aan elkaar gelijk. 
Het kleinste gemene veelvoud daarentegen van 15 en 27 is gelijk aan 135, terwijl het product gelijk is aan 3 × 135 = 405, dus ongelijk aan het k.g.v. Dit is te begrijpen door beide getallen te ontbinden in factoren:
De voorkomende priemfactoren zijn dus 3 en 5. De grootste gemene deler is hier 3. De hoogst voorkomende macht van 3 is 3 en van 5 is dat 1. Daarom is het kleinste gemene veelvoud op grond hiervan 3 × 3 × 3 × 5 = 135. 
Voor elk paar gehele getallen geldt dat het k.g.v. bepaald kan worden door de absolute waarde van het product te delen door de grootste gemene deler. Als de grootste gemene deler van twee gehele getallen, in ons voorbeeld 15 en 27, bekend is, ggd(15,27) = 3, kan het k.g.v. dus als volgt uitgerekend worden:
Toepassingen.
Om twee breuken op te tellen moeten beide breuken dezelfde noemer hebben. Hebben ze die niet, dan worden ze op één noemer gebracht. Als gemeenschappelijke noemer kan het product van beide noemers gekozen worden, maar het is voldoende het k.g.v. van beide noemers te nemen.
Als twee tandwielen met elkaar in contact zijn met respectievelijk formula_5 en formula_6 tanden, komen dezelfde tanden elkaar tegen na het draaien over het k.g.v. van formula_5 en formula_6 tanden. Als de uitkomst dan gedeeld wordt door het aantal tanden van een der tandwielen, kan uitgerekend worden hoeveel rotaties desbetreffend tandwiel maakt.
Een ander voorbeeld is de kalender. De schrikkeljaren zijn elke 4 jaren. Er zijn 7 dagen in de week. Na het k.g.v. van 4 en 7 jaren (28) komt de kalender weer precies terug in zijn ritme; we kunnen dus een 28-jarige kalender maken en die (afgezien van de eeuw-jaren die de schrikkeldagen missen) almaar blijven gebruiken.
Een meer theoretisch voorbeeld is een klok met twee wijzers; een die elke 45 minuten rondgaat en een andere die elke 60 minuten rondgaat. De klok staat dan elke kgv(45, 60) = 180 minuten in precies dezelfde stand.
Rekentrucje: omdat het k.g.v. van 7, 11 en 13 (drie priemgetallen) samen 1001 blijkt te zijn, kan men met pen en papier snel zien of een groot getal, bijvoorbeeld 1234567890, deelbaar is door 7, 11 of 13. Deel dat grote getal door 1001 en deel de rest (dus niet het quotiënt!) vervolgens door 7, 11 of 13. Gaat die deling dan vervolgens op, dan is dat grote getal deelbaar door 7, 11 of 13. Dit voorkomt lange staartdelingen. Ditzelfde trucje kan worden toegepast bij 14, 22 en 26, maar dan moet men eerst door 2002 delen in plaats van door 1001.

</doc>
<doc id="19960" url="https://nl.wikipedia.org/wiki?curid=19960" title="Hydroloog">
Hydroloog

Een hydroloog is een deskundige op het gebied van de waterkringloop. In de praktijk begint het vakgebied van de hydrologie op het moment dat de regen gevallen is, en niet verdampt. Daarmee sluit het vakgebied aan op de meteorologie. 
Vervolgens houdt een hydroloog zich bezig met de vraag hoeveel water er door sloten, drainage of afstroming over de oppervlakte wordt afgevoerd, en hoeveel er de bodem intrekt. Hydrologen die zich met dergelijke slootsystemen bezighouden zijn de "oppervlaktewater-hydrologen". 
Als het water de bodem intrekt komt het langs de wortelzone van de gewassen bij het grondwater. De hydrologen die zich bezighouden met de vochtvoorziening voor landbouwgewassen noemen we "agrohydrologen". 
De "grondwaterhydrologen" (of "geohydrologen") houden zich bezig met de stroming van water door de diepere ondergrond. Van daaruit kan het water zich weer naar de oppervlakte begeven (kwel) of steeds dieper de ondergrond intrekken. Uiteindelijk kan het in de zee terechtkomen, of worden opgepompt, bijvoorbeeld door een pompstation van een waterleidingbedrijf.
Omdat het niet alleen om de omvang van de stromen gaat, maar ook om de chemische samenstelling, is er nauw contact met bodem- en geochemici.

</doc>
<doc id="19962" url="https://nl.wikipedia.org/wiki?curid=19962" title="Lijst van toneelschrijvers">
Lijst van toneelschrijvers

Hieronder een lijst van schrijvers van toneelstukken. Hieronder worden ook verstaan schrijvers van musicals en libretto's.

</doc>
<doc id="19963" url="https://nl.wikipedia.org/wiki?curid=19963" title="E-reeks">
E-reeks

Een E-reeks is een vastgelegde uniforme reeks van waarden, die op een logaritmische schaal een decade in zo gelijkmatig mogelijke stappen verdeelt.
E-reeksen worden veelal gebruikt bij elektronische componenten, waarbij de ontwerper voor waarden van de eenheden (onder andere weerstand, capaciteit en inductie) moet kiezen uit een beperkte verzameling van "voorkeurgetallen".
Het gebruik van voorkeurgetallen dient twee doelen:
Bij "n" stappen per decade spreekt men van de reeks E"n". De gebruikelijke waarden van "n" zijn
3, 6, 12, 24, 48, 96 en 192.
Het idee achter de reeksen werd bedacht door de Franse militaire ingenieur Charles Renard en is in 1952 vastgelegd in de ISO-norm 3 door de Internationale Organisatie voor Standaardisatie (ISO).
Renard ging aanvankelijk uit van 5, 10, 20, 40 en 80 stappen per decade (aangeduid met R5 tot en met R80).
Later nam de International Electrotechnical Commission (IEC) dit principe over en definieerde de E-reeksen in IEC 60063.
E3 - E24.
Scroltabel met de E3-, E6-, E12- en E24-reeks boven elkaar.
De elementen in een serie zijn om-en-om terug te vinden in de serie daarboven.
De E3-serie wordt zelden gebruikt, behalve voor sommige elektronicacomponenten met grote variaties zoals condensatoren met extreem hoge waarden (&gt;1 farad), waarbij de opgegeven tolerantie niet gebalanceerd is, zoals: −30/+50% of −20/+80%. Dit geldt ook bij componenten met minder kritische waarden zoals bij smoorspoelen.
E48 - E192.
Vanaf de E48-serie werd een derde decimale positie toegevoegd en zijn de waarden enigszins aangepast.
Scrolltabel met de E48-, E96- en E192-reeks boven elkaar.
Ook hier geldt weer: de elementen in een serie zijn om-en-om terug te vinden in de serie daarboven.
De E192-serie wordt ook gebruikt voor toleranties van 0,25% en 0,1%.

</doc>
<doc id="19964" url="https://nl.wikipedia.org/wiki?curid=19964" title="Matthew Perry (acteur)">
Matthew Perry (acteur)

Matthew Langford Perry (Williamstown (Massachusetts), 19 augustus 1969 – Los Angeles, 28 oktober 2023) was een Amerikaans-Canadese acteur. Perry werd vooral bekend als "Chandler Bing" in de televisieserie "Friends."
Levensloop.
Perry werd geboren in de Verenigde Staten, maar groeide op in Ottawa, Canada. Hij was de zoon van acteur John Bennett Perry en Suzanne Marie Langford. Zijn ouders scheidden toen Perry ongeveer een jaar oud was. Zijn moeder was woordvoerster van de Canadese premier Pierre Trudeau en Perry was een klasgenoot van diens zoon en latere premier Justin Trudeau.
Perry moest kiezen tussen een carrière als acteur of als proftennisser. Hij had een uitzonderlijk talent voor tennis, maar besloot toch het acteervak in te gaan. In 1993 speelde hij al in diverse series en toneelstukken, maar een grote doorbraak bleef uit. Omdat hij verbonden was aan de serie L.A.X. 2194, een sitcom over bagageafhandelaars op L.A.X. in het jaar 2194, mocht hij geen auditie doen voor Friends. Perry hielp goede vriend Craig Bierko bij zijn auditie en uiteindelijk kreeg Bierko de rol aangeboden, maar hij sloeg het aanbod af. Doordat L.A.X. 2194 werd geannuleerd, mocht Perry alsnog auditie doen en kreeg hij de rol van "Chandler Bing".
Perry heeft gastrollen gespeeld in de series "Ally McBeal" en "The West Wing". Ook leende hij zijn stem aan de animatieserie "The Simpsons" en speelde hij hoofdrollen in Hollywoodfilms zoals "Fools Rush In", "The Whole Nine Yards" en "17 Again".
Verslavingen.
In 1997 raakte Perry na een jetski-ongeluk verslaafd aan pijnstillers. Op een gegeven moment slikte hij 55 stuks van de sterke pijnstiller Vicodin per dag, waardoor hij van seizoen 3 tot 6 van Friends hele gaten in zijn geheugen had.
Perry worstelde daarnaast met alcohol- en drugsverslavingen, wat hij aanhaalde in zijn autobiografie "Friends, Lovers and the Big Terrible Thing" uit 2022. Hij had met zichzelf de afspraak nooit onder invloed op de set te verschijnen, maar stond daar wel regelmatig met een flinke kater.
Hij miste een deel van zijn rechtermiddelvinger als gevolg van een ongeluk met een deur. In 2018 onderging hij een operatie vanwege een maagdarmperforatie en lag hij twee weken in coma. 
Perry werd op 28 oktober 2023 op 54-jarige leeftijd dood aangetroffen in de jacuzzi van zijn woning in Pacific Palisades, een wijk in Los Angeles. In zijn lichaam werd een overdosis ketamine gevonden. Hij werd begraven op het Forest Lawn Memorial Park in de Hollywood Hills. Er werden vijf personen aangeklaagd in verband met zijn overlijden.

</doc>
<doc id="19965" url="https://nl.wikipedia.org/wiki?curid=19965" title="Spaans (schaakopening)">
Spaans (schaakopening)

De Spaanse opening of Spaanse partij, kortweg het Spaans, is de schaakopening die begint met de zetten 1.e4 e5 2.Pf3 Pc6 3.Lb5 ("zie diagram"). Deze opening, een van de open spelen, behoort zowel tot de oudste als tot de meestgespeelde openingen. De Spanjaard Ruy López schreef in de 16e eeuw een boek waarin hij deze opening propageerde; vandaar dat de opening later naar zijn geboorteland werd genoemd. Grootmeesters als Paul Keres, Aleksandr Aljechin en Bobby Fischer hebben het Spaans tot grote bloei gebracht waardoor de Italiaanse partij van zijn vooraanstaande plaats verdrongen werd. Door Vladimir Kramnik is de Berlijnse verdediging van Emanuel Lasker opnieuw populair gemaakt.
De hoofdvariant gaat verder met: 3...a6 4.La4 Pf6 5.0-0 waarna twee grote varianten ontstaan:

</doc>
<doc id="19966" url="https://nl.wikipedia.org/wiki?curid=19966" title="Concilie van Basel">
Concilie van Basel



</doc>
<doc id="19970" url="https://nl.wikipedia.org/wiki?curid=19970" title="Kiesdrempel">
Kiesdrempel

De kiesdrempel is het minimale aantal stemmen dat een politieke partij moet behalen bij een verkiezing om zetels te kunnen verkrijgen in een vertegenwoordigend orgaan, zoals het parlement. Dit betekent dat kandidatenlijsten die minder dan een bepaald percentage van de stemmen halen, geen recht hebben op vertegenwoordiging. Doordat een kiesdistrict een bepaald aantal zetels toewijst, fungeert deze zelf ook als een natuurlijke kiesdrempel. 
Dit mechanisme wordt vaak gebruikt om versplintering van het politieke landschap tegen te gaan. Een kiesdrempel helpt om een balans te vinden tussen het vertegenwoordigen van minderheden en het waarborgen van bestuurbaarheid. Door een te lage kiesdrempel kunnen veel kleine partijen zetels winnen, wat kan leiden tot instabiliteit, langdurige coalitievorming en zelfs democratische erosie.
Het vinden van de juiste hoogte voor de kiesdrempel is een uitdaging die afhangt van de politieke cultuur en de doelstellingen van het kiesstelsel. Een te hoge kiesdrempel kan bijdragen aan een democratisch tekort. De Parlementaire Vergadering van de Raad van Europa beveelt voor parlementsverkiezingen een kiesdrempel aan van maximaal drie procent.
Werking.
Een kiesdrempel kan op verschillende manieren worden toegepast, waarbij elk land zijn eigen specifieke regels, uitzonderingen en mechanismen heeft die op unieke wijze kunnen worden gecombineerd. Bovendien zijn in sommige landen specifieke minderheden vrijgesteld van een kiesdrempel. Grofweg kan de onderstaande indeling worden gemaakt.
Landelijk.
Een landelijke kiesdrempel betekent dat een politieke partij een bepaald percentage van de stemmen op nationaal niveau moet behalen om in aanmerking te komen voor zetels in het parlement. Enkele voorbeelden hiervan zijn Denemarken (2% en 12 partijen in 2022), Griekenland (3% en 8 partijen in 2023) Israël (3,25% en 10 partijen in 2022), Oostenrijk en Slovenië (4%), Zweden (4% en 8 partijen in 2022), Polen en Letland (5%) en Turkije (7% en 3 lijstverbindingen in 2023). 
Per coalitie.
Sommige landen hebben specifieke kiesdrempels om coalitievorming te bevorderen. Italië is een voorbeeld van een land dat zo'n kiesdrempel hanteert: 3% voor partijen en 10% voor lijstverbindingen. Slowakije hanteert zelfs 3 kiesdrempels: 5% voor losse partijen, 7% voor lijstverbindingen van 2 of 3 partijen en 10% voor lijstverbindingen van 4 of meer partijen.
Per kiesdistrict.
In eerste instantie fungeert een kiesdistrict zelf als een kiesdrempel, omdat een partij voldoende stemmen in dat district moet behalen om zetels te kunnen winnen. De hoogte van deze drempel hangt daarbij min of meer af van het aantal zetels dat in het district te verdelen is. Hoe meer zetels een kiesdistrict heeft, hoe lager de effectieve drempel is voor partijen om een zetel te bemachtigen. 
De politicoloog Rein Taagapera gebruikte de volgende formule om de effectieve drempel van een kiesdistrict te benaderen: effectieve drempel formula_1 (waarbij Z het zetelaantal van het betreffende kiesdistrict is). In een kiesdistrict van 15 zetels betekent dit dat de effectieve drempel ongeveer 75/(15+1) ≈ 4,7% is, en bij 5 zetels ongeveer (75/(5+1) ≈ 12,5%.
Verder wordt in sommige landen een kiesdrempel toegepast die specifiek per kiesdistrict geldt. In dit systeem moet een kandidaat of partij in een specifiek district een bepaald percentage van de stemmen halen om daar zetels te krijgen. Een voorbeeld hiervan is België, waar een kiesdrempel van 5% geldt per kieskring. In Zweden geldt binnen een kieskring een kiesdrempel van 12% voor individuele kandidaten.
Bij vereffeningszetels.
Noorwegen is een voorbeeld van een land dat geen landelijke kiesdrempel heeft voor het winnen van directe districtszetels in kieskringen, maar wel een drempel kent bij het verdelen van vereffeningszetels. Partijen moeten op nationaal niveau minimaal 4% van de stemmen halen om in aanmerking te komen voor deze compensatiezetels. Deze zetels worden verdeeld nadat de directe zetels per kiesdistrict zijn toegekend, met als doel de landelijke zetel-stemverhouding beter te weerspiegelen. 
Dit systeem zorgt ervoor dat kleine partijen die in specifieke districten sterk staan, toch directe zetels kunnen behalen, terwijl de landelijke drempel voor vereffeningszetels voorkomt dat te veel kleine partijen de nationale verhoudingen verstoren. Het doel is een stabiel parlement dat zowel nationale als regionale belangen recht doet, zonder dat het politieke landschap te versnipperd raakt. Dit gaat echter wel ten koste van de zetel-stemverhouding.
Bij enkelvoudig overdraagbare stem.
Bij het systeem van de enkelvoudig overdraagbare stem ("Single Transferable Vote" of "STV") zoals in Ierland, worden er geen landelijke kiesdrempels gehanteerd, maar geldt er binnen kiesdistricten een zogenaamd quotum. Dit systeem functioneert door middel van preferentiestemmen, waarbij de stemmen van kiezers die hun eerste voorkeur op een partij hebben uitgebracht die niet genoeg stemmen haalt, worden doorgegeven aan hun volgende voorkeur. Hoewel er geen formele kiesdrempel is, kunnen de complexere rekenmethodes en de vereiste quota toch de facto drempels opleveren. Dit systeem zorgt voor een hoge mate van proportionaliteit en voorkomt dat stemmen verloren gaan.
Duitsland.
In Duitsland geldt een landelijke kiesdrempel van 5% voor de Bondsdag. Partijen die minder dan 5% van de stemmen op nationaal niveau behalen, komen niet in aanmerking voor zetels, tenzij ze in ten minste drie enkelvoudige kiesdistricten rechtstreeks een zetel weten te winnen. In 2021 resulteerde dit systeem in de vertegenwoordiging van zeven partijen in het parlement. Daarnaast behaalde de regionale partij Südschleswigscher Wählerverband (SSW) één zetel. Deze partij, die de belangen van de Noord-Friese en Deense minderheid in Sleeswijk-Holstein vertegenwoordigt, is vrijgesteld van de landelijke kiesdrempel.
Bij Europese verkiezingen gelden voor Duitsland inmiddels andere regels. Het Duitse grondwettelijk hof verklaarde op 26 februari 2014 de kiesdrempel van 5% voor de Europese Parlementsverkiezingen ongrondwettig. Dit leidde ertoe dat Duitsland bij de Europese verkiezingen van 2014 zonder kiesdrempel deelnam. In 2019 werd er vervolgens na veel discussie een kiesdrempel van 2% ingevoerd om versnippering tegen te gaan. Deze kiesdrempel zal voor het eerste toegepast worden bij de verkiezingen van 2029.
Nederland.
Nederland kent formeel geen kiesdrempel, al is er wel een regel dat bij Tweede Kamerverkiezingen een partij die geen reguliere zetel heeft gehaald ook geen kans op een restzetel maakt, wat dus equivalent is aan een kiesdrempel van formula_2 oftewel formula_3 %. 
Voor kandidaten op een kieslijst geldt een kiesdrempel die gekoppeld is aan de kiesdeler. De kiesdeler is het totaal aantal uitgebrachte geldige stemmen gedeeld door het aantal beschikbare zetels in de Tweede Kamer (150 zetels). Om een voorkeurszetel te bemachtigen, moet een kandidaat minimaal een kwart van de kiesdeler behalen. Dit betekent dat als de kiesdeler bijvoorbeeld op 70.000 stemmen ligt, een kandidaat ten minste 17.500 voorkeursstemmen moet krijgen om direct in de Tweede Kamer te worden gekozen, zelfs als deze kandidaat te laag op de lijst staat.
Overzicht België.
In België geldt sinds de parlementsverkiezingen van 2003 een kiesdrempel van 5% die per kieskring geldt. Voor de Kamer van Volksvertegenwoordigers zijn er in België 11 kieskringen: één voor elke provincie en één voor Brussel-Hoofdstad. Bij gemeenteraadsverkiezingen wordt de methode-Imperiali gebruikt bij het berekenen van de zetelverdeling en bij alle andere verkiezingen de methode-D'Hondt.
Verklaring bij onderstaande tabel: de 'de facto bovengrens' is het percentage dat een politieke partij moet halen om zeker te zijn van 1 zetel. De 'de facto ondergrens' is het percentage dat een politieke partij een zetel kan opleveren afhankelijk van de score van de andere partijen. (Bijvoorbeeld: als er 2 kleine partijen zijn met een score van 4,8% en 5,8% in Limburg, dan zal de partij met 4,8% geen kans maken op een zetel en zo de de facto kiesdrempel verlagen tot 5,8%.)

</doc>
<doc id="19971" url="https://nl.wikipedia.org/wiki?curid=19971" title="Hete bliksem">
Hete bliksem

Hete bliksem is een oud Nederlands gerecht. Het is een stamppot die bestaat uit 2 delen aardappel, 1 deel zure appelen (goudreinetten), 1 deel zoete appelen of peren en 1 deel uien. Het gerecht wordt doorgaans opgediend met bloedworst. 
In Gelderland wordt hete bliksem traditioneel gegeten met klapstuk. Vaak zitten er ook stukjes spek bij.
In Noord-Brabant wordt het traditioneel met Brabantse metworst en rookworst geserveerd.
Naam.
Door het gebruik van appels en peren bevat het gerecht veel vocht, waardoor het lang zijn hoge temperatuur behoudt. Daaraan dankt het waarschijnlijk zijn naam. In het westen en noorden van Duitsland is de naam "Himmel und Erde" ('hemel en aarde') gangbaar, waarbij 'hemel' verwijst naar appels uit een boom en 'aarde' naar aardappels.
In het noorden van Nederland is hete bliksem bekend onder de naam: "stamppot zoetappeltjes" (waarbij alleen zoete appels worden gebruikt) of als "pronkjewail" (gemaakt van gedroogde en gewelde appeltjes). Voor de smaak wordt vaak keukenstroop toegevoegd.
Varianten.
Varianten van het gerecht worden verkregen door de toevoeging van spek tijdens het koken, of door gebruik van stoofperen in plaats van zoete appelen.

</doc>
<doc id="19974" url="https://nl.wikipedia.org/wiki?curid=19974" title="Hans van Willigenburg (televisiepresentator)">
Hans van Willigenburg (televisiepresentator)

Johan Wouter (Hans) van Willigenburg (Amsterdam, 18 augustus 1942) is een Nederlandse televisie- en radiopresentator, die voordat hij bij de omroepen begon een aantal jaren bij Philips als platenproducer werkte. 
Biografie.
Van Willigenburg is in Amsterdam geboren in de Van Woustraat en groeide daar in een muzikaal gezin op. Zijn vader was jazzpianist en werkte als procuratiehouder bij een papiergroothandel. Als zestienjarige maakte Van Willigenburg zijn eerste radio-programma's bij ziekenomroep RANO te Amsterdam, in het Wilhelmina Gasthuis. Hij werd later platenproducer en begon in dezelfde tijd met zijn werk als radio-omroeper bij de KRO. Hij presenteerde er programma's als "Muziek A Gogo", "Van twaalf tot twee", "Adres Onbekend" en "Op de eerste rang". Zijn radiowerk groeide uit tot televisiewerk en hij stopte met zijn werk bij Philips.
Een van de eerste eigen televisieprogramma's die hij presenteerde was het gala "Kurhaus Adieu". Daarna volgden series als "Rondje Theater", 11 jaar lang "Klassewerk", Studio Vrij en "Zondagavond met Van Willigenburg". Midden jaren 80 was hij actief als jurylid bij de miniplaybackshow van Henny Huisman bij de KRO. Vanaf 1994 presenteerde hij 7 jaar lang samen met Mireille Bekooij het populaire ochtendprogramma "Koffietijd" voor RTL 4. Op 3 september 2006 presenteerde hij, wederom samen met Mireille Bekooij, een drie uur durende, eenmalige terugkeer van "Koffietijd" op RTL 4.
Van Willigenburg stond ook in het theater, in musicalproducties zoals "Follies On Broadway" en "Hollywood Follies" en hij speelde in diverse toneelstukken.
In februari 1995 werd hij onderscheiden met de Franse onderscheiding Ridder in de "Orde van Kunsten en Letteren", voor het voortdurend promoten van de Franse taal en cultuur in Nederland. Vijf jaar later, in 2000, werd hij benoemd tot ridder in de Orde van Oranje-Nassau.
Van 2001 tot 2012 presenteerde Van Willigenburg elke werkdag het radioprogramma "De Hulplijn" bij Radio Noord-Holland. Daarna presenteerde hij tot eind 2013 voor dezelfde zender op zondagen het muziekprogramma "Hans van Willigenburg en zijn muziek".
Van 3 januari 2010 tot 29 december 2013 presenteerde hij voor RKK op Radio 5 iedere zondagochtend van 11.00 tot 12.00 uur (vanuit het Noord-Zuid Hollands Koffiehuis in Amsterdam) het programma "De zondag van Van Willigenburg". Het programma verdween bij de herstructurering van de radiozender.
In het theaterseizoen 2016/2017 had hij een kleine rol als voice-over in de voorstelling "Watskeburt - de musical" van Bos Theaterproducties en De Jeugd van Tegenwoordig.
Hij wordt af en toe verward met Hans van Willigenburg van RTV Rijnmond, eveneens een presentator. 

</doc>
<doc id="19976" url="https://nl.wikipedia.org/wiki?curid=19976" title="Mercuryprogramma">
Mercuryprogramma

Het Mercuryprogramma van NASA was het eerste programma van de Verenigde Staten voor bemande ruimtevaart en had als doel de eerste Amerikaanse ruimtevaarders in een baan om de aarde te brengen, het functioneren en het gedrag van de mens in de ruimte te bestuderen en de capsule inclusief astronaut veilig op aarde te laten terugkeren.
Het enige verband tussen het Mercuryprogramma en de planeet Mercurius is dat ze allebei genoemd zijn naar de Romeinse god Mercurius.
In het kader van het Mercuryprogramma is vanaf 1959 een aantal onbemande en bemande ruimtevaartuigen gelanceerd. De onbemande lanceringen betroffen testvluchten, met in enkele gevallen een chimpansee aan boord.
De Mercurycapsules waren zeer kleine eenpersoonsruimtevaartuigen. Ze waren volledig vanaf de grond bestuurbaar, voor het geval dat de astronaut onwel zou worden.
Voor de Mercuryvluchten werden drie verschillende draagraketten gebruikt, de Little Joe, de Redstone, en de Atlas. De Little Joe- en de Redstone-raketten werden gebruikt voor suborbitale ruimtevluchten, de Atlasraketten voor vluchten in een baan om de aarde. De Atlasraketten waren oorspronkelijk bedoeld voor kernkoppen en moesten worden versterkt om de Mercurycapsules te kunnen dragen.
Voor de bemande Mercuryvluchten werden zeven voormalige testpiloten van de Amerikaanse luchtmacht geselecteerd, de zogenoemde Mercury Seven: Alan Shepard, Virgil Grissom, John Glenn, Scott Carpenter, Wally Schirra, Gordon Cooper en Donald Slayton. Zes van de zeven hebben een Mercuryvlucht uitgevoerd, Slayton werd op medische gronden afgekeurd maar heeft later gevlogen in het kader van het Apollo-Sojoez-testproject.
Daarnaast vonden twintig onbemande lanceringen plaats, die niet allemaal slaagden.
Gunning en kosten.
Op 26 november 1958 werd het programma officieel Project Mercury gedoopt, waarna op 9 december van datzelfde jaar een order voor negen Atlasraketten werd geplaatst. Vele bedrijven toonden interesse in de bouw van de capsule. Zo'n twintig bedrijven wilden een offerte uitbrengen, maar slechts elf daarvan deden dit daadwerkelijk voor de sluitingsdatum van 11 december 1958. Uiteindelijk gunde NASA de opdracht aan Douglas Aircraft Company, die op 1 april 1960 de eerste Mercurycapsule afleverde. De ideale capsulevorm bepaalde men aan de hand van windtunneltesten, waarin zeventig modellen werden beproefd.
Omgerekend naar het prijspeil van 1958 bedroegen de totale kosten van het Mercuryprogramma ruim 360 miljoen euro.
Chronologie van het Mercuryprogramma.
"Voor verklaring van de afkortingen die in de aanduidingen van de vluchten worden gebruikt, zie onderaan de lijst."
Verklaring van de afkortingen die in de aanduidingen van de vluchten worden gebruikt
De zevende bemande Mercuryvlucht, Mercury MA-10, werd afgelast omdat ruimtevaarder Donald Slayton werd afgekeurd wegens hartruis. Na Mercury startten de Amerikanen met het Geminiprogramma.
Het Mercuryprogramma werd in 1983 verfilmd als "The Right Stuff" door regisseur Philip Kaufman, met in de hoofdrollen Sam Shepard, Scott Glenn, Ed Harris, Dennis Quaid, Fred Ward, Barbara Hershey, Kim Stanley en Veronica Cartwright.

</doc>
<doc id="19980" url="https://nl.wikipedia.org/wiki?curid=19980" title="Elburg (stad)">
Elburg (stad)

Elburg () is een Hanzestad in Nederland. Het is gelegen aan het Veluwemeer en het Drontermeer in de provincie Gelderland, en is de hoofdplaats van de gemeente Elburg. De stad Elburg is vooral bekend vanwege haar middeleeuwse vesting met een nagenoeg volledig recht stratenplan. In telde de plaats Elburg inwoners. De oostelijke nieuwbouw van de stad en het dorp Oostendorp zijn aan elkaar vastgegroeid, net als de buurtschap Nieuwstad met de woonwijk Molendorp.
Geschiedenis.
Ooit was Elburg een vissers- en handelsplaatsje dat rechtstreeks op de Zuiderzee uitkeek en bestond uit een lintbebouwing rondom de huidige Ellestraat en het verlengde daarvan. Elburg en haar vrijheid waren onderdeel van het oude Doornspijk. Een charter van graaf Floris V van Holland van 27 maart 1291 is de oudst bekende schriftelijke bron waarin voor het eerst over Elburg als stad wordt gesproken.
Stadsrecht en privileges.
Aangenomen wordt dat Elburg tussen 1220 en 1271 stadsrechten kreeg, vermoedelijk van graaf Otto II van Gelre en mogelijk in 1233. Op 5 september 1310 werden deze stadsrechten op de landdag van Speyer vervallen verklaard omdat Otto niet bevoegd was om stadsrechten te verlenen en geen koninklijke toestemming had gevraagd. Op 4 december 1312 werden de oude stadsrechten door Reinald I met bewilliging herbevestigd en uitgebreid. Elburg kreeg dezelfde rechten als Doesburg. In 1341 geeft "Hertog Reinoldt" van Gelre aan de stad Elburg "alle vrijheijt, die de stadt van Zutphen heeft". In 1488 werd de stad door stadhouder Adolf van Nassau gesommeerd soldaten te leveren voor het rijksleger van Maximiliaan onder dreiging van verlies van de privileges.
Oude stad vóór 1392.
Het oude Elburg was een langgerekte bewoning aan een lange straat (de 'Oude Straat') vanaf de Oude Bleek in het noorden tot voorbij de 'Oude Kerk' naar het zuiden. Op deze hoger gelegen kuststrook nam in de dertiende eeuw de bevolking toe, waardoor er zich vissers, ambachtslieden en handelslui vestigden. Hierdoor kreeg het gebied stedelijke kenmerken op grond waarvan het stadsrecht kreeg. Hiervan is geen oorkonde bewaard gebleven maar het moet verleend zijn tussen 1220 en 1271 en mogelijk op 3 juli 1233 door graaf Otto II. Uit een reconstructie aan de hand van de kaart van Jacob van Deventer uit ongeveer 1560 blijkt dat de oude stad Elburg gelegen heeft aan weerszijden van de Oude Straat vanaf de Goorsluis tot aan de Oude Bleek. Het gedeelte van de Oude Straat, dat nu Ellestraat heet, werd met de bebouwing aan weerszijden, samen met de nieuw aangelegde stad opgenomen binnen de ommuring. Daarmee werd de Oude Straat een tegen de stadsmuur doodlopende weg.
Verplaatsing van de stad.
Op 2 oktober 1392 gaf Willem van Gulik, de toenmalige hertog van Gelre, het bevel om de stad Elburg te verplaatsen en haar vrijheid uit te breiden. Hij gaf hiertoe zijn rentmeester Arent thoe Boecop de volgende opdracht: "Wij willen dat sy onze stat versetten sullen op een andere stede." Voor zover bekend is er geen specifieke of dringende reden voor de verplaatsing van de stad, en zijn machtspolitieke motieven van de graaf, zoals voor veel middeleeuwse nieuwe steden gold, voor de nieuwe aanleg Elburg niet evident. Het motief voor de aanleg van de nieuwe stad Elburg was het maken van winst door Thoe Boecop. Veel publicaties veronderstellen dat de reden voor de nieuwe aanleg van Elburg de bedreiging of verwoesting door de Zuiderzee zou zijn. Daar is echter geen enkel bewijs voor gevonden.
Dit plan kon worden uitgevoerd dankzij de welvaart die Elburg als Hanzestad in die tijd kende. Arent thoe Boecop liet in vier jaar tijd (1392-1396), gebruik makend van een deel van de bebouwing van de oude stad, een nieuwe stad bouwen met een vrijwel rechthoekige plattegrond, waarin de straten planmatig werden aangelegd. De oorspronkelijke bebouwing rondom Olde straat, de latere Ellestraat, waar het Heilige-Geestgasthuis stond, werd deels opgenomen in dit plan.
Na de bouw van de nieuwe stad stond het kerkgebouw nog altijd op de oude plaats buiten de nieuwe stadsmuren. Pas in 1397 gaf de bisschop zijn goedkeuring om de huidige Grote of Sint-Nicolaaskerk binnen het nieuwe stadje te herbouwen. Op dat moment was er nog een plaats in de hoek vrij en dus is Elburg een van de weinige oude steden waar de kerk niet centraal maar aan de rand staat. De bouw van deze oorspronkelijk rooms-katholieke kerk en na de hervorming van eind 16e eeuw protestants geworden kerk gebeurde nogal overhaast, want al na vijftig jaar moest de kerk gerenoveerd worden. De puntige torenspits die ooit op de kerk stond, brandde in 1693 na een blikseminslag volledig af, waardoor sindsdien alleen nog maar de hoekige bovenbouw zichtbaar én beklimbaar is.
Vesting.
Elburg werd eind 14e eeuw niet alleen verplaatst, maar ook maakte men er een vesting van met grachten, muren en een aantal verdedigingstorens. Het stratenpatroon van Elburg dateert grotendeels uit de 14e eeuw. Vanwege de ontwikkelingen in de oorlogsvoering werd aan het eind van de 16e eeuw buiten de toenmalige gracht een tweede verdedigingswal en gracht gegraven. De Vischpoort nabij de haven was onder de naam Visscherstoren oorspronkelijk als gesloten verdedigingswerk gebouwd, maar werd in 1592 omgebouwd tot een open poorttoren. In 1992 werden er opnieuw poortdeuren in aangebracht.
Tachtigjarige Oorlog.
In 1572 werd de vestingstad Elburg tijdens Oranjes tweede invasie door het geuzenleger van Willem van den Bergh, zwager van Willem van Oranje, ingenomen. Na het Bloedbad van Zutphen, door Don Frederik, de zoon van Alva, koos Elburg in hetzelfde jaar, samen met de eerder door Van den Bergh ingenomen steden, uit puur lijfsbehoud de zijde van Filips II, koning van Spanje. Willem van den Bergh koos in 1583 ook voor de Spaanse zijde. Zijn jongste zoon Hendrik van den Bergh, volle neef van stadhouder Frederik Hendrik, was jarenlang opperbevelhebber van de Spaanse troepen in de Nederlanden. Nadat hij in 1632 uit ontevredenheid met het Spaanse beleid de Nederlandse zijde koos, bewoonde hij vanaf 1636 een pand in Elburg. Hier is hij twee jaar later in 1638 ook gestorven. Elburg werd noch door de Spanjaarden en noch door de Staatsen aangevallen. Bij het keren van de kansen koos Elburg alsnog voor de Republiek.
Na de 17e eeuw.
In de 18e eeuw zakte de visserij in Elburg flink in. In 1749 waren van de oorspronkelijke vloot nog drie vissers over. In 1785 werden de patriottische steden Elburg en Hattem door de Oranjegezinde legers bezet. Rond 1798 is er sprake van 21 vissers, waarmee de belangrijkheid van de vissers was toegenomen In dat jaar werd het vissersgilde opgeheven. Er waren toen 10 binnenschepen voor visserij en 8 zeeschepen. 
Het is vooral de Noordzeevisserij die het zwaar heeft door de voortdurende oorlog met Engeland. Omstreeks 1840 zijn er geen Noordzeevissers meer in Elburg. Maar Elburg ziet daarna wel een groei in de Zuiderzeevisserij, van 19 vaartuigen in 1858 naar 51 in 1895. 
In de stad waren drie bokking- en palingrokerijen. In een rapport uit 1889 werd gemeld dat visserij een belangrijk werkgelegenheid is voor de bewoners van de stad. Het aantal vissers dat er echt voldoende van kan leven is volgens datzelfde rapport echter laag.
Door de afsluiting van de Zuiderzee en de inpoldering verdween in de tweede helft van de 20ste eeuw de visserij helemaal uit Elburg. Zie verder het kopje over de visserijhaven.
Tot 1974 was de stad Elburg een zelfstandige gemeente. De gemeente fuseerde met een deel van de gemeente Doornspijk en zo ontstond de nieuwe gemeente Elburg. Het gemeentehuis van de gemeente is sindsdien niet in Elburg maar in het dorp Oostendorp gevestigd.
In de loop van de twintigste eeuw zijn woonwijken gebouwd op enige afstand van de oude stad, zodat het karakter van de vesting bewaard kon blijven. Bij de buurtschap Nieuwstad even ten zuiden van Elburg werd in 20ste eeuw de woonwijk Molendorp gebouwd, ook wel Nieuwstad wordt genoemd. De latere uitbreiding van Elburg was aan de oostkant van de stad met de wijken Oosthoek en De Vrijheid. Met de bouw van deze woonwijken groeiden Elburg en Oostendorp tegen elkaar aan.
Historische bouwwerken.
Voormalige synagoge.
Aan de Jufferenstraat 5 staat met een neoclassicistisch bakstenen poortje met een Hebreeuwse tekst uit Psalm 55;15, de voormalige, in 1855 door de Joodse gemeenschap in gebruik genomen synagoge. Ze werd gevestigd in de verbouwde zestiende-eeuwse, onderkelderde residentie van graaf Hendrik van den Bergh. Het gebouw, dat na de Tweede Wereldoorlog niet meer in gebruik kwam als godshuis, is later onder de naam Sjoel Elburg een museum geworden dat herinnert aan de Joodse gemeenschap van de stad en van Nederland.
Vischpoort.
Het Munthuis van Elburg is gevestigd in de Vischpoortstraat. Langs de stadsmuur nabij de haven ligt de oudste nog werkende touwbaan van Nederland. In de Schapesteeg staat het in gotische stijl gebouwde Arent Thoe Boecophuis. Dit gebouw had de rentmeester voor zijn opdrachtgever de hertog van Gelre laten bouwen, die het op zijn beurt aan de rentmeester schonk. Diens kinderen verkochten het in 1401 aan de stad Elburg. Vanaf 1401 tot 1954 was er het stadhuis van Elburg gevestigd. In de Zuiderwalstraat bevindt zich achter een groene houten deur de kloostertuin van het uit de 15e eeuw stammende voormalige Agnietenklooster. Hier was na 1954 het gemeentehuis gevestigd en thans herbergt het Museum Elburg. De voormalige refter van het klooster doet nog steeds dienst als trouwzaal.
In de 19e eeuw werd een groot deel van de stadsmuren en torens geslecht om ruimte te maken voor nieuwe behuizing van de groeiende bevolking. Mede omdat Elburg geen treinverbinding heeft en het omliggende gebied vanouds redelijk arm was, is de groei in de 19e en de eerste helft van de 20e eeuw beperkt gebleven. Wel reed van 1908 tot 1931 de Zuiderzeetramweg (Nunspeet – Hattemerbroek) dwars door Elburg en was net buiten de vestingwallen de remise van deze stoomtramlijn. Er was wel sprake van nieuwbouw, maar die werd gebouwd ver buiten de historische stadskern. Hierdoor zijn de stadsgracht, de Vischpoort (waarin nu het Visserijmuseum is ondergebracht), de kazematten, de vestingwallen en een deel van de stadsmuur nog altijd intact gebleven. Het feit dat Elburg naast Hanzestad ook als vestingstad bekendstaat, vormt een belangrijke reden voor toeristen om een bezoek aan de stad te brengen.
Het Nationaal Orgelmuseum bevindt zich in het Arent thoe Boecophuis.
Visserijhaven.
De voormalige Zuiderzeestad Elburg heeft een kleine visserijhaven met havenkom in de nabijheid van de Vischpoort. Door de afsluiting van de Zuiderzee en later de inpoldering is Elburg de visserij in de tweede helft van de 20ste eeuw kwijt geraakt. In Flevoland is het voormalige havenhoofd (Kop van 't Ende) nog altijd te zien. Aan de havenkom was tot voor kort de omstreeks 1787 opgerichte botterwerf Balk gevestigd. In 2008 is op de locatie de werf van de botterstichting gekomen, waar historische botters worden gebouwd, gerestaureerd en onderhouden. De historische bottervloot heeft de vaste ligplaats in de oude havenkom, voor recreatievaart zijn aan de oude toegangsvaart vele ligplaatsen.
Monumenten.
Een deel van Elburg is een beschermd stadsgezicht. Verder zijn er in Elburg enkele honderden rijksmonumenten, gemeentelijke monumenten en een aantal oorlogsmonumenten, zie:
Keitjesstoepen.
Elburg heeft karakteristieke en door Monumentenzorg beschermde keitjesstoepen. Deze stoepen die voor sommige oude huizen liggen, zijn gemaakt van witte keitjes, met ingelegde figuren van zwarte keitjes. Ze zouden vroeger zijn gelegd van zwerfstenen die gevonden werden op de Woldberg. Al voor de 18e eeuw moet het gebruik zijn geworden stoepen van zulke keitjes te metselen. Er ontstond in Elburg een soort metselaars volkskunst waarbij men zich van allerlei zinnebeelden en versieringsmotieven bediende: achtpuntige sterren, ruiten, bloemvormen, radvormen, en vroeger ook dieren. Een oude vermelding van deze veldsteentjes is uit 1843 Bekend is dat Elburg haar straten begon te plaveien in 1615. Wout Ostendorf onderscheidt meerdere tekens en figuren met soms symbolische betekenissen, die (nog) niet te achterhalen zijn. Veelal geeft nu het symbool de aard van het bedrijf weer dat in het achtergelegen perceel wordt uitgeoefend, zoals een vis bij een vishandel en een krakeling bij een bakker.
Musea.
In en rond de vesting van Elburg zijn de volgende musea gevestigd:
Evenementen.
Elk jaar in september vinden de Botterdagen plaats waarbij verschillende botters aanleggen in de haven van Elburg.
Sinds 2012 vindt jaarlijks tussen Hemelvaart en Pinksteren het "Vestingval" plaats; beeldende kunstenaars tonen hun werk op een groot aantal locaties en er is dans, muziek, poëzie, drama en theater.
In 1990 vond de landelijke intocht van Sinterklaas plaats in Elburg. Ook in 2020, exact dertig jaar nadien, werden er opnames gemaakt voor de landelijke intocht, vanwege de coronacrisis zonder publiek. De Havenkade werd daarbij hernoemd naar Dieuwertje Blokkade, ter ere van presentatrice Dieuwertje Blok die dat jaar voor de twintigste maal het Sinterklaasjournaal presenteerde.
Volkslied.
Elburg kent een volkslied: "Waar het brood uit water kwam".
Bijnaam.
Elburgers worden ook wel 'Botbekkers' genoemd.
Bekende Elburgers.
Van Kinsbergen.
De Nederlandse opperbevelhebber van de vloot en filantroop Jan Hendrik van Kinsbergen heeft van 1796 tot 1799 in Elburg in een dubbelpandig huis aan de Jufferenstraat 17 en 19 gewoond, voordat hij naar Apeldoorn, naar Huize Welgelegen, verhuisde. Ook een deel van zijn jeugdjaren had hij in Elburg doorgebracht. Als rijke filantroop zette hij zich onder andere in voor het onderwijs en de huisvesting van armen in Elburg. Hij was medeoprichter van een onderwijsinstelling, het Instituut van Kinsbergen.
Nabij de kerk is een straat naar Van Kinsbergen genoemd. Vanuit de kerk gezien is het het eerste huis aan de rechterkant in deze straat. Oorspronkelijk was het een gildehuis, dat in 1585 een weeshuis werd. Aan het einde van de 18e eeuw werd er een Latijnse school gevestigd, het hiervoor genoemde Instituut van Kinsbergen. Van Kinsbergen schonk zijn nautische instrumentaria en zijn bibliotheek aan deze school en steunde de school ook financieel. Nu is het een kerkelijk centrum van de Nederlandse Hervormde Kerk. Boven de deur staat in een cartouche een gedichtje van Vondel, de vertaling is:
"Richt uw geest op de studiën en al wat schoon en eerbaar is."

</doc>
<doc id="19982" url="https://nl.wikipedia.org/wiki?curid=19982" title="Schol (vis)">
Schol (vis)

De schol ("Pleuronectes platessa") (in Vlaanderen gewoonlijk pladijs genoemd) is een platte ruitvormige vis die samen met onder andere de bot en schar tot de scholachtigen wordt gerekend, die op hun beurt deel uitmaken van de platvissen.
Kenmerken.
De huid van de schol is aan de rechterkant groenbruin en heeft oranje stippen. De ogen van de schol zitten aan de rechterkant. Aan de linkerkant (de blinde zijde) is de schol wit.
Leefwijze.
De schol voedt zich voornamelijk met borstelwormen, tweekleppige schelpdieren en kleine kreeftachtigen. De jonge schol zwemt rechtop in de eerste levensfase (larve). Na ongeveer zes weken ondergaat de schol een gedaanteverwisseling, waarbij een van de ogen naar de andere kant groeit en hij zich tot platvis ontwikkelt. De volwassen schol zwemt met een golvende beweging. Vooral de lange rugvin en aarsvin zorgen voor de voortbeweging.
Verspreiding en leefgebied.
De schol komt onder andere veel voor in de Atlantische Oceaan, de Noordzee, de Oostzee en het westelijke deel van de Middellandse Zee. De vis leeft vooral veel op de bodem van de zee en niet ver van de kust.
Visserij.
Op platvissen in het algemeen waaronder de schol wordt veel gevist. Een zeer belangrijk deel van de visvangst op de Noordzee bestaat uit die van schollen. Bij de vangst wordt veelal gebruikgemaakt van de boomkor.
In de Noordzee is de schol een aantal jaren overbevist. Door de International Council for the Exploration of the Sea wordt er al meer dan een eeuw onderzoek gedaan naar de scholvisserij in de Noordzee en daaruit blijkt dat er minder overbevissing plaatsvindt. Dit komt vooral door regels die opgelegd zijn door de Europese Unie. Een andere reden die ervoor gezorgd heeft dat er minder sprake is van overbevissing is dat de visserij duurzamer is geworden. Dit heeft ervoor gezorgd dat er de laatste jaren meer schol in de Noordzee zwemt dan de afgelopen 50 jaar.

</doc>
<doc id="19985" url="https://nl.wikipedia.org/wiki?curid=19985" title="Vischpoort (Elburg)">
Vischpoort (Elburg)

De Vischpoort werd gebouwd in de eerste helft van de 15e eeuw. Het is een stadspoort van het type poorttoren. De poort ligt nabij de haven van de Gelderse stad Elburg.
Beschrijving.
Omstreeks 1233 kreeg Elburg stadrechten en daarbij ook de mogelijkheid verdedigingswerken te bouwen. De stad werd ommuurd en er kwamen vier muurtorens.
Oorspronkelijk was de Vischpoort een dichte verdedigingstoren van de stad. In 1592, toen de vestingwerken werden uitgebreid, werd er een doorgang in de poort aangebracht. In de 19e eeuw was er sprake van de sloop van diverse delen van de vesting Elburg, maar de Vischpoort bleef gehandhaafd. Wel werden de deuren uit de poort verwijderd.
In 1992 vond er een hersteloperatie plaats waarbij de poort weer voorzien werd van deuren. Boven de doorgang bevindt zich het wachtlokaal. Aan de stadszijde heeft de poort enkele vensters, aan de zeezijde is de poort vensterloos. Aan de bovenzijde van de poort is een uurwerk aangebracht. Op de vier hoekpunten van de poort zijn vier zogenaamde Arkeltorentjes aangebracht. De poort wordt bekroond met een achtkantige, ingesnoerde naaldspits. Deze torenspits is gedekt met leien. Aan de buitenzijde, de zeezijde, is de toren voorzien van een kustlicht. Aan de binnenzijde zit een luidklok, deze werd in 1683 aangebracht en gaf het signaal dat de beurtschipper ging vertrekken. Ter weerszijden van de toren loopt de stadsmuur van de vesting Elburg.
Van de poorten die vroeger aan de stadsmuren waren gebouwd, is de Vischpoort de enige in Elburg die nog is overgebleven.

</doc>
<doc id="19986" url="https://nl.wikipedia.org/wiki?curid=19986" title="Zuiderzeestraatweg">
Zuiderzeestraatweg

De Zuiderzeestraatweg is de in 1830 aangelegde verbindingsweg tussen Amersfoort en Zwolle. De weg loopt ongeveer langs het tegenwoordige Veluwemeer, de vroegere Zuiderzee, waaraan de weg zijn naam heeft te danken. Tot 1967, toen de A28 werd geopend, was het de belangrijkste verbinding tussen Zwolle en Amersfoort en de tussenliggende plaatsen. 
Geschiedenis.
Het initiatief voor de aanleg werd circa 1820 genomen door zeven grootgrondbezitters langs de route. Oorspronkelijk was koning Willem I tegen de plannen, omdat kort daarvoor de weg Amersfoort-Deventer was aangelegd, waarmee de Veluwe volgens hem voldoende ontsloten was. Uiteindelijk werd in 1827 toch toestemming verleend de weg aan te leggen, waarbij een belangrijk deel gefinancierd werd door veertien tollen. De weg werd deels aangelegd op oude dijklichamen, waardoor de weg niet direct zou wegstromen bij een stormramp. In 1830 werd de 5 meter brede klinkerweg geopend. In 1927, toen de weg in het Rijkswegenplan werd opgenomen, was het met een lengte van 64,4 kilometer het langste rijkswegtracé in Nederland. 
In 1908 opende de Zuiderzeetram haar lijn tussen Hattemerbroek en Nunspeet. Deze lijn volgde de Zuiderzeestraatweg. In 1931 werd de lijn gesloten en vervolgens opgebroken.
In de jaren zestig van de 20e eeuw werd de A28 aangelegd om de plaatsen aan de overvolle Zuiderzeestraatweg te ontlasten. De benaming 'Zuiderzeestraatweg' is vervolgens niet overal intact gebleven: op verschillende plaatsen kreeg de weg een andere naam om de adressering en bezorging van de post te vereenvoudigen. Zo heet de straatweg tegenwoordig deels 'Nijkerkerstraat', 'Oude Rijksweg', 'Putterweg', 'Harderwijkerweg' en 'Elburgerweg'. Vanaf Harderwijk tot en met Hattemerbroek is de oorspronkelijke naam 'Zuiderzeestraatweg' nog in gebruik, behalve in en om Nunspeet. De Zuiderzeestraatweg heeft ook N-nummering gekregen. Tussen Wezep en Oostendorp bijvoorbeeld is zij de N308.

</doc>
<doc id="19990" url="https://nl.wikipedia.org/wiki?curid=19990" title="Luikse wafel">
Luikse wafel

Een Luikse wafel, ook wel suikerwafel of Gaufre de Liège genoemd, is een Belgisch gerecht, dat zijn oorsprong vindt in de Belgische stad Luik ("Frans:" Liège).
De Luikse wafel is over het algemeen zwaarder dan een Brusselse wafel, en er worden suikerkristallen in verwerkt. Doordat de wafels van zichzelf dus al zoeter zijn, is het niet een traditie om ze met poedersuiker te bestrooien. Een ander verschil met de Brusselse wafel is de vorm: een Brusselse wafel is rechthoekig, terwijl een Luikse wafel meestal ruitvormig of ovaal is.
Luikse wafels worden vaak verkocht op kermissen en braderieën en zijn ook meestal per stuk verpakt in de supermarkt te vinden.

</doc>
<doc id="19991" url="https://nl.wikipedia.org/wiki?curid=19991" title="Classificatie">
Classificatie

Classificatie is zowel de activiteit van het ordenen van objecten in een schema, als het geformaliseerde (vastgelegde) schema zelf. 
Classificatie in engere zin is de activiteit en het resultaat van het indelen of samennemen van objecten (ook verschijnselen, processen) in verschillende groepen of "klassen", op grond van overeenkomst in eigenschappen. Een classificatie of classificatiesysteem is het geformaliseerde resultaat van die activiteiten. Dergelijke systemen worden bijvoorbeeld in een schema of in een dendrogram weergegeven. Classificeren in de zin van rubriceren, categoriseren, diagnosticeren, determineren of identificeren betreft ten slotte het toepassen, gebruik maken, van een bestaand, formeel classificatiesysteem.
Algemeen.
Onder classificatie kunnen verschillende zaken worden verstaan:
Voor objecten kunnen de termen classificatiesysteem, typologie en taxonomie nagenoeg als synoniem worden gebruikt. In de psychologie, informatica/kunstmatige intelligentie worden deze begrippen soms echter wel onderscheiden. Het verschil zit vooral in de manier waarop de indeling tot stand komt: taxonomieën empirisch (inductief) en typologieën conceptueel (deductief).
Classificatie in engere zin of clusteranalyse is van nut bij de datareductie, dus bij het opsporen van redundantie en de samenvatting van gegevens, bij de reductie van ruis, bij het opsporen van uitbijters, bij modelvorming en bij de interpretatie van de samenhang met externe (verklarende, onafhankelijke) variabelen zoals omgevingsfactoren.
Het is niet strikt noodzakelijk dat een classificatie wordt gemaakt op grond van één specifieke eigenschap (monothetische classificatie). Zo kunnen objecten een groep eigenschappen met elkaar gemeen hebben (polythetische classificatie), zonder dat één specifieke eigenschap bij alle objecten voorkomt. Denk hierbij aan syndromen van eigenschappen. Wittgenstein noemde dit soort overeenkomsten familiegelijkenissen. Ook kunnen objecten in een groep worden gezet juist omdat ze niet over een bepaalde eigenschap beschikken. Soms wordt voor classificatie in het algemeen de term taxonomie gebruikt. Hiermee wordt vaak meer specifiek de classificatie van levende wezens bedoeld.
Omdat een classificatie een kunstmatige constructie is, zijn de indelingscriteria subjectief. Wel is een classificatie in meer of mindere mate bruikbaar voor het doel waarvoor deze is gemaakt. Veel verschijnselen kunnen dan ook op verschillende manieren worden geclassificeerd. Een goed voorbeeld hierbij zijn de verschillende biologische classificaties van levende wezens. Bij de taxonomie van levende wezens werd oorspronkelijk uitgegaan van uiterlijke vormen, terwijl meer recent fylogenie als het belangrijkste criterium geldt. De classificatie van de Library of Congress is minder geschikt voor kleine bibliotheken. Een classificatie is meestal beter te gebruiken als de groepen waarin deze is opgedeeld elkaar niet overlappen.
In de biologie worden classificatie en ordinatie vaak als elkaar aanvullende multivariate methoden van gegevensverwerking gezien.
Clusteranalyse.
Clusteranalyse is classificatie in engere zin: het groeperen in clusters of klassen van objecten (entiteiten, individuen, operationele eenheden, monsters, opnames, tellingen, "sample units", "relevées") op grond van hun eigenschappen (attributen, kenmerken, variabelen, "characters", "traits", "features", "cases"). 
Het resultaat van deze activiteit is een classificatiesysteem. Meestal worden dendrogrammen gebruikt om het resultaat van clusteranalyse weer te geven.
Er is een grote variatie aan classificatiemethoden te onderscheiden op grond van het al of niet overlappen van de klassen, de af- of aanwezigheid van een hiërarchie, de wijze van opbouw van het dendrogram (agglomeratief of divisief) en de noodzaak van het vooraf berekenen van de onderlinge verschillen of overeenkomsten tussen de objecten.
Bij het classificeren van objecten moeten enkele subjectieve beslissingen worden genomen.
Het is ook mogelijk de kenmerken (en niet de objecten) te classificeren. Bij sommige methoden gebeurt dit echter gelijktijdig.
In de biologie (met name in de biosystematiek) worden divisieve en agglomeratieve methoden tegelijk gebruikt bij de classificaties van organismen. Het centrale niveau is dat van de soort. Soorten kunnen weer worden onderverdeeld in lagere taxa, zoals ondersoort en variëteit. Soorten zelf worden samengevoegd in geslachten en deze weer in families en in taxa van nog hogere rang.
Classificatiesystemen.
Er bestaan verschillende classificatiesystemen. Zo zijn er classificaties die dienen om informatie snel te kunnen terugvinden:
Verder dienen classificaties er ook voor dat er makkelijker gecommuniceerd kan worden. Voorbeelden van classificatiesystemen: 
Voorbeelden van een classificatiesysteem voor geheimhouding.
Spreekt men bij defensie van een geclassificeerd document, dan betekent dit dat het document in meer of mindere mate geheim is. Er zijn de volgende gradaties van geheimhouding:
Alle andere documenten zijn niet geclassificeerd ("unclassified") en mogen dus zonder meer openbaar worden gemaakt.
De classificatie moet boven- en onderaan elke pagina van een geclassificeerd document worden vermeld. Een geclassificeerd document mag niet per post worden verstuurd.
Identificeren of determineren.
Het identificeren, categoriseren, diagnosticeren of determineren kan in verschillende stappen worden onderverdeeld:
Ook de termen diagnose en diagnosticeren worden hier wel gebruikt. Meer specifiek wordt het woord diagnose op het medische vlak gebruikt: door een diagnose wordt een ziekte geïdentificeerd vanuit optredende symptomen.
In de biosystematiek is een diagnose van een soort een beschrijving van de kenmerken aan de hand waarvan organismen van die soort ondubbelzinnig kunnen worden gedetermineerd (op naam gebracht, geïdentificeerd), meestal in vergelijking met verwante soorten. Vaak is daarvoor maar een beperkt aantal kenmerken noodzakelijk. Voor de wetenschappelijke beschrijving werd de diagnose meestal in het Latijn gegeven. De verdere beschrijving wordt dan gedaan in een gangbare taal naar keuze, zoals Engels, Chinees, Frans, Japans.
Organisaties.
Er is een aantal organisaties die zich op wetenschappelijke wijze bezighouden met classificaties.
In Nederland:
Internationaal:

</doc>
<doc id="19992" url="https://nl.wikipedia.org/wiki?curid=19992" title="Tiberius (keizer)">
Tiberius (keizer)



</doc>
<doc id="19993" url="https://nl.wikipedia.org/wiki?curid=19993" title="Elektrische trein">
Elektrische trein

Een elektrische trein is een trein die wordt aangedreven door een of meer elektromotoren en die de benodigde elektrische energie niet zelf opwekt, zoals een dieselelektrische trein, maar van buiten toegevoerd krijgt of van een meegevoerde accu. 
De elektrische tractie wordt gevoed door een pantograaf die contact maakt met de bovenleiding, een sleepcontact langs een derde rail of een accu in de trein (zie accutrein). 
Hoewel ook een dieselelektrische trein door elektromotoren wordt aangedreven, wordt de dieselelektrische trein gerekend onder de dieseltreinen.
Een elektrische trein moet niet verward worden met een elektrisch treinstel. Onder elektrische treinen vallen zowel locomotieven als treinstellen.
Nederland.
In Nederland reden de eerste elektrische treinen in 1908 op de Hofpleinlijn tussen Rotterdam, Den Haag HS en Scheveningen. Hiervoor werden elektrische motorrijtuigen en tussenrijtuigen gebruikt. Vanaf de jaren twintig werden ook elektrische treinstellen gebruikt. De Nederlandse Spoorwegen reden in 1948 voor het eerst met elektrische locomotieven, de serie 1000.
België.
De Belgische NMBS opende haar eerste elektrische lijn op 5 mei 1935 tussen Brussel, Mechelen en Antwerpen. Deze lijn werd uitgebaat met vierdelige motorstellen met een snelheid van 120 km/u. Dit zorgde op korte termijn voor een verdubbeling van het aantal passagiers.

</doc>
<doc id="19995" url="https://nl.wikipedia.org/wiki?curid=19995" title="Platvissen">
Platvissen

Platvissen (Pleuronectiformes) zijn een orde van vissoorten die op hun zijde op de bodem leven. De vissen, die vaak onder het zand verscholen liggen, hebben vaak zeer goede schutkleuren.
Er zijn meer dan vijfhonderd soorten platvissen. Met uitzondering van de heilbot leven ze op de zeebodem.
In de eerste ontwikkelingsstadia zien de platvissen er nog normaal uit, maar na zes weken verplaatsen de ogen zich naar één kant van de vis. Het lichaam is sterk verticaal afgeplat en de vis gaat aan de blinde zijde op de grond liggen. De blinde zijde is wit, terwijl de andere zijde de kleur en het patroon van de plaatselijke zeebodem aan kan nemen. De vissen graven zich vaak gedeeltelijk in, zodat alleen de sterk uitpuilende ogen nog zichtbaar zijn.
Voor de Noordzeevisserij zijn de platvissen van groot belang. Ze worden gevangen met de boomkor. In de Nederlandse tongvisserij wordt tegenwoordig gevist met pulskorren. De schol is de belangrijkste soort. Ook tong, tarbot en schar zijn voor de visserij belangrijk. Hengelsporters vangen vaak bot omdat deze soort vaak het brakke en ondiepe water opzoekt, zodat ze binnen het bereik van de hengelaar komen.
De Atlantische heilbot ("Hippoglossus hippoglossus") is de grootste soort. Deze soort komt op diep water in het noorden van de Noordzee voor en houdt zich niet meer op de bodem op, maar jaagt ook op half water op zijn prooien. Deze vis kan meer dan twee meter lang worden (record: 262 cm, 290 kg).
Lijst van onderordes en families.
Volgens ITIS de onderstaande lijst. De families Paralichthodidae, Poecilopsettidae en Rhombosoleidae worden door Fishbase daarentegen niet als zelfstandige familie in de orde van de Platvissen (Pleuronectiformes) gezien, maar wel als onderdeel van de familie Pleuronectidae.

</doc>
<doc id="19996" url="https://nl.wikipedia.org/wiki?curid=19996" title="Rietveld Schröderhuis">
Rietveld Schröderhuis

Het Rietveld Schröderhuis is een door Gerrit Rietveld in 1923-1924 ontworpen woonhuis in de stad Utrecht. Het huis is volledig uitgevoerd volgens de ideeën van de kunstbeweging De Stijl. Rietveld ontwierp het huis voor Truus Schröder-Schräder, die er van januari 1925 tot haar dood in 1985 heeft gewoond. Het huis bevindt zich op het adres Prins Hendriklaan 50 in de buurt Wilhelminapark en is te bezichtigen via een rondleiding. Het staat sinds 2000 op de Werelderfgoedlijst van de UNESCO.
Voorgeschiedenis.
Nadat Gerrit Rietveld in opdracht enkele verbouwingen had gerealiseerd, was het Rietveld Schröderhuis zijn eerste ontwerp voor een compleet nieuw woonhuis, inclusief de inrichting. Het werd ontworpen in nauwe samenspraak met opdrachtgever en enige permanente bewoner, Truus Schröder-Schräder. Schröder wilde na het overlijden van haar man in 1923 eigenlijk weg uit Utrecht naar Amsterdam om dichter bij haar zus te wonen. Zij vroeg Rietveld haar te helpen zoeken naar een geschikt huis voor haar en haar drie kinderen, maar zowel Schröder als Rietveld konden niets geschikts vinden. Ten slotte heeft Rietveld haar voorgesteld een nieuw huis te bouwen. Beiden gingen afzonderlijk op zoek naar een geschikte bouwkavel en beiden kwamen uit op een kavel aan de Prins Hendriklaan in Utrecht. Deze kavel was gesitueerd aan de toenmalige stadsrand tegen een blok van vier woningen, met aan de andere kant het vrije polderlandschap.
Uitgangspunten.
Na een eerste ontwerp van Rietveld, dat niet de goedkeuring van Schröder kon wegdragen, is het duo verdergegaan aan de hand van ideeën die Schröder had over wonen. De kern ervan werd gevormd door "soberheid", niet geleefd worden, maar leven. Eén aspect daarvan is het vrije gevoel dat Schröder kreeg door letterlijk weg te gaan van het aardse en te stijgen naar een verdieping of zelfs een zolder, zoals zij eens in de woning van een vriendin had ondervonden. Dat is terug te vinden in de situering van de leefruimten: de woonkamer en de slaapkamers zijn op de verdieping geplaatst. Ook wilde Schröder dat er in alle kamers een gas-, water- en lichtaansluiting was, ruimte voor een bed, en een deur naar buiten. Dit kwam later van pas toen ze kamers op de begane grond verhuurde aan studenten.
Rietveld maakte van deze opdracht dankbaar gebruik om de uitgangspunten van De Stijl, wat architectuur betreft, zoals deze in 1923 op de tentoonstelling in galerie "L'Effort Moderne" in Parijs gepresenteerd werden, in praktijk te brengen. Deze uitgangspunten worden duidelijk aan de hand van een aantal punten uit Theo van Doesburgs manifest 'Tot een beeldende architectuur' dat in hetzelfde jaar dat het Rietveld Schröderhuis voltooid werd, verscheen in nummer 6/7 van "De Stijl" ter gelegenheid van deze tentoonstelling:
Rietveld maakte de bovenverdieping van het Rietveld Schröderhuis variabel door in plaats van vaste wanden schuifwanden toe te passen.
Ontwerp.
Nadat Rietveld en Schröder samen de plattegronden van alle ruimten hadden bepaald, ging Rietveld aan de slag met een tweede ontwerp. Ook dit ontwerp kon Schröder niet bekoren: het was een rechthoekig volume met gaten (vensters), waarbij het volume nog steeds de vensterpartijen overheerste. Rietveld werd hierdoor gemotiveerd om met een vervolgontwerp te komen, in eerste instantie een schets. Op deze schets is de ommekeer van het ontwerp te zien: overgangen van binnen naar buiten die omsloten werden door een stelsel van horizontale en verticale elementen. Deze versie werd door Schröder goedgekeurd en door Rietveld verder uitgewerkt.
Bouwvergunning.
De bestektekening die Rietveld vervolgens heeft gemaakt om een bouwvergunning te verkrijgen, toont iets totaal anders dan Schröder en Rietveld in gedachten hadden: de ruimten op de benedenverdieping werden ingevuld als een gangbaar huis, met alle benodigde voorzieningen daarin. De tekening van de bovenverdieping, die zolder werd genoemd, laat niet zien dat er sprake is van verschillende ruimtes met schuifwanden daartussen. Naast deze 'truc' zei Rietveld nog een tweede 'truc' toegepast te hebben om de bouwvergunning te verkrijgen: in de tekening van het zijaanzicht van de woning heeft hij de daklijn van het naastgelegen woningblok verticaal gearceerd opgevuld als een aflopend pannendak, terwijl het horizontaal gearceerd had moeten zijn, wat een gemetselde muur aangeeft. Hij grapte later dat hij die fout met opzet had gemaakt om te suggereren dat ook het Rietveld Schröderhuis een schuin dak heeft, maar de andere twee aanzichten hebben natuurlijk geen schuin dak. De bouwvergunning werd uiteindelijk zonder verdere eisen of plichten verkregen.
Uitvoering.
Uit de werktekeningen die Rietveld heeft gemaakt net voor en tijdens de bouw van het huis, blijkt dat Rietveld uit de meubelmakerswereld komt. In de bouw is het namelijk gangbaar werktekeningen in de schalen 1:1 en 1:20 uit te voeren, Rietveld had ze 1:10 en 1:25 gemaakt.
De tekeningen die Rietveld heeft gebruikt voor de aanvraag van de bouwvergunning, zijn grotendeels gelijk aan hetgeen daadwerkelijk is uitgevoerd. Zo zijn er bijvoorbeeld op sommige plaatsen draairamen geplaatst in plaats van de uitklapbare ramen die waren getekend. Veel vormen en details werden ook pas op de bouwplaats bepaald, door een schets die Rietveld maakte op een stukje karton of een plankje. Rietveld was veelvuldig op de bouwplaats aanwezig en als hij er niet was, ging er weleens iets mis, omdat de vaklieden niet gewend waren aan de onconventionele methoden die Rietveld gebruikte om dit huis te realiseren.
Aanvankelijk wilde Rietveld het huis uit geprefabriceerde betonelementen bouwen. Het bleek echter veel te duur om die elementen voor slechts één woning te laten uitvoeren. Het resultaat is dat alleen de fundering en de balkons van gewapend beton zijn, de overige dichte bouwdelen zijn metselwerk dat vervolgens van een stuclaag is voorzien. Op de verdieping zijn naast de buitenmuren stalen kolommen toegevoegd, omdat hier geen dragende binnenmuren zijn toegepast (en het dakvlak te groot is om in één keer te overspannen).
Stijl.
Het huis is strak en sober, een aaneenschakeling van horizontale en verticale vlakken. In het bestek dat Rietveld voor dit bouwwerk heeft geschreven, kwam veelvuldig de term 'vierkant' voor. Muren moesten 'vierkant' gestuct worden, kozijnen dienden 'vierkant' uitgevoerd te worden. Ook de inrichting van het huis is volledig in harmonie met de hoofdvorm: rechthoeken en strakke lijnen voeren de boventoon; Rietveld ontwierp de beroemde zigzagstoel later speciaal voor dit huis. Veel ruimten zijn voorzien van inbouwkasten. In het kleurgebruik is de woning aan de buitenzijde vooral sober: wit en vijf verschillende grijswaarden. In het interieur is een rijker palet gebruikt, maar nog steeds beperkt tot de primaire kleuren.
Huidige situatie.
In de loop van de tijd zijn er enkele zaken aan en om het huis veranderd. In het huis zijn bijvoorbeeld extra bedden geplaatst, is vloerbedekking vervangen door rubber en linoleum, en ook zijn er kasten verwijderd en nieuw geplaatst. Alles omdat Schröder of Rietveld dit nodig achtten voor hun dagelijks leven (Rietveld had zijn kantoor op de benedenverdieping en is na de dood van zijn echtgenote bij Schröder ingetrokken). Tevens is er in 1937 een extra kamer boven op het dak gebouwd (verwijderd in 1957), ontworpen door Rietveld, zodat mevrouw Schröder meer ruimte had en meer privacy, aangezien er veel mensen naar het huis kwamen kijken. Deze kamer is tijdens een eerdere restauratie van het huis afgebroken. Na de dood van Schröder in 1985 is het huis gerestaureerd door Bertus Mulder. Het huis is toen weer in de oorspronkelijke staat gebracht waarin Rietveld en Schröder het in de jaren twintig hebben gebouwd. Rondom het huis zijn de wijzigingen dramatischer van aard: eerst was er een weids uitzicht (reden voor Schröder om voor deze locatie te kiezen), in de huidige situatie loopt vlak bij het huis een vierstrooks autoweg (Waterlinieweg) met een viaduct over de Prins Hendriklaan. Doordat het huis daarmee in een 'kuil' kwam te liggen, vond Rietveld dat het zijn ruimtelijke betekenis had verloren en het maar afgebroken moest worden. Het viaduct is aan de onderzijde na 2000 betegeld met daarop in blauw allerlei stoelen van Rietveld. Het kunstwerk heeft de toepasselijke naam "Sitting in blue" en is van de hand van Berkman en Janssens.
In 2000 is het Rietveld Schröderhuis op de UNESCO Werelderfgoedlijst geplaatst. Momenteel is de woning in beheer bij het Centraal Museum. Dit museum verzorgt rondleidingen door het gebouw en heeft daarnaast een uitgebreide collectie door Rietveld ontworpen meubelen, waarvan een gedeelte (waaronder de bekende rood-blauwe stoel) ook in het Rietveld Schröderhuis is te zien. Deze rondleidingen zijn de enige manier om het huis te bezoeken. Zelfstandig naar binnen gaan is niet mogelijk, vooraf moet een kaartje worden gekocht en een tijd gereserveerd op de webstek van het huis.
In 2008 liep in het huis een theatervoorstelling over de relatie tussen Rietveld en mevrouw Schröder door Theatergroep Koper getiteld "Rietveld: Zitten is een werkwoord". Het publiek zat buiten het huis met een koptelefoon op en kon zo het spel volgen.

</doc>
<doc id="19997" url="https://nl.wikipedia.org/wiki?curid=19997" title="2 Unlimited">
2 Unlimited

2 Unlimited is, gemeten naar verkoopcijfers, de succesvolste Nederlands-Belgische popband in de geschiedenis. Gedurende de eerste helft van de jaren 90 behaalden de Belgische producers Jean-Paul De Coster en Phil Wilde met de Nederlandse Anita Doth en Ray Slijngaard diverse wereldhits. In totaal verkochten zij wereldwijd meer dan 20 miljoen platen. Later zou de band een doorstart maken met andere zangers.
2 Unlimited was de eerste groep die housemuziek op echte grote schaal tot een internationaal commercieel succes wist te maken. De formule van een mannelijke rapper en een zangeres, met gemakkelijk in het oor liggende melodieën en stevige dance-ritmes (ook wel eurodance genoemd), heeft de popmuziek in de jaren 90 gedomineerd.
Geschiedenis.
Ontstaan.
2 Unlimited was een project van de Belgische producers Jean-Paul De Coster en Phil Wilde. Zij ontmoetten elkaar in hun woonplaats Antwerpen, België, en hun eerste productie samen onder de naam Bizz Nizz, de single "Don't Miss The Party Line", was een substantiële hit door heel Europa, inclusief in Engeland waar het nummer 7 behaalde in de national singles chart in april 1990. Hun eigen succes verraste het duo en moedigde hen aan om de samenwerking voort te zetten.
Begin 1991 werkte de 19-jarige Raymond Slijngaard als hulpkok op Luchthaven Schiphol in Amsterdam. Ray was een vriend van Quadrophonia-rapper Marvin D, en tijdens zijn aanwezigheid bij een van hun optredens nam hij de microfoon en begon het publiek op te hypen. Anita Dels (Doth was haar artiestennaam), ook 19, was een receptioniste op de afdeling parkeerboetes van een Amsterdams politiebureau. In haar vrije tijd trad ze op met een vrouwelijke rapgroep genaamd Trouble Sisters. Ray en Anita werden goede vrienden, en zij hadden later ook een relatie.
De Coster en Wilde creëerden een instrumentaal nummer, Get Ready for This, en zij besloten dat het nummer vocalen nodig had. Ze vroegen CBA Artists om twee artiesten. Die kozen voor Ray en Anita. Ze waren zo tevreden over het resultaat dat ze akkoord gingen om met hen te werken als duo, en zo werd 2 Unlimited geboren. 2 Unlimited brak het eerst door in Groot-Brittannië. Daar bezette de nieuwe versie van "Get Ready for This", ditmaal met tekst maar zonder de raps van Ray, wekenlang de nummer 2-positie in de UK Top 40 (de nummer 1 werd bezet door (Everything I Do) I Do It for You van Bryan Adams). Daarna volgde de rest van Europa.
Succes.
2 Unlimited toerde wereldwijd en scoorde wereldwijd opeenvolgende top 10- en nummer 1-hits in vele landen, waaronder Australië, Japan en Zuid-Afrika. Het eerste album, dat "Get Ready!" heette en eind 1991 uitgebracht werd, was een groot succes. Wereldwijd verkochten ze 2,6 miljoen exemplaren. In Groot-Brittannië wisten ze met zowel "Get Ready for This", "Twilight Zone" en "Workaholic" meteen in de top 10 van de UK Top 40 binnen te komen. Ook de vierde single van het album, "The Magic Friend", wist in Groot-Brittannië te stijgen tot nummer 11. "Twilight Zone" werd in de Verenigde Staten een eerste hit. Het nummer wist de nummer 5-positie van de Amerikaanse Dance Chart te bereiken en kwam uiteindelijk tot nummer 49 in de Amerikaanse Billboard Hot 100. Het liedje werd gebruikt in de film The Girl Next Door. In Groot-Brittannië ging de single 234.000 keer over de toonbank.
In januari 1993 verscheen hun grootste hit "No limit", van het album "No Limits!". Zowel single als album kwamen op nummer 1 terecht in Groot-Brittannië en waren daarmee de eerste Nederlandse act sinds Pussycat in 1976 die daarin slaagde. Dit nummer zou uiteindelijk de nummer 1-positie in 35 landen bereiken en werd platina in onder meer Duitsland, Groot-Brittannië en Nederland. In Engeland alleen al werd de single meer dan een half miljoen keer verkocht. Ook de singles "Tribal Dance", "Faces", "Maximum Overdrive" en "Let The Beat Control Your Body" stegen in diverse landen naar de top van de hitlijsten. Het album ging 3 miljoen keer over de toonbank en zou het succesvolste album van de groep worden. Op de MIDEM-conferentie kreeg de groep 80 maal goud en platina uit 26 verschillende landen. Bovendien wonnen ze de prijs voor World's Best-Selling Benelux Act in 1993.
In 1994 verscheen het album "Real Things", waarmee ze opnieuw tot nummer 1 zouden klimmen in de Engelse albumcharts. Het album kwam zelfs op de eerste plaats binnen in de Engelse album top 100. Hoewel de single "The Real Thing" het hoogste bpm heeft van alle liedjes van de groep, zijn de overige singles van het album "No One", "Here I Go" en "Nothing Like The Rain" opvallend rustiger. Er werden 2 miljoen exemplaren van het album verkocht. In dit jaar gaven ze in totaal ze 200 optredens, waarbij Parkpop met 450.000 mensen publiek, hun grootste optreden zou worden.
Laatste album.
In 1995 verscheen het vierde en laatste album, genaamd "Hits Unlimited". Het is een verzameling van hun grootste hits, aangevuld met drie nieuwe singles: "Do Whats Good for Me", "Jump for Joy" en "Spread Your Love". In twee jaar tijd ging het album ruim 1 miljoen keer over de toonbank. Opvallend is dat "Jump for Joy" niet uitgebracht werd in Groot-Brittannië wegens tegenvallende cijfers van de voorgaande single "Do Whats Good for Me". In België zou "Jump for Joy" echter potten breken.
In hetzelfde jaar kwam "Get Ready for This" nieuw binnen in de Billboard Hot 100 in de VS en steeg door naar de 38e plaats. Het debuutalbum "Get Ready!" heeft in de Verenigde Staten uiteindelijk de gouden status behaald (meer dan 500.000 verkochte exemplaren). De single "Get Ready for This" wordt op dit moment nog steeds als pauzetune gebruikt in de NBA.
In Engeland en Ierland scoorden ze met twaalf singles achter elkaar een top 20-notering.
Voorlopig einde.
In 1996 verlieten Ray en Anita de groep, naar verluidt na zakelijke en muzikale meningsverschillen met de producers en onderlinge ruzie. Zijzelf spreken dit echter tegen. De scheiding van Ray en Anita leek op een ongunstig moment te komen. Het album "Hits Unlimited" begon juist te lopen in Amerika, waar het grote succes tot dan toe nog uitbleef. Het gezaghebbende blad Billboard Magazine bracht een groot artikel over het duo. BN De Stem berichtte dat Ray bedenktijd had gevraagd in verband met het nakende succes in Amerika. Hij wilde de beslissing heroverwegen. Maar terwijl hij in New York zat, bracht Anita het nieuws in haar eentje naar buiten. Voor haar leek de keuze dus definitief. Voor hun laatste single, "Spread Your Love", werd geen videoclip meer opgenomen en er werden beelden van een liveoptreden tot een videoclip verwerkt.
Afscheidsconcert en solo verder.
Met een optreden bij een café-bar aan de Lijnbaansgracht in Amsterdam, nam het duo afscheid van de Nederlandse podia. Het optreden werd door duizenden fans bijgewoond.
Ray begon een solocarrière onder de naam 'VIP allstars', maar zijn singles werden slechts bescheiden hits. Anita presenteerde korte tijd een muziekprogramma op TMF en een programma op Radio 538. Later begon ook zij zonder succes een solocarrière.
II.
In 1998 werd 2 Unlimited nieuw leven ingeblazen, deze keer met de zangeressen Romy van Ooijen en Marjon van Iwaarden. Maar deze nieuwe poging haalde bij lange na niet het succes van begin jaren 90, en de groep ging in 1999 weer uit elkaar. Er werd een album uitgegeven "II" waaruit de singles "Wanna Get Up", "Edge Of Heaven" en "Never Surrender" voortkwamen.
Remixes en 3.
Vanaf 2000 werden er door verschillende labels remixen uitgegeven zowel op single als in remix- of verzamelalbums. In 2000 kwam Byte Records met remixsingles van "No Limit" en "Twilight Zone" en daarna met twee remixalbums die alleen in Japan uitgegeven werden.
Vanaf 2003 kwam ZYX Records met ook met twee remixsingles en een cd met dvd "The Complete History". Ook gingen Débora Remagen en James Giscombe optreden als "2 Unlimited (versie 3)". In verband met een rechten kwestie mochten zij echter niet hun eigen stemmen gebruiken. Eind 2004 liep het contract van de derde 2 Unlimited versie af. Het duo bleef hierna tot 2010 officieus nog wel optreden als 2 Unlimited, met name in Oost-Europa. Hierbij werd nog steeds geplaybackt.
Ray &amp; Anita.
In juli 2008 lekte uit dat Ray en Anita plannen hebben voor een reünie. Anita trad sinds 2005 regelmatig alleen op op diverse feesten met de grootste 2 Unlimited-hits. In februari 2009 raakte bekend dat de twee opnieuw samen zullen optreden op I love the 90's - The party, dat plaatsvond op 11 en 12 april 2009 in de Ethias Arena in Hasselt, België. Tijdens deze shows wisten Ray en Anita te vertellen dat ze zo genoten hadden van het optreden en dat de reacties overweldigend waren.
Het volgende concert vond plaats op 30 april 2009. Daar stonden ze op het Koninginnedagfeest van Radio 538 op het Museumplein in Amsterdam, Ray en Anita stonden voor het eerst sinds 13 jaar samen op het podium in Nederland en dan ook meteen op het grootste feest van Nederland met 600.000 bezoekers. In september en oktober van 2009 traden ze op in het Sportpaleis te Antwerpen, als gast optreden tijdens de concerten van Milk Inc. De optredens tijdens deze reünie werden gedaan onder de naam "Ray en Anita". De naam "2 Unlimited" is eigendom van producer Jean-Paul De Coster en die had geen toestemming voor een officiële reünie gegeven.
Op 20 december 2009 dook het duo toch onder de naam "Ray &amp; Anita" de studio in om een nieuwe single op te nemen. Dinsdag 29 december werd de titel van het nummer bekendgemaakt en verscheen de single direct in de tipparade. De single heet "In Da Name Of Love".
Tijdens een interview bij het televisieprogramma "De Wereld Draait Door" gaven Ray en Anita toe dat ze tijdens de eerste periode van 2 Unlimited een geruime tijd een relatie met elkaar hebben gehad.
Omdat de Belgische producer Phil Wilde geen toestemming had gegeven om de naam 2 Unlimited te gebruiken gingen Ray en Anita door onder hun eigen namen. Op 8 januari 2010 verscheen de single officieel op iTunes, op 22 januari kwam de fysieke single uit en op 30 januari ging de videoclip in première op YouTube. Tijdens de aflevering van RTL Boulevard van 11 januari werd bekend dat Anita borstkanker heeft en hiervoor chemotherapie moet ondergaan.
Op 30 april 2010 stonden ze net als in 2009 op het Koninginnedagfeest van Radio 538. Dit vond plaats op het Museumplein te Amsterdam. Tijdens dit optreden werd het comeback-nummer voorgesteld, namelijk In da name of love.
Een volgende single verscheen op 25 oktober 2011. De single kreeg de naam Nothing 2 Lose en de bijbehorende videoclip kwam twee dagen later uit. De video werd opgenomen in juni in Amsterdam. Het is tevens de titelsong van de Nederlandse film Amsterdam Heavy.
TWO.
In oktober 2009 werd ook bekend dat Romy Snoeijers van Ooijen en Marjon van Iwaarden, het tweede 2 Unlimited-duo, weer samen muziek gaan opnemen. Ze doen dit onder de naam "TWO". In 2010 namen ze het lied "Wonder Why" op. Vanwege ziekte van Van Iwaarden en zwangerschap van Snoeijers verscheen het nummer pas in 2011 op een compilatiealbum van Carka Records genaamd "Music Flower". Van Iwaarden nam in 2013 deel aan The Voice of Holland.
Weer onder de oude naam.
Sinds 2012 gebruiken Ray en Anita de naam 2 Unlimited weer en werken ze weer samen met muziekproducer Jean-Paul De Coster. Op 10 augustus 2012 traden Ray en Anita voor het eerst weer op als 2 Unlimited op het Smukfest in het Deense Skanderborg. Speciaal voor het optreden droegen zij op maat gemaakte 2 Unlimited-outfits van Prince Charming. Het duo zou begin juli aftrappen tijdens een groot festival in Hyde Park, maar dat werd wegens verwacht noodweer afgelast. De hernieuwde samenwerking met hun Belgische producer De Coster werd door beiden omarmd. In de media vertelde Anita dat ze allemaal ouder en wijzer zijn geworden en dat ze allemaal het respect kunnen opbrengen om naar elkaar te luisteren.
Op 30 maart 2013 werd in het Sportpaleis in Antwerpen een 80 minuten durend concert gegeven, met gastoptredens van onder andere Reel 2 Real. Later dat jaar verschijnt een remix door de Amerikaanse dj Steve Aoki van het nummer Get Ready. In mei 2014 verscheen voor het wereldkampioenschap voetbal 2014 No limit (Brasilian Remix) en waren ze een van de gastartiesten tijdens de concerten van de Toppers in de Amsterdam ArenA.
In april 2016 stapte Doth uit 2 Unlimited, omdat het te moeilijk te combineren zou zijn met haar solowerk. Op 13 augustus 2016 stelde Ray Slijngaard haar vervangster voor: Kim Vergouwen.

</doc>
<doc id="20000" url="https://nl.wikipedia.org/wiki?curid=20000" title="De Kus (beeld)">
De Kus (beeld)

De Kus is een beeldhouwwerk van de Franse beeldhouwer Auguste Rodin.
In 1886 creëerde de Franse meester Auguste Rodin zijn "Baiser" of "De Kus". Geïnspireerd, net als bij zijn bronzen "Porte de l'Enfer", door Dantes "Divina Commedia", symboliseerde hij het verhaal van Paolo Malatesta en Francesca da Rimini in het sensuele thema van het koppel.
Een reflectie van de meester hieromtrent was: "Grote beeldhouwers zijn evengoed koloristen als de beste schilders. Trouwens de kleur is als de bloem van het mooie modelé. Deze twee kwaliteiten vergezellen elkaar telkens weer en zij zijn het die aan alle meesterwerken van de beeldhouwkunst het schitterend aspect van het levende vlees geven".

</doc>
<doc id="20001" url="https://nl.wikipedia.org/wiki?curid=20001" title="Alaskawolf">
Alaskawolf

De alaskawolf (Canis lupus tundrarum) is een ondersoort van de wolf die leeft in de uitgestrekte poolvlakte, waar het elk jaar voor vijf maanden aan een stuk voor 24 uur op 24 donker is. De temperatuur in april komt haast nooit boven de -30°C. De alaskawolf jaagt meestal in een roedel. Hij maakt jacht op bijna alle andere dieren, zoals op kariboes, sneeuwhazen, muskusossen en lemmingen. De alaskawolf paart in maart en nadien brengt het vrouwtje haar jongen ter wereld in een hol. Na een maand delen de leden van de roedel het vlees, zodat elkeen zijn portie krijgt.
Leefomgeving.
De alaskawolf moet zich zien te redden op de poolvlakten. De meeste dieren zijn niet bestand tegen zulk weer. De wind voelt aan als -100°C, als hij hard waait. De aarde is bevroren onder de 10 centimeter, zodat alleen planten kunnen leven, waarvan de wortels oppervlakkig groeien. April is daar een van de warmste maanden, waarbij de temperatuur niet hoger is dan -30°C.
Leefwijze.
De alaskawolf leeft in roedels, die niet meer zijn dan kleine familiegemeenschappen. Ze bestaan voornamelijk uit een "Alfa-mannetje" en een "Alfa-vrouwtje", hun jongen, en oudere jongen die nog niet hebben gepaard. Er zijn 1 of 2 wolven aangesteld als babysit. Deze zorgen voor de welpen als moederlief op jacht is. De jongen die eenzaam rondzwerven, hebben de roedel verlaten om een nieuwe te stichten, en een territorium uit te bouwen. Eens hij een territorium gevonden heeft, markeert hij die met urine en uitwerpselen. Echter is het een zootje als hij op jacht gaat. Gelukkig kan hij weken zonder voedsel, want als een wolf op jacht gaat, heeft hij minder dan 10 % kans op een vangst. 
Voedsel.
Met de hele roedel gaan de alaskawolven op jacht. Ze kunnen in de open toendra niet gemakkelijk jagen, want ze kunnen geen verrassingsaanval uitlokken. En als een roedel een kudde muskusossen inhaalt, staan ze al in een verdedigingskring. De wolven zouden zelfmoord plegen om daaruit een prooi te pikken, want met die hoorns en hoeven is dat onmogelijk. Daarom hebben ze een uniek systeem ontwikkeld bij de hondensoorten: een zenuwoorlog. Het doel is de kring open te breken. Ze beginnen heen en weer te lopen, waardoor ze de ossen dwingen van plaats te veranderen om hun belagers in het oog te kunnen hebben. Deze tactiek lukt meestal niet, maar met een beetje geluk gaan de muskusossen van nervositeit uit elkaar. Wanneer dit gelukt is, zoeken ze de jonge of zwakke dieren en gaan ze in de achtervolging. Als ze de prooi hebben, proberen ze met al hun krachten het dier tegen de grond te werpen, waarna ze het doden en opeten.
Communicatie.
Door te huilen waarschuwen de wolven de andere roedels op hun aanwezigheid. Dit doen ze om mogelijke confrontaties tussen de verschillende roedels te voorkomen.
Voortplanting.
Alaskawolven paren in maart. Na de paring verlaat het vrouwtje de roedel en gaat ze een nieuw hol graven. Meestal lukt dit niet, omdat de grond bevroren is. Dan zoekt ze maar een bestaand hol of een rotsspleet, waar ze haar 4 of 5 jongen na 63 tot 65 dagen later ter wereld brengt. De jongen worden blind geboren en zijn afhankelijk van hun moeder. De jonge wolven eten al vlees als ze een maand oud zijn. Vanaf dan gaat het vrouwtje terug naar de roedel, waar ze voortaan het voedsel verdeelt. Het vrouwtje schrokt zich vol en braakt het voedsel in het hol weer uit, waarna de jongen het opeten. Rond de langste dag van het jaar (21 juni, want dan is het zomer op de noordpool) zijn de jongen in staat de roedel te volgen.
Afmetingen en uiterlijke kenmerken.
De kop en het lichaam van de alaskawolf bedraagt zo'n 100 tot 150 centimeter. De schofthoogte bedraagt 65 tot 80 centimeter. De mannetjes bereiken makkelijk het gewicht van 80 kilogram, bij de vrouwtjes ligt dit lager. Doordat de temperatuur zeer laag is, hebben ze een dikke vacht en een vetlaag.

</doc>
<doc id="20002" url="https://nl.wikipedia.org/wiki?curid=20002" title="1258">
1258

Het jaar 1258 is het 58e jaar in de 13e eeuw volgens de christelijke jaartelling.

</doc>
<doc id="20003" url="https://nl.wikipedia.org/wiki?curid=20003" title="Zeg 'ns Aaa (1981)">
Zeg 'ns Aaa (1981)

Zeg 'ns Aaa was een van de populairste en langstlopende Nederlandse sitcoms. De serie omvat 212 afleveringen en werd vanaf 1 januari 1981 tot en met 13 februari 1993 uitgezonden door de VARA. Chiem van Houweninge en Alexander Pola schreven aanvankelijk de scripts, later met tekstbijdragen van Marina de Vos, de echtgenote van Van Houweninge. In het laatste seizoen werd ook meegeschreven door Lars Boom. De muziek werd gecomponeerd door Ruud Bos en ingezongen door Nelleke Burg. Zeg 'ns Aaa werd opgenomen in een studio met publiek.
Idee.
Chiem van Houweninge speelde samen met Annet Nieuwenhuijzen in "Moeder Courage". Zij kwam met het idee om een serie over een vrouwelijke huisarts te maken. Toen de VARA een nieuwe comedy wilde, gingen Van Houweninge en Pola samenwerken aan "Zeg 'ns Aaa". Er was nog een ander concept (niet bekend welk), maar regisseur Nico Knapper koos voor "Zeg 'ns Aaa".
Het personage van Mien Dobbelsteen is (onbewust) ontstaan naar voorbeeld van een huishoudster (Anneke van der Steen) die in huize Van Houweninge werkte. Zij nam alles op haar schouders, maar was ook wel wat bedisselend, aldus Van Houweninge. En: "Later realiseerde ik me dat er in mijn onderbewustzijn veel van Anneke doorkwam.".
Regisseur Nico Knapper koos er voor dat Mien door iedereen met 'u' en 'mevrouw' werd aangesproken (in tegenstelling tot bijvoorbeeld Koos en Jopie). De huishoudster in het gezin waar Knapper opgroeide werd ook met u aangesproken. Een teken van respect aldus zijn moeder.
Verhaallijnen.
In de serie staat de huisarts en alleenstaande moeder Lydie van der Ploeg centraal met haar zoon Gert-Jan en dochter Nancy. Ze heeft een huishoudster Mien Dobbelsteen die is getrouwd met bouwvakker Koos Dobbelsteen. Lydie, die erg vergeetachtig is, krijgt een relatie met chirurg Hans Lansberg, met wie ze later trouwt. Dochter Nancy vertrekt naar het buitenland en in haar plaats komt Pien, de vriendin van Gert-Jan, inwonen. Na de geboorte van hun zoon Pim scheiden ze en vertrekt Pien. Gert-Jan krijgt een nieuwe vriendin, Teuntje. Later vertrekt ook Gert-Jan, die ook huisarts is geworden en compagnon van Lydie is, met Teuntje naar het buitenland. 
Nieuwe medebewoonster in het huis wordt Wiep Lansberg, het nichtje van Hans. Wiep zit op de kunstacademie en krijgt een relatie met John Wijntak, de nieuwe compagnon van Lydie. Ze gaan later in het huis naast Lydie wonen. Aan de andere kant woont geruime tijd buurman Buys, maar die vertrekt naar Moskou. Mien Dobbelsteens zuster Annie trouwt later met de vriend van Koos, scharrelaar Jopie Schellenduin.
Het was eigenlijk de bedoeling dat de serie zou draaien om Lydie, de alleenstaande huisarts (weduwe) en haar kinderen. De focus verplaatste zich echter naar Mien, de volkse huishoudster met haar hart op de tong. “Kijkers identificeerden zich enorm met haar, meer dan met die werkende vrouwelijke arts, die voor die tijd best vooruitstrevend was,” aldus scenarioschrijver Chiem van Houweninge. "Mien raakte een snaar."
Terugblikkend zei Sjoukje Hooymaayer daarover in het televisieprogramma TV Monument: "Ik dacht alleen maar, het gaat om het geheel. Op deze manier werkt het. Het is een groot succes en ik mag daar deel van uitmaken. Ik heb mij daar nooit rottig of ongelukkig om gevoeld."
Hét kenmerkende element van de serie was dat Mien Dobbelsteen de telefoon opnam met de beroemde zin "Met de assistente van dokter Van der Ploe-oeg!!". Carrie Tefsen zegt daarover: "Die telefoon aannemen is pas veel later gekomen. Opeens hadden ze geschreven 'met de assistente van dokter Van der ploeg'. En dat zei ik gewoon. En op de een of andere manier was dat zó leuk?! Onbewust heb ik dat zo gedaan. En nu nog zeggen ze: ach, zeg het nog eens..."
Succes en einde.
Zeg 'ns Aaa was een enorm succes. De eerste afleveringen werden niet zo goed bekeken, maar later werd het het best bekeken televisieprogramma van de Nederlandse televisie. In het winterseizoen '83/'84 keken tot 7,7 miljoen mensen naar een aflevering. Midden jaren tachtig (Nederland had toen twee televisienetten) bekeken zo'n 8 miljoen mensen de serie.
In dagblad "De Stem" werd scenarioschrijver Alexander Pola (ter gelegenheid van de 100ste aflevering) gevraagd naar de reden van het succes van de serie. Hij zei daarop dat alles wat in de serie gebeurt, ook in het echt gebeurt. Het waren dagelijkse belevenissen van gewone mensen. Marina van Houweninge wist vaak grappige voorvallen uit haar kennissenkring te vertellen of kwam met leuke berichtjes uit de krant, aldus Pola. Dat was dan vaak de aanzet voor een scène.
In september 1992 wordt in een paginagroot artikel in De Telegraaf bekend dat de serie stopt. In een later artikel, ter gelegenheid van de laatste aflevering, zegt scenarioschrijver Van Houweninge dat de serie te veel tijd en energie kostte en hij niet toekwam aan andere zaken. Hij nam samen met Pola de beslissing om te stoppen. Alexander Pola moest vanwege ziekte kort daarop noodgedwongen stoppen als scenarioschrijver (hij overleed in oktober 1992, nog voor de laatste uitzending). Andere scenarioschrijvers zoeken wilden ze niet.
Van Houweninge: "Toen we het nieuws naar buiten brachten leek het of de derde wereldoorlog was uitgebroken. Zo'n stortvloed van reacties hadden we echt niet verwacht. Velen namen het ons kwalijk, anderen waren het met ons eens dat het een verstandig besluit was, omdat ze na al die tijd een beetje op Mien en Koos en de doktersfamilie waren uitgekeken."
Gouden Televizierring.
De serie won in 1984 de Gouden Televizier-Ring voor het beste programma op de Nederlandse televisie van dat jaar. Het leidde tot een kleine controverse, omdat Manfred de Graaf (dokter Lansberg) de ring aanvankelijk weigerde, "omdat hij zich niet kan vinden in alle bekroonden," zoals De Telegraaf scheef in 1984. Hij vond dat alleen de hoofdrolspelers een ring zouden moeten krijgen.
Na een goed gesprek met de hoofdredacteur van AVRO's televisiegids Televizier (organisator van het ringgala), draaide De Graaf bij en werden negen ringen aan de vingers van schrijvers, regisseur en acteurs geschoven. 
Rolverdeling.
Gastrollen.
(onder andere) Ab Abspoel, Carolien van den Berg, Bram Biesterveld, Filip Bolluyt, Bertus Botterman, Max Croiset, Caroline van Gastel, Cees Heyne, Klaas Hofstra, Henny Huisman, Rob van Houten, Eric van Ingen, Emile Jansen, Simone Kleinsma, Koos van der Knaap, Mimi Kok sr., Hans Leendertse, Onno Molenkamp, Lex de Regt, Peter Jan Rens, Ellen Röhrman, Nico Schaap, Elsje Scherjon, Wim Serlie, Paul van Soest, Perla Thissen, Bob van Tol, Bram van der Vlugt, Anja Winter
Afleveringen.
Zie Lijst van afleveringen van Zeg 'ns Aaa
Spin-off.
In 1991 werd de spin-offserie "Oppassen!!!" gestart rond de tweelingbroer van buurman Buys, die inmiddels naar Moskou was verhuisd. Deze serie liep tot 2003. Vervolgens kwam uit "Oppassen!!!" weer een spin-off voort, "Bergen Binnen". In aflevering 163 (december 1990) heeft buurman Buys het in Zeg 'ns Aaa over zijn tweelingbroer die in Rotterdam woont. In aflevering 170 (februari 1991) komt Mien de tweelingbroer met zijn dochter Simone (zoals ze in de Oppassen!!! heet) tegen op straat (wat tot toestanden leidt, omdat de tweelingbroer Mien natuurlijk niet herkent). 
Theater.
Van september 2003 tot en met november 2004 was "Zeg 'ns Aaa" als toneelstuk te zien in de Nederlandse theaters, met in de hoofdrollen Carry Tefsen, ‘Lydie van der Ploeg’, ‘Hans Lansberg’, ‘Gert-Jan van der Ploeg’, ‘Wiep Lansberg’ en de moeder van Tefsen. In 2007/2008 was het nieuwe toneelstuk "Zeg 'ns Aaa - Met de assistente van..." in de Nederlandse theaters te zien. Sjoukje Hooymaayer, Manfred de Graaf en John Leddy speelden hier niet in mee. De beide toneelstukken werden geproduceerd door Hans Cornelissen (Gert-Jan in de serie).
Nieuwe serie.
"Er is mij de afgelopen weken regelmatig gevraagd of ik de draad over een paar jaar weer ga opnemen. Ik kan zeggen dat dat niet zal gebeuren. Het wordt een afscheid voor altijd," aldus scriptschrijver Chiem van Houweninge in een interview bij de laatste aflevering van Zeg 'ns Aaa in februari 1993.
Toch kruipt het bloed waar het niet gaan kan en in maart 2009 startte er een nieuwe serie "Zeg 'ns Aaa", uitgezonden op de Nederlandse zender RTL 4. Geschreven door het echtpaar Van Houweninge.
De kijkcijfers vielen echter tegen. Het vervolg bleef bij een seizoen met 13 afleveringen, waarvan de laatste op 29 april 2010 werd uitgezonden.
Zeg 'ns Aaa in het buitenland.
Spanje.
In Spanje is de serie nagesynchroniseerd in het Catalaans en onder de titel "On li fa mal" ('Waar doet het zeer?') uitgezonden. Op TVE was de serie, in het Castiliaans nagesynchroniseerd, vanaf 1992 te zien onder de titel "Diga 33".
Duitsland.
In Duitsland is met een eigen cast een Duitse versie van "Zeg 'ns Aaa" gemaakt met als titel "Sag mal Aah". De personages kregen allen Duitse namen: Dr. Claudia Winkler (Dr Lydie van der Ploeg), Hans Landsberg (Hans Lansberg), Christoph Winkler (Gert-Jan van der Ploeg), Ulli Winkler (Nancy van der Ploeg), Pia Winkler (Pien van der Ploeg), Maria Doberstein (Mien Dobbelsteen), Kurt Doberstein (Koos Dobbelsteen).
In totaal zijn 40 Duitse afleveringen gemaakt. Op enkele afleveringen na is de hele serie "Sag mal Aah" door de ARD uitgezonden tussen april en oktober 1991.
Verder is het origineel uitgezonden in het Verenigd Koninkrijk, Australië, Nieuw-Zeeland en België.
Sluikreclame.
Zeg 'ns Aaa is een van de eerste voorbeelden van sluikreclame op de Nederlandse televisie. Vooral om het IKEA-bankstel. Omdat in aflevering 91 (maart 1987) het gebloemde bankstel vlam vat, staat er vanaf aflevering 92 een modern, nieuw bankstel bij de familie Van der Ploeg in de woonkamer. Diezelfde bank staat ook op de voorpagina van de IKEA-catalogus van 1986. 
Verder zien we regelmatig bekende merkproducten op de ontbijttafel staan en sjouwt Koos met kratten Grolsch (hoewel hij niet echt merkvast lijkt). Het is overigens niet zeker dat het in alle gevallen om sponsoring ging. De politiek zinde het allemaal niet, ook naar aanleiding van sluikreclame in andere programma's, en bezon zich op maatregelen. Zeg 'ns Aaa kreeg overigens nooit een boete voor het maken van reclame. 

</doc>
<doc id="20006" url="https://nl.wikipedia.org/wiki?curid=20006" title="Grondwaterhydrologie">
Grondwaterhydrologie

Grondwaterhydrologie, ook wel hydrogeologie en geohydrologie genoemd, is een deelvakgebied van de hydrologie. Het behandelt de stroming van water in de ondergrond.
Er zijn meerdere soorten grondwater:
Freatisch grondwater is grondwater dat boven op een eerste slecht doorlatende bodemlaag (bijvoorbeeld klei) staat, in relatief goed doorlatende grond. Het eerste grondwater dat men tegenkomt wanneer men gaat graven, is freatisch. In zandgronden met klei- en leemlenzen kan echter sprake zijn van een schijngrondwaterspiegel boven het freatisch grondwater.
De doorlatendheid van de bodem wordt uitgedrukt in de "k-waarde" (in meters per dag). In horizontale en verticale richting respectievelijk als kh en kv.
Als grondwater in diepere pakketten een hogere hydrostatische druk (stijghoogte) heeft dan het freatisch grondwater spreken we van arthesisch grondwater.
Verontreinigingen kunnen diepere pakketten meestal slecht bereiken, waardoor de kwaliteit vaak zeer goed is. Drinkwaterbedrijven in Noord- en Oost-Nederland kunnen grondwater onttrekken aan het eerste, tweede of nog diepere watervoerende lagen.

</doc>
<doc id="20007" url="https://nl.wikipedia.org/wiki?curid=20007" title="Walgvogel">
Walgvogel



</doc>
<doc id="20008" url="https://nl.wikipedia.org/wiki?curid=20008" title="Zelfmoordaanslag">
Zelfmoordaanslag

Een zelfmoordaanslag is een aanslag (het toebrengen van schade aan een of meer tegenstanders of zaken, zoals schepen of gebouwen) volgens een zodanige methode dat de dader daarbij of daarna onvermijdelijk overlijdt (inclusief gevallen waarbij dit gebeurt door onmiddellijke executie na de daad), en zich daar ook vooraf van bewust is. Het is dus een combinatie met het plegen van zelfmoord, maar wel te onderscheiden van een aanslag met vrijwillige zelfmoord achteraf.
Een zelfmoordaanslag biedt extra mogelijkheden om schade aan te richten doordat positionering van de explosieven en het moment van de explosie ter plaatse op het moment zelf bepaald kunnen worden, zonder dat waarneming en bediening op afstand nodig is, en ook doordat een achtergelaten pakket meer kan opvallen dan op de persoon verborgen explosieven. Bovendien vervalt voor de dader het probleem van het zoeken van een veilig heenkomen en het onbekend blijven van zijn identiteit.
Soms gelooft een dader dat er een hiernamaals is waarin hij voor zijn daden zal worden beloond.
Soms is de daad geen eigen initiatief, maar wordt de dader geronseld door een terroristische organisatie en geleidelijk geestelijk klaargestoomd voor het aanvaarden van de opdracht de daad uit te voeren.
Middelen.
Zelfmoordaanslagen gebeuren vaak met explosieven, bijvoorbeeld aan het lichaam en in de kleding zoals bij een zelfmoordvest, geladen op een fiets of bromfiets of in een personenauto of vrachtauto, of op een speedboot. Ook vliegtuigen zijn gebruikt (waaronder gekaapte vliegtuigen zonder explosieven maar met veel brandstof).
Zelfmoord of moord.
De term zelfmoordaanslag kan een verbloeming zijn, omdat in de term de zelfmoord meer op de voorgrond staat dan de moord, vaak massamoord.
Plegers van zelfmoordaanslagen.
Zelfmoordaanslagen worden in hoofdzaak gepleegd door terroristische organisaties, bijvoorbeeld door de militante Palestijnse organisatie Hamas, Tamilse onafhankelijkheidsstrijders, extremistisch Islamitische groepen of Al Qaida.
Reguliere legers gebruiken deze tactiek zelden. Een voorbeeld is de Japanse luchtmacht, die aan het eind van de Tweede Wereldoorlog gebruikmaakte van kamikazepiloten, die zich met hun gevechtsvliegtuig op een vijandelijk doel stortten.
Doel van zelfmoordaanslagen.
Tussen 1980 en 2004 had meer dan 95% van alle gevallen als belangrijkste motief een land te dwingen zich terug te trekken. Nadat de troepen zich verwijderden, stopten de zelfmoordaanslagen dikwijls bijna onmiddellijk.
De groepering met de meeste zelfmoordaanslagen op haar conto is de Tamil tijgers in Sri Lanka. Deze organisatie was tevens de uitvinder van het zelfmoordvest (gebruikt in 1991 tijdens een aanslag op Rajiv Gandhi).
Films.
Films waarin (toekomstige) zelfmoordenaars centraal staan zijn onder meer Paradise Now en Les chevaux de Dieu (De paarden van God).

</doc>
<doc id="20009" url="https://nl.wikipedia.org/wiki?curid=20009" title="Poolse Delingen">
Poolse Delingen

Met de Poolse Delingen (1772, 1793 en 1795) verdeelden Rusland, Oostenrijk en Pruisen onderling in drie stappen het sterk verzwakte Pools-Litouws Gemenebest, dat daardoor in 1795 van de Europese kaart verdween.
Achtergrond.
Polen-Litouwen was sinds de institutionalisering van het liberum veto, volgens welk elk lid van de Sejm (het parlement) vetorecht had, nauwelijks meer tot politieke actie in staat en werd een speelbal van verschillende Poolse adellijke fracties en buitenlandse machten. Na de dood van koning August III van Polen (1763) bewerkstelligde tsarina Catharina de Grote dat haar gunsteling Stanislaus August Poniatowski tot koning werd gekozen. Deze probeerde door hervormingen de vrijwel onbeperkte macht van de adel in te perken. Dit stuitte echter op tegenstand van een groot deel van de adel en van de buurlanden Rusland en Pruisen, die vreesden dat een hervormd Polen aan hun invloed zou ontglippen.
De overweldigende Russische overwinningen in de Russisch-Turkse Oorlog van 1768 brachten dit land in conflict met Oostenrijk, dat was verontrust door de Russische opmars bij de Donau. De Pruisische koning Frederik de Grote buitte de situatie uit en stelde zich als bemiddelaar op. Hij stelde voor dat Rusland, om een oorlog met Oostenrijk te vermijden, zou afzien van expansie in het Donaugebied. Het land zou moeten worden "gecompenseerd" met een deel van Polen. Om Oostenrijk tevreden te stellen zou ook dit land een stuk Polen krijgen en ook Pruisen zou moeten meedelen omdat Oostenrijk anders verhoudingsgewijs te groot zou worden.
De drie delingen.
Eerste Poolse Deling.
Het verdrag dat leidde tot de "Eerste Poolse Deling" werd gesloten op 19 februari 1772. Met de uitvoering werd officieel begonnen op 5 augustus 1772. Al daarvóór waren buitenlandse troepen Polen binnengevallen. Polen-Litouwen verloor door het delingsverdrag de helft van zijn bevolking en een derde van zijn totale oppervlakte. Rusland kreeg delen van Litouwen en Wit-Rusland ten oosten van de Westelijke Dvina en de Dnjepr, in totaal circa 93.000 km² met 1,3 miljoen inwoners. Oostenrijk annexeerde Klein-Polen, het westen van Podolië en Galicië, in totaal circa 85.000 km² met 2 miljoen inwoners. Pruisen ten slotte kreeg het kleinste deel. Het annexeerde het Netzedistrict, Ermland en West-Pruisen (Pommerellen en Kulmerland), in totaal 35.000 km² met 356.000 inwoners, maar nog zonder de stad Danzig (Gdańsk), die Catharina de Grote economisch en strategisch te waardevol vond om aan Pruisen af te staan. De stad versterkte haar autonomie tegenover het machteloze hof in Warschau.
Frederik II schreef in een brief over de deelname van de (katholieke) keizerin Maria Theresa in de Eerste Poolse Deling: 
Tweede Poolse Deling.
In de decennia die volgden op de Eerste Deling trachtte koning Stanislaus August door hervormingen zijn staat te versterken. De zeer vooruitstrevende grondwet van 3 mei 1791 leek de deur te openen voor de opvattingen van de Franse Revolutie. Dat leidde echter tot een roep om interventie. Rusland en Pruisen vielen hierop Polen binnen en besloten op 23 januari 1793 tot de "Tweede Poolse Deling", die de Poolse Sejm gedwongen goedkeurde. De Tweede Deling bracht Rusland 228.000 km²: Litouws Wit-Rusland en het westen van Oekraïne met de rest van Podolië en Wolynië. Pruisen kreeg opnieuw 58.000 km² met het Netzedistrict, de steden Danzig (Gdańsk) en Thorn (Toruń), Groot-Polen (Posen) en een deel van Mazovië.
Derde Poolse Deling.
Naar aanleiding van deze Tweede Deling, die de staat Polen zo goed als ophief, brak in 1794 een opstand uit onder Tadeusz Kościuszko. Rusland en Pruisen, en ditmaal ook Oostenrijk, grepen deze aan om ook de rest van Polen te annexeren. De "Derde Poolse Deling" maakte op 24 oktober 1795 een einde aan de Poolse staat. Rusland annexeerde Koerland (zuidelijk Letland), de rest van Litouwen ten oosten van de Memel en de rest van Wolynië. Pruisen kreeg onder de naam Nieuw-Silezië aangrenzende gebieden noordwestelijk van Krakau, en onder de naam Nieuw-Oost-Pruisen de rest van Mazovië en de Poolse hoofdstad Warschau. Oostenrijk kreeg onder de naam West-Galicië de rest van Klein-Polen (West-Galicië) met de steden Krakau en Lublin.
Daarmee was er een einde gekomen aan het zelfstandige Polen. Deze zelfstandigheid zou, afgezien van kortstondige (vazal)staten als het autonome en tot stadsrepubliek verheven Danzig (1807-1815), het door Napoleon ingestelde hertogdom Warschau (1807-1813/1815) en de republiek Krakau (1815-1846), pas in 1919 na de Eerste Wereldoorlog weer worden hersteld. Het Hertogdom Warschau omvatte de gebieden die in 1795 waren afgestaan.
In het Congres van Wenen, na de nederlaag van Napoleon tegen Rusland en in Waterloo, werd in 1815 bepaald dat enkele delen van Polen die in 1795 bij Pruisen en Oostenrijk waren gevoegd naar Rusland zouden worden overgeheveld, met name Nieuw-Oost-Pruisen dat weer Mazovië ging heten en West-Galicië en Wolhynië. Dit Russische Polen stond sindsdien bekend onder de naam 'Congres-Polen'.
De "vierde deling".
Het begrip "Vierde Poolse Deling" is niet eenduidig. Er kan mee worden gedoeld op de opsplitsing van het hertogdom Warschau door het Congres van Wenen (1815), maar ook op het Molotov-Ribbentroppact van 1939, waarin Nazi-Duitsland en de Sovjet-Unie overeenkwamen Polen onder elkaar te verdelen.

</doc>
<doc id="20010" url="https://nl.wikipedia.org/wiki?curid=20010" title="Eerste Poolse Deling">
Eerste Poolse Deling



</doc>
<doc id="20011" url="https://nl.wikipedia.org/wiki?curid=20011" title="Waterbeheer">
Waterbeheer

Waterbeheer is het totaal aan activiteiten die tot doel hebben om het grond- en oppervlaktewater zo goed mogelijk te beheren en is onderdeel van de waterstaat. Aangezien een "teveel" aan water even onwenselijk is als een "tekort" aan water, houdt dit in:
Praktijkvoorbeelden.
Een aantal praktijkvoorbeelden van waterbeheer:
Waterbeheer in transitie.
Door klimaatverandering, zeespiegelstijging, bodemdaling en een toenemende druk op de schaarse beschikbare ruimte is er wereldwijd sinds de jaren negentig van de vorige eeuw een toenemend bewustzijn van de noodzaak om anders om te gaan met water. De grote toename van het industriële en agrarisch watergebruik in combinatie met de bevolkingsgroei zorgden er o.a. in België en Nederland voor een daling van het grondwater. In droge jaren is er onvoldoende aanvulling van de grondwaterlagen door neerslag. De eeuwenoude technische maatregelen en oplossingen zijn niet meer voldoende. Overheden, maatschappelijke organisaties en marktpartijen zoeken naar andere duurzamere oplossingen. Deze omslag wordt aangeduid als de watertransitie.
Europese regelgeving.
Sinds eind 2000 is de Europese Kaderrichtlijn Water van kracht. Deze verplicht alle lidstaten van de Europese Unie ertoe, de kwaliteit van hun oppervlakte- en grondwater in 2015 op orde te brengen.

</doc>
<doc id="20012" url="https://nl.wikipedia.org/wiki?curid=20012" title="De Verloren Haven van Kuinre">
De Verloren Haven van Kuinre



</doc>
<doc id="20013" url="https://nl.wikipedia.org/wiki?curid=20013" title="Scheveningen">
Scheveningen

Scheveningen () is een stadsdeel van Den Haag, genoemd naar een vissersplaats die vervolgens opging in een badplaats en wijk in Den Haag.
Indeling.
Het stadsdeel Scheveningen bestaat uit de volgende wijken.
De oorspronkelijke kern van Scheveningen bevindt zich in Scheveningen-Dorp, maar van de vroegere bebouwing van vóór de grote kaalslag en de daaropvolgende nieuwbouw van het stadsdeel is niet veel meer terug te vinden. Het meest karakteristieke deel van het oude dorp vindt men bij de Oude Kerk. Oorspronkelijke Scheveningers voelen zich "Schevenings", niet Haags.
Geschiedenis.
Naam.
De geschiedschrijving verschaft geen uitsluitsel over de ouderdom van Scheveningen. Naamkundig onderzoek zou hebben aangetoond, net als bij andere Nederlandse plaatsen die eindigen op het suffix (achtervoegsel) '-ingen', dat de oorsprong ervan in de 10e of 11e eeuw ligt. De bewuste naam komt voor het eerst voor in een grafelijk register dat deels is opgesteld omstreeks 1284. Er is sprake van een gebied dat wordt omschreven als een 'terra de Sceveninghe' (land van Scheveningen). Er is weleens beweerd dat een geslacht met de naam Scheven - dat bij Haarlem een kasteel bezat en zich in de 14e eeuw in de omgeving van Leiderdorp vestigde - iets te maken zou hebben met het dorp of met de naam Scheveningen, maar hiervoor ontbreekt elke aanwijzing.
Soms genoemde, maar nooit onderbouwde, buitenlandse invloeden zijn evenmin aantoonbaar. Uit de historie valt op te maken dat de oorsprong van Scheveningen een puur Hollandse aangelegenheid moet zijn geweest. Binnen de reeds genoemde 'terra de Sceveninghe' heeft naar alle waarschijnlijkheid een oudere woonkern gelegen; te denken valt aan een agrarisch gemeenschapje, een buurtschap, enkele kilometers meer landinwaarts van de kust gelegen.
De kennis over die tijd is vrij beperkt; wel heeft de sociaal geograaf J.K. de Cock in een artikel, getiteld "Scheveningen-Binnen en Scheveningen aan Zee", hierover iets geschreven dat als onderbouwing kan gelden. Ook in het naslagwerk "De bodem van 's-Gravenhage" van E.F.J. de Mulder komt De Cock met een bijdrage op dit oudere 'Sceveninghe' terug. Naar zijn opvatting is het oude buurtschapje - te denken valt in de 12e of 13e eeuw - door langdurige zandverstuivingen onder het zand verdwenen.
Kustlocatie.
Naast de oudere buurtschap is er het kustdorp dat nu Scheveningen heet. Het is gebouwd op jonge duinen die zich rond de 12e eeuw langs de Noordzeekust hebben ontwikkeld. Dat huidige Scheveningen wordt voor het eerst genoemd in een akte van 1357, waarin dorpsbewoners met een officieel document verzoeken om een grafelijke gunst.
De residentie van de graven van Holland, die zich in de loop van de 13e eeuw bij de buurtschap Die Haghe heeft ontwikkeld, is vermoedelijk de aanzet geweest tot het ontstaan van het huidige Scheveningen. Mogelijk heeft een toenemende vraag naar zeevis van de nieuwe, rijke nederzetting tot gevolg gehad dat er zich vissers hebben gevestigd aan de dichtstbijzijnde kuststrook.
Een grafelijke beslissing in de late middeleeuwen heeft ertoe geleid dat Scheveningen niet zelfstandig is geworden, maar zich slechts met één zetel mocht vertegenwoordigen in de Haagse schepenbank.
Ontwikkeling.
Het dorp is in de geschiedenis vele malen door stormvloeden geteisterd, waarbij meestal ook een gedeelte van de bebouwing wegspoelde. In 1570 verdween tijdens de Allerheiligenvloed de helft van het dorp in de golven, waardoor de kerk aan de rand kwam te staan - wat nu nog steeds het geval is.
Volgens een telling in 1680 woonden er in Scheveningen 917 mensen in 200 huizen. Daarvan hielden er zich ongeveer 250 bezig met de visvangst. Andere beroepen waren afslager, lijndraaier, scheepstimmerman en vishakker. Niet-visserijgebonden beroepen waren onder andere rietdekker, schoenmaker, kleermaker, timmerman en bakker.
Scheveningen was tot halverwege de zeventiende eeuw slechts met Den Haag verbonden door een duinpad, het Westerpad, dat uitkwam bij het Haagse Noordeinde. In 1665 kwam de naar een ontwerp van Constantijn Huygens aangelegde Scheveningseweg gereed, een lange, rechte straatweg, waardoor de verbinding aanzienlijk verbeterde. Langs deze weg liet Jacob Cats een buitenverblijf aanleggen met de naam Zorgvliet. Andere welgestelden lieten, vooral toen Scheveningen na 1800 als badplaats opkwam, buiten het oude dorp - en met name ten noordoosten en ten oosten ervan - landhuizen en villa's bouwen. Andere bouwsels uit vroeger tijden zijn het niet meer bestaande Kalhuis, een wachthuisje voor lieden die aanlandende pinken een ligplaats op het strand moesten aanwijzen, en het opmerkelijke buitenverblijf Nieuw Soetenburgh, aan de kop van de Keizerstraat.
Sloppen.
Aan het begin van de achttiende eeuw bestond het dorp Scheveningen uit slechts enkele straten. In de loop van de negentiende eeuw ontstonden de sloppen en hofjes, die zich vrij konden ontwikkelen achter de huizen die waren gelegen aan de rooilijnen van de straten. Omdat voor deze bouw in zogeheten achterbuurten (toen nog geen ongunstige kwalificatie!) geen stedelijke bouwvoorschriften golden, werd er goedkoop en slecht gebouwd. Mede door het gebrek aan frisse lucht in de vochtige huisjes, die stonden in buurten waar riolering ontbrak, was de kans op het uitbreken van besmettelijke ziekten groot. Regelmatig waren er epidemieën, waarvan die uit 1832, met honderden slachtoffers, er slechts één was. De Bloedpoort was om meerdere redenen een van de meest spraakmakende hofjes, zij dit vooral in negatieve zin. Alles wat aan hofjes slecht was, kon in de Bloedpoort worden aangetroffen.
Vanaf 1900 werd er stedelijk, op grond van onrustbarende rapporten en verslagen, ernstig over de problematiek van de slechte behuizing nagedacht en werd er weldra begonnen met het saneren van de sloppenbouw. Pas rond 1935 was de sanering voltooid. Duindorp was een van de nieuwbouwwijken die vanaf het begin van de 20e eeuw werden aangelegd.
Kanaal en binnenhaven.
In 1862 was het kanaal dat Scheveningen verbond met Den Haag en de Hollandse binnenwateren, klaar. Hierdoor kon Scheveningen de visvangst vervoeren naar de streek. In Scheveningen is het kanaal nu gedempt, maar de binnenhaven is nog herkenbaar aan de straatnamen: Badhuiskade, Havenkade en Haringkade. In 1882 is er een tweede kanaal aangelegd, het afvoerkanaal ('Verversingskanaal'), dat later uitmondde in de zeehaven (1903).
Visserij.
De zeevisserij heeft gedurende honderden jaren het beeld van het dorp bepaald. Scheveningen beschikte evenals andere kustdorpen aan de Noordzee niet over een zeehaven. Daarom voeren vissersschepen - eerst de pink en in de loop van de 19e eeuw het type bomschuit - af vanaf het strand en landden met hun vangsten daarop aan. Deze visserij was vooral gericht op de vangst van plat- en rondvis.
Vanaf het midden van de 19e eeuw begon Scheveningen zich steeds meer te richten op de haringvangst. De logger deed als vissersschip ook dáár zijn intrede en na de komst van een eigen zeehaven, geopend in 1903, excelleerde Scheveningen vele jaren bij de visserij op haring door middel van de vleetvisserij. Deze hield stand tot eind jaren zestig van de 20e eeuw. Vanaf 1905 moest de vis aan de haven (en niet meer op het strand) geveild worden, maar al snel klaagden de vissers over gebrek aan ruimte daarvoor. Om aan de klachten tegemoet te komen werd er in 1911 voor de veilingen een loods als visafslag in gebruik genomen, die echter ook al snel te klein gevonden werd.
Problemen rond de overbevissing van de Noordzee, verouderde vissersschepen en gewijzigde visserijtechnieken luidden het einde in van grootschaligheid van de plaatselijke haringvisserij. Tegenwoordig wordt er nog maar door een beperkt aantal schepen op haring gevist en dan nog alleen maar gedurende een korte periode.
De huidige Scheveningse vissersvloot bestaat uit een vijftiental grote tot zeer grote hektrawlers, waarvan een aantal onder buitenlandse vlag vaart vanwege de toebedeelde visquota. Deze schepen vissen over de hele wereld. De vissersvloot bestaat tevens uit een vijftal kotters, die veelal op de Noordzee hun vis vangen. Verder zijn er enkele kotters die geregistreerd staan in andere Nederlandse vissersplaatsen, maar eigendom zijn van rederij Jaczon, die net als rederij W. van der Zwan Scheveningen als thuishaven heeft.
Vissersschepen uit Scheveningen zijn herkenbaar aan hun nummer, dat altijd met SCH begint.
Inspiratie voor kunstschilders.
Scheveningen bood in de 19e eeuw inspiratie voor kunstschilders van de Haagse School, als Jozef Israëls, Hendrik Willem Mesdag en Anton Mauve. Mesdag schilderde het 'Panorama Mesdag' in 1881. Ook Vincent van Gogh liet zich in zijn Haagse periode door Scheveningen en de visserij inspireren.
Badplaats.
In het jaar 1818 opende de Scheveninger Jacob Pronk Nz. het eerste badhuis, een klein houten gebouwtje met een wachtkamer en vier badkamertjes met uitzicht op zee. In 1820 verving hij het door een stenen gebouw. In 1828 werd Pronk uitgekocht door de gemeente Den Haag, die hier het Stedelijk Badhuis liet bouwen, een gebouw met een centraal gedeelte en twee vleugels. Het Stedelijk Badhuis werd verbouwd tot hotel toen de particuliere stichting Maatschappij Zeebad met hulp van de gemeente in 1884 het Kurhaus bouwde. Dit gebouw in de stijl van de Italiaanse renaissance brandde een jaar later af, maar werd terstond herbouwd. In 1901 werd het Kurhaus rechtstreeks verbonden met het nieuw gebouwde wandelhoofd (). Het aantal slaapplaatsen in Scheveningen bleef sinds die tijd groeien.
Scheveningen is vooral 's zomers in belangrijke mate afhankelijk van met name dagtoerisme uit Nederland en Duitsland.
Herbergen en hotels.
De veronderstelling dat de toename van het aantal herbergen in het kustdorp zich gunstig heeft ontwikkeld dankzij de komst van bezoekers uit Den Haag en omstreken is onjuist. Het betrof namelijk mooi-weerbezoekers; zij zullen dan ook Scheveningen en zijn Noordzee niet dagelijks hebben opgezocht. Haaks hierop staat een gegeven aangaande viskopers. Zij waren beroepshalve verplicht, dagelijks aanwezig te zijn bij de afslagen van zeevis op het Scheveningse strand. Het kustdorp beschikte over te weinig goed water om te drinken. Het alternatief werd daarom bier. Dit moest komen vanuit Den Haag. Enkele dorpelingen verzorgden de continue aanwezigheid van bier dat vanuit Den Haag met bierwagens werd aangevoerd. Het zal, gezien de armoede van de dorpelingen, zijn gegaan om het goedkope dunne bier. Viskopers van buiten het dorp die dagelijks enkele visafslagen moesten bijwonen, moesten de 'leegte' tussen de verschillende afslagen doorbrengen in een dorp dat niets had te bieden. Zij wendden zich daarom tot de bier aanvoerende dorpelingen om hun eerste dorst te lessen. Het zal vermoedelijk niet bij een kruik bier zijn gebleven. Een inmiddels ontstane honger kon worden gestild door een gebakken visje en een stuk brood. Daarvoor kon de bierschenkende dorpeling wel zorgen dankzij de hulp van zijn vrouw of van zijn dienstmaagd. Hierdoor ontstond enerzijds een zich uitbreidend dienstbetoon aan de viskopers. Anderzijds liepen zaken danig uit de hand: vandaar dat in een wet van 1571 zelfs werd vastgelegd dat viskopers die bleven zitten verteren terwijl een volgende visafslag al was aangevangen, hiervoor werden beboet. Datgene wat was geëntameerd door de beroepsmatige bezoekers kwam mede ten goede aan de bezoekers van zee en strand die voorafgaand aan hun terugtocht een drankje en een hapje tot zich namen. De grote hotels ontstonden vanaf eind 19e eeuw en in het begin van de 20e eeuw. Dit vond plaats in het noordelijke deel van het kustdorp waar zich een badplaats turbulent was gaan ontwikkelen. Het beroemdste hotel is het Kurhaus, dat werd gebouwd in 1884.
Tweede Wereldoorlog.
Evenals veel andere aan de Noordzeekust gelegen plaatsen werd Scheveningen in 1942 tot Sperrgebiet verklaard. De Duitse bezetters vreesden een invasie ergens aan de Noordzeekust en besloten tot de aanleg van de Atlantikwall, een muur die de geallieerden vanaf de Noordkaap tot aan de Frans-Spaanse grens zou moeten tegenhouden. De aanwijzing tot Sperrgebiet hield voor Scheveningen in dat de delen van het dorp die het dichtst bij de kust lagen tot verboden gebied werden aangemerkt. Daarna moesten de bewoners van het grootste gedeelte van Scheveningen het dorp onmiddellijk evacueren. De kuststrook werd nu verbouwd tot een verdedigingslinie. Gebouwen werden afgebroken of van hun bestemming ontdaan, straten werden van hun stenen beroofd en loopgraven en schuttersputten her en der aan de kustzijde aangelegd. Een zware betonnen muur over een groot deel van de boulevard moest geallieerde tanks tegenhouden. Elders werd een brede gracht gegraven, eveneens om tanks af te weren. Dit alles had tot gevolg dat Scheveningen, zowel het badplaatsgedeelte als het oude dorp, na de oorlog volledig onttakeld was. Dit verklaart ook de nieuwbouw die na de oorlogsjaren zijn beslag kreeg.
Ter herinnering aan deze periode bestaat sinds 2005 het Atlantikwall Museum Scheveningen, met een permanente expositieruimte in een originele Duitse commandobunker van het type 608 ("Abteilung oder Regiments Gefechtsstand") in de Nieuwe Scheveningse Bosjes aan de Badhuisweg, tegenover de nummers 119-133. Er worden regelmatig tijdelijke tentoonstellingen en rondleidingen gehouden.
De Scheveningse strafgevangenis (later Penitentiaire Inrichting Haaglanden) aan de Van Alkemadelaan bleef gedurende de oorlogsjaren in gebruik. De gevangenen waren met name verzetsmensen en politieke tegenstanders van de Duitse bezetters; de betrokkenen werden op verschillende locaties in Scheveningen en Den Haag verhoord. Vanwege de gezindheid van haar bewoners werd de inrichting Oranjehotel genoemd. Na de Tweede Wereldoorlog werden er Duitsgezinden en NSB'ers geïnterneerd in de Scheveningse wijk Duindorp, die door de grootschalige evacuatie onbewoond was geraakt.
Cultuur.
In Scheveningen wordt nog door een klein aantal, overwegend bejaarde, vrouwen plaatselijke Scheveningse klederdracht gedragen.
Het plaatselijke dialect, het Schevenings, wordt door jongeren weinig meer gesproken.
Door de geslotenheid van de oorspronkelijke dorpsgemeenschap treft men te Scheveningen veel gelijke familienamen aan. Dat leidde ertoe dat men in het plaatselijke spraakgebruik bijnamen ging invoeren om families beter van elkaar te kunnen onderscheiden. Bijvoorbeeld van de familie Pronk, onder andere 'de paardeman', 'Piet de muis', 'Tandeloos geboren' of 'Gerrit de preek'. Als je een Pronk was, vroeg een Scheveninger automatisch 'van wie ben je d'r ien?' waarop de aangesprokene reageerde met bv. 'van de paardeman'. Enkele veel voorkomende, 'typisch Scheveningse' familienamen zijn bijvoorbeeld Bal, Dijkhuizen, Groen, Korving, Den Heijer, Knoester, De Niet, Plugge, Pronk, Rog, Spaans, Taal, Toet, Van der Toorn, Vrolijk, Zuurmond en Van der Zwan. Door de ontsluiting van het vissersdorp vanaf het begin van de 20e eeuw is dit verschijnsel geleidelijk achterhaald.
Religie.
Nadat in de loop van de 16e eeuw de Reformatie in Nederland aanhang kreeg, koos de Scheveningse bevolking overwegend voor de Nederduits Gereformeerde Kerk, die later overging in de Nederlandse Hervormde Kerk, die nu is opgegaan in de Protestantse Kerk in Nederland. De enige basisschool voor reformatorisch onderwijs in de gemeente Den Haag, de Eben-Haëzerschool, is te vinden in Scheveningen.
Het rooms-katholieke volksdeel bleef zeker tot aan het begin van de 19e eeuw beperkt tot van buitenaf gekomen dorpsbewoners. Deze hadden zich voornamelijk in het kustdorp gevestigd als middenstanders of als ambachtslieden en zij vermengden zich niet of nauwelijks met de nakomelingen van de autochtone rechtzinnige vissersgeslachten. Tijdens de verzuiling was de gereformeerde zuil in Scheveningen sterk vertegenwoordigd. Ondanks de ontzuiling vanaf de jaren zestig, is er in Scheveningen nog een achterban die steevast de Staatkundig Gereformeerde Partij of ChristenUnie stemt. Scheveningen heeft bij verkiezingen verhoudingsgewijs meer stemmers op deze twee partijen dan andere Haagse stadsdelen.
Kerkgenootschappen.
Scheveningen heeft vele soorten protestantse kerken, zoals die ook te vinden zijn in de Bijbelgordel.
Objecten en locaties.
Vermeldenswaardige objecten en locaties:
Musea: Museum Beelden aan Zee, Atlantikwall Museum Scheveningen, Bunker Museum Den Haag, Muzee Scheveningen.
Locaties (buiten): Boulevard, pier, Scheveningen-Dorp, Scheveningse Bosjes, Havenkwartier, Oostduinpark, strand, naaktstrand tussen kilometerpaal 95,7 en 98, Terrein Norfolk Line, Zwarte Pad.
Gebouwen en monumenten: Vuurtoren, Gedenknaald, Oude Kerk, Kurhaus, Paviljoen Von Wied, Antonius Abtkerk, Nieuwe Badkapel, Onze Lieve Vrouw van Lourdeskerk met Lourdesgrot, Pniëlkerk, Prinses Julianakerk; Leonardo da Vinci-toren (of Leonardo da Vinci-gebouw, met goudkleurige bol bovenop; door de hoogte van het gebouw, in combinatie met die bol, is het gebouw ook in silhouet goed herkenbaar in de skyline van Scheveningen).
Attracties: Madurodam, Circustheater, Holland Casino, Sealife Scheveningen, reuzenrad
Verkeer en vervoer.
Vanaf het midden van de 19e eeuw werden intussen bredere wegen als de Badhuisweg en de Nieuwe Parklaan vanaf Den Haag naar Scheveningen ontwikkeld. Een uitzondering hierop vormt de Oude Scheveningseweg die uit de zeventiende eeuw dateert.
Met de komst van het autoverkeer in de 20e eeuw werden de rust en de beslotenheid van het oude vissersdorp voorgoed verleden tijd.
Het openbaar vervoer naar Scheveningen was en is aanzienlijk.
Spoorlijn.
Van 1907 tot 1953 had Scheveningen een spoorverbinding met Den Haag en Rotterdam. Het Station Scheveningen was het eindpunt van de Hofpleinlijn. Dit was de eerste elektrische spoorlijn van Nederland.
Huidige tram- en buslijnen.
Tramlijn 1 verbindt het Zwarte Pad (aan de kustzijde van de wijk Oostduinen) via het Kurhaus, door het centrum van Den Haag, via Station Hollands Spoor, Rijswijk en de Hoornbrug, langs de Vliet, Reineveldbrug en het centrum van Delft naar Station Delft en Delft Tanthof.
Tramlijn 9 verbindt het Zwarte Pad via het Kurhaus, de Wittebrug en Madurodam met het centrum van Den Haag (Centraal Station en Hollands Spoor) en de Melis Stokelaan met de wijk Vrederust in Den Haag-Zuid.
Tramlijn 11 verbindt het station Hollands Spoor via de Conradkade met Scheveningen Haven.
Tramlijn 12 verbindt het station Hollands Spoor via de Paul Krugerlaan en de Goudenregenstraat met Duindorp.
Scheveningen wordt ontsloten door de buslijnen 21, 22, 23 en 28.
Bij grote drukte zoals na het vuurwerkfestival wordt de eindpunthalte Zwarte Pad opgeheven om te voorkomen dat er bij de halte Kurhaus niemand meer bij kan.
Geschiedenis van de trams naar Scheveningen.
Voorts waren en zijn er enkele zomerse versterkingslijnen:
Stoomtram, later de Blauwe Tram.
Ook de eerste stoomtram in de Benelux reed tussen Den Haag en Scheveningen. De Nederlandsche Rhijnspoorweg-Maatschappij (NRS) opende deze dienst op 1 juli 1879. De route liep van station Rhijnspoor (huidige Centraal Station) over de Koningskade, Raamweg en Badhuisweg naar Scheveningen Badhuis. Deze maatschappij werd in 1921 door een fusie met de Hollandsche IJzeren Spoorweg-Maatschappij (HIJSM) eigendom van de Nederlandse Spoorwegen (NS). De NS was via een andere dochter ook eigenaar geworden van een andere stoomtramlijn in de regio, de Voorburgse lijn, en voegde beide lijnen samen tot één lijn Scheveningen – Leiden. Deze lijn zou in de periode 1922-1924 geëlektrificeerd worden en vanaf 12 april 1924 onder de naam Blauwe Tram furore gaan maken. Tussen Voorburg en Scheveningen reed de lokaaldienst, waarvan het traject naar Scheveningen in 1957 werd opgeheven en het restant in 1958. De laatste blauwe tram tussen Den Haag en Leiden reed in 1961. 
Stoomtram, later lijn 11.
De grote concurrent van de NRS, de Hollandsche IJzeren Spoorweg-Maatschappij (HIJSM), wilde haar eigen station in Den Haag, Hollands Spoor, ook met Scheveningen verbinden. De HIJSM legde vanaf 1884 een lijn aan naar Scheveningen die aan de zuidkant van het destijds bebouwde deel van Den Haag liep. Op 12 juni 1886 werden hier drie lijnen geopend: Hollands Spoor – Scheveningen (Dorp), Hollands Spoor – Anna Paulownastraat en Anna Paulownastraat – Scheveningen (Dorp). Deze verbindingen vielen zeer in de smaak bij de Haagse en Scheveningse bevolking. Er was een zogeheten Beurstrein, die ten behoeve van Scheveningse en Haagse zakenlieden iedere dag om 7:37 uit Scheveningen vertrok en via station Hollands Spoor al om 8:38 bij het station Rotterdam Beurs arriveerde.
Vanaf 1904 begonnen deze stoomtramlijnen concurrentie te ondervinden van de geëlektrificeerde voormalige paardentramlijnen. Met name op de zijtak naar de Anna Paulownastraat liep het passagiersaanbod sterk terug. Op 31 december 1925 liep de concessie van de HIJSM af en werd de stoomtramlijn opgeheven. Het tracé kwam in handen van de HTM die de lijn elektrificeerde en hierop vanaf 15 juli 1927 tot aan de dag van vandaag praktisch ongewijzigd lijn 11 heeft geëxploiteerd. De HTM heeft tot 1974 nog het goederenvervoer via deze lijn verzorgd.
Spoorlijn.
De Hofpleinlijn is de door de Zuid-Hollandsche Electrische Spoorweg-Maatschappij aangelegde en tussen 1907 en 1908 in gebruik genomen spoorlijn die Rotterdam Hofplein via Den Haag met Scheveningen verbond. Oorspronkelijk reden de treinen van Rotterdam Hofplein, onder de Oude Lijn door, via station Den Haag HS (waar ze kop maakten) naar Scheveningen. Ook werd er vóór 1940 via een extra verbindingsboog direct tussen Rotterdam Hofplein en Scheveningen gependeld. Tussen 1943 en 1947 kon niet naar Scheveningen worden gereden. Na herstel van de spoorlijn verzorgden de treinen nog zes jaar deze verbinding. De lijn naar Scheveningen werd op 4 oktober 1953 opgeheven. Op de vroegere spoorbaan werd gedeeltelijk een weg aangelegd (Landscheidingsweg), en langs de duinen is het later een fietspad geworden.
Vernieuwingsplannen.
In juli 2020 werd aangekondigd dat de gemeente Den Haag begint met de aanleg van een ongelijkvloerse kruising op de weg achter achter de boulevard nabij de Zwolsestraat / Gevers Deynootweg, wat een "groene entree" met zicht op zee zou opleveren, als onderdeel van het programma "De Kust Gezond" dat voorziet in renovatie van de Noordboulevard, de Middenboulevard, de omgeving van het Kurhaus, de strandopgangen en belangrijke straten en pleinen. Daarbij krijgen ook fietsers en voetgangers meer ruimte. Tevens werden begin 2021 nader te bepalen maatregelen aangekondigd tegen wat werd aangeduid als "zomeroverlast", middels de inzet van verkeersregelaars en het afsluiten van de badplaats voor autoverkeer op drukke dagen met te veel badgasten en andere aanwezigen op en om de boulevard.

</doc>
<doc id="20014" url="https://nl.wikipedia.org/wiki?curid=20014" title="Appels">
Appels

Appels is een dorp in de Belgische provincie Oost-Vlaanderen en een deelgemeente van Dendermonde, het was een zelfstandige gemeente tot aan de gemeentelijke herindeling van 1971. Het is een typisch woon- en landbouwdorp in de Denderstreek, in de Schelde- en Dendervallei. De Oude Schelde is een meander die van die stroom werd afgesneden om het de scheepvaart gemakkelijker te maken.
Geschiedenis.
Bij baggerwerken in de Schelde is in 1934 een boegbeeld uit de late oudheid (ca. 500) bovengehaald. De eikenhouten sculptuur, gekend als de Drakenkop van Appels, stelt een dier met een bekachtige kop en tanden voor.
De betekenis van de benaming "Appels" (gebruikt vanaf de 13e eeuw) is tot vandaag onbekend. De naam wordt soms verondersteld een verbastering te zijn van de Heilige Apollonia. In 1125 wordt de plaats echter aangeduid als "Apls" wat vermoedelijk een Keltisch woord voor water was. De naam komt dus mogelijk van een beek of rivier die vroeger door haar grondgebied liep.
Appels bleef, op een paar onderbrekingen na, bezit van de abdij van Zwijveke (Dendermonde) tot de Franse Revolutie. Het kerkelijk bezit werd verkocht, de toenmalige pastoor terechtgesteld in 1796. Van 1924 tot 1965 woonde in Appels de kunstschilder Piet Gillis, die vooral stillevens en landschappen schilderde. Inwoners van dit dorp aan de Schelde worden Appelsenaren genoemd. Door de toenemende bouw van appartementen wordt het landelijke karakter van Appels stilaan verdrongen.
Natuur en landschap.
Appels ligt aan de Schelde en aan de Dender. De bodem is zandig en zandlemig en de hoogte bedraagt ongeveer 5 meter. Een belangrijk natuurgebied is de Sint-Onolfspolder langs de schelde.
Verkeer en vervoer.
Het Appels Veer zet fietsers en voetgangers over de Schelde naar Berlare.
Nabijgelegen kernen.
Dendermonde, Berlare (voetveer), Schoonaarde, Oudegem

</doc>
<doc id="20015" url="https://nl.wikipedia.org/wiki?curid=20015" title="Nieuwe Wereld">
Nieuwe Wereld

De Nieuwe Wereld is een eurocentrische benaming voor het deel van de wereld dat vanaf 1492 door expedities in opdracht van Spaanse, Portugese, Nederlandse en Engelse heersers werd ontdekt maar al eeuwenlang door andere volkeren werd bewoond. De woorden "Mundus Novus" werden door ontdekkingsreiziger Amerigo Vespucci in brieven gebruikt om aan te duiden dat zijn voorganger Christoffel Columbus, in tegenstelling tot wat die zelf dacht, niet Azië had bereikt via de westelijke route, maar een geheel nieuw deel van de wereld.
Classificatie.
Met Nieuwe Wereld worden over het algemeen Noord- en Zuid-Amerika aangeduid. De Oude Wereld omvat Europa, Afrika en Azië.
Hoewel ook Australië en Antarctica na 1492 door Europeanen zijn ontdekt, worden ze niet tot de Nieuwe Wereld gerekend. Ze kunnen echter ook niet worden ingedeeld in de Oude Wereld. Hun indeling is dan ook vaak een struikelblok in de geografie van de wereld. De term Terra Australis ('het zuidelijke land') werd gebruikt in een kaart vervaardigd in de tweede eeuw, en als officiële naam sinds 1824.
Verder worden de eilanden die na 1492 zijn ontdekt, ook lang niet altijd tot de Nieuwe Wereld gerekend.
Biologie.
Het begrip wordt binnen de biologie gebruikt voor groepen dieren die zich op de Amerikaanse continenten geïsoleerd hebben kunnen ontwikkelen. Hierdoor zijn er gedifferentieerde dierenordes of dierenfamilies ontstaan met als achtervoegsel 'van de Nieuwe Wereld', zoals apen van de Nieuwe Wereld, muizen en ratten van de Nieuwe Wereld en gieren van de Nieuwe Wereld.
Cultuur en politiek.
Om verschillen in cultuur en politiek aan te duiden, worden de begrippen Oude en Nieuwe Wereld nog steeds gebruikt.
Antonín Dvořák componeerde tijdens zijn verblijf in Amerika de symfonie "Uit de Nieuwe Wereld" (1893).
Wijn.
In de wijnwereld wordt een ander onderscheid gemaakt tussen de Nieuwe en de Oude Wereld: Europese wijnen zijn oudewereldwijnen en wijnen uit de rest van de wereld, zoals Zuid-Amerika, Australië, Californië, Zuid-Afrika en zelfs Libanon, zijn nieuwewereldwijnen.

</doc>
<doc id="20016" url="https://nl.wikipedia.org/wiki?curid=20016" title="Oude Wereld">
Oude Wereld

De Oude Wereld zijn de continenten die in Europa bekend waren voor de Europese ontdekkingen vanaf 1492. Dit zijn Europa, Afrika en Azië.
De Nieuwe Wereld betreft dan Noord- en Zuid-Amerika en Oceanië.
Biologie.
In de biologie wordt de aanduiding gebruikt om verschil aan te geven in soorten apen: Apen van de Oude Wereld en die van de Nieuwe wereld 
Cultuur en politiek.
Ook om verschillen in cultuur en politiek aan te duiden worden deze begrippen nog steeds gebruikt.
Wijn.
In de wijnwereld wordt een ander onderscheid gemaakt in de nieuwe en de oude wereld. Europese wijnen noemt men "oudewereldwijnen" en wijnen uit onder andere Zuid-Amerika, Australië, Californië, Libanon en Zuid-Afrika noemt men "nieuwewereldwijnen".

</doc>
<doc id="20017" url="https://nl.wikipedia.org/wiki?curid=20017" title="Tiberius II Constantijn">
Tiberius II Constantijn

Flavius Tiberius Constantinus (Grieks: Φλάβιος Τιβέριος Κωνσταντίνος, "Phlabios Tiberios Konstantinos"; ca. 540 - 14 augustus 582), bekend als Tiberius II Constantijn, was keizer van het Byzantijnse Rijk van 574 tot 582.
Hij was een vriend van Justinus II, die hem tot Comes Excubitorum benoemde. In 574 werd Justinus krankzinnig en Tiberius nam het bestuur van hem over. Om zijn populariteit te vergroten begon hij het geld, dat Justinus in de schatkist verzameld had, uit te geven. Er heerste een oorlog met de Perzen en Tiberius stuurde zijn generaal Mauricius erop af. In 578 stierf Justinus en was Tiberios alleenheerser. Hij was op alle fronten militair actief. Er volgde een vrede met de Visigoten in Spanje en de Moren in Noord-Afrika werden verslagen. Dichter bij huis kwamen er echter problemen, de Slaven begonnen steeds verder de Balkan binnen te dringen en de problemen met de Perzische buurman waren verre van opgelost.
In 582 werd de keizer ziek en stierf in augustus van dat jaar. Hij had Mauricius tot zijn opvolger benoemd.

</doc>
<doc id="20018" url="https://nl.wikipedia.org/wiki?curid=20018" title="Europa (eiland)">
Europa (eiland)

Europa (Frans: "Île Europa") is een tropisch eiland van 28 km² met een kustlijn van 22,2 km. Het ligt in de Straat Mozambique, tussen Mozambique en Madagaskar (op 22°20 S, 40°22 E). Het is sinds 1897 in bezit van Frankrijk en het wordt bestuurd vanuit Réunion. Het kleine eiland is particulier bezit van de Franse staat en wordt geclaimd door Madagaskar. De prefect die het eiland bestuurt zit op Réunion.
Het eiland heeft geen haven en is vrijwel onbewoond. De enige bewoners zijn zo'n vijftien Franse militairen. Er is een meteorologisch station en een ongeasfalteerde landingsbaan.

</doc>
<doc id="20020" url="https://nl.wikipedia.org/wiki?curid=20020" title="Kuinre">
Kuinre

Kuinre (vroeger ook Kuinder, Nedersaksisch: "De Kuunder") is een kerkdorp en een voormalige gemeente in de huidige gemeente Steenwijkerland in de Nederlandse provincie Overijssel. De inwoners worden "Kuundersen" genoemd. Kuinre lag vroeger aan de monding van de rivieren de Linde en de Tjonger. De laatste wordt in Overijssel de Kuinder genoemd en in het Stellingwerver dialect de "Kuunder".
Het dorp werd naar verluidt gesticht door vissers, die huizen bouwden op de landtong tussen beide rivieren. De monding van beide rivieren was een van de beste natuurlijke havens van de Zuiderzee. Kuinre groeide uit tot een bescheiden vissers- en havenplaatsje. De oude haven is nog te bezichtigen in het Kuinderbos, dat is gelegen aan de rand van het dorp. De bewoning aan de Hopweg in het bos en de camping die aan Kuinre vast is gelegen en tegenover het bos is gelegen, vallen qua adressering onder Luttelgeest maar worden meestal tot het dorp Kuinre gerekend. Zo kan men zeggen dat Kuinre deels in de provincie Flevoland is gelegen.
Geschiedenis.
Middeleeuwen.
De veenontginningen begonnen vermoedelijk al in de 10e eeuw vanaf de oever van de Oude Kuinder, die ten oosten van het huidige dorp door de velden slingerde en vervolgens afboog in de richting van de Steenwijker Aa bij Blokzijl. Pas later brak de Zuiderzee hier door. Archeologische vondsten op de bodem van de Noordoostpolder, ten zuidoosten van het dorp, doen hier het oorspronkelijke dorp Kuinre vermoeden.
De oudste notities waarin sprake is een kerkdorp "Cunre", "Kuinre" of "Kunre" dateren van het begin van de 12e eeuw. De spellingsvorm "Cuijnder" wordt vermeld in 1523.
In 1118 kreeg bisschop Godebald van Utrecht de beschikking over een huis met weilanden in de omgeving van Kuinre, dat Zwaag werd genoemd ("Swechus dicitur, juxta Cunre"). Vermoedelijk gaat het daarbij om de landerijen van de latere Kuinderburcht. Deze landerijen waren al geruime tijd kerkbezit. 
De kerk of kapel van "Cunre" viel in 1132 onder het gezag van de abt van het Sint-Odulfusklooster te Stavoren. Bisschop Godfried gaf daarna in 1165 toestemming aan een groep Friese kolonisten uit de Lindevalei ("Lammebruke") om in de omgeving van Kuinre een nieuw kerkdorp te stichten. Het nieuwe dorp lag tussen de Oude Linde en de Kuinder, en werd begrensd door de sloot "Rutherikesdole" en de buurtschap Wiberburen ("Wibernessate"). Wellicht gaat het om het Bedijkte Rondebroek ten oosten van het huidige dorp. 
Waarschijnlijk al de 12e eeuw werd het Kuindervaart gegraven, die het water van Kuinder en Linde direct naar zee afvoerde. Op de westelijke kanaaloever ontstond een langgerekt dijkdorp die de directe voorloper was van het huidige Kuinre. Iedere bewoner bezat een smalle kavel, die 'perk' werd genoemd. Vermoedelijk was er tevens sprake van een grote spuisluis of zijl. Het buurrecht van 1385 spreekt uitdrukkelijk van "zeijl" en "zeijlroeden" (sluis en afwateringskanalen). Waar deze zijl zich heeft bevonden, is moeilijk te achterhalen. 
In 1243 worden hier drie kerkdorpen genoemd, namelijk Kuinre ("Kunre"), Veenhuizen ("Fenehusum") en Kuinrezijl ("Kunresijl"). De kerk van Kuinre wordt opnieuw vermeld in de jaren 1275-80. De dorpsheer noemde zich in 1304 Henricus, ridder van "Kunresile". In 1385 had Kuinre twee buurtschappen of "kluften", die in 1448 "Olden Cuynre" en de "Nye stadt" werden genoemd. De oorspronkelijke dorpskerk van Kuinre was misschien al eerder in zee verdwenen, waarna de parochie met die van Kuinrezijl is gefuseerd. De "Kunre zyl" wordt nog in 1398 genoemd, maar daarmee werd het huidige dorp Kuinre bedoeld. Ook het "Traktaat van de Zeven Friese Zeelanden" uit dezelfde tijd gebruikt de naam "Kunersyl" als aanduiding voor de hele heerlijkheid. 
In 1337 vroegen de inwoners van "Kuynre" en "Venehusen" bescherming aan de graaf van Holland. Het dorp Veenhuizen bevond zich om in de omgeving van het Achterveen in de Buitenpolder. Op luchtfoto's van het huidige Kuinderbos zijn sporen van dit buitengedijkte dorp te zien. Archeologisch onderzoek heet aangetoond dat het Veenhuizen van de 14e tot de 17e eeuw moet zijn bewoond. Een oudere voorloper van dit dorp lag mogelijk enkele kilometers verder zuidelijk, waar eveneens archeologische sporen zijn gevonden. 
De parochie van Kuinre was volgens een notitie uit 1549 gewijd aan de heilige Nicolaas en had behalve een dorpspastoor maar liefst zes vicariën, aan ieder waarvan een geestelijke was verbonden. Dit aantal geeft aan dat Kuinre een drukke havenplaats was. De burgers kregen in 1385 een eigen buurrecht en het recht een jaarmarkt te houden, die rond Allerheiligen plaatsvond. De nederzetting had in 1448 een boterwaag "up den dyck" langs de Kuindervaart, waar ook de markt werd gehouden. In 1504 telde Kuinre 159 huizen met naar schatting 600 tot 800 inwoners. Rechtspraak en bestuur waren in handen van schout en schepenen (sinds de 17e eeuw schout en burgemeesters), al had de dorpsheer (en later de bisschoppelijke ambtman) wel een flinke vinger in de pap. Pas in de 17e eeuw werd Kuinre niet meer tot de kleinere Overijsselse steden gerekend. In de volksmond bleef men echter over Kuinre spreken alsof het wel degelijk een stadje was. 
Kuinre fungeerde in de 15e en 16e eeuw vooral als voorhaven voor Kampen. Uit grafelijke rekeningen in Holland blijkt dat meerdere schippers beschikten over grotere handelsschepen of koggen, die ook wel "koeynre kogghen" werden genoemd. De inwoners hadden vooral goede betrekkingen met het zuiden van Friesland, met name Schoterland, Oosterzeesterland en de Stellingwerven, die zich aan het bisschoppelijke gezag hadden onttrokken. Uitgevoerd werden vooral producten uit het Friese achterland, als takkenbossen, turf en vetgemest vee, terwijl vis en bier werden aangevoerd. Het dorp had een schippersgilde (1597), een bakkersgilde en een kleermakersgilde. 
De oorspronkelijke zeesluis moet voor 1433 zijn weggespoeld, waardoor de rivier in open verbinding met de zee kwam te staan. Het Rondebroek werd toen opnieuw bedijkt. De inwoners van Schoterland besloten in 1474 een eigen scheepvaartsluis in de Tjonger te bouwen, de Schoterzijl. In 1580 werd verder stroomafwaarts een nieuwe sluis gebouwd, de Slijkenburgerzijl. 
De dorpen rond Kuinre hadden meermalen te kampen met oorlogsgeweld en stormvloeden. Doordat het maaiveld daalde, kwam het gebied geleidelijk onder de zeespiegel te liggen. De vicarie van het Maria-altaar was bijvoorbeeld afkomstig van het verlaten kerkdorp Veenhuizen ("Veenhuijsen"), dat bij een van de vele dijkdoorbraken in de 16e eeuw grotendeels door de zee werd overspoeld. De burcht was al in 1378 verplaatst. Kuinre zelf werd in 1522 door Gelderse troepen in de as gelegd, alleen de burcht en de kerk bleven staan. Niet lang daarna werd ook de burcht gesloopt. Twee kaarten uit de jaren 1534/1535 tonen "tslott ter Cuynre", de "Cuynre kercke" en de ruïnes van het dorp "Veenhuyssen". In 1559 was sprake van het "erf van Veenhuizen", wellicht het voormalige kerkhof bij de dijk. De rooilijn van Veenhuizen naar Emmeloord gold als de grens tussen Friesland en Overijssel. Ver in zee lagen bovendien de restanten van de oorspronkelijke nederzetting "Veenhuysen." 
Kuinderburcht I.
In de tweede helft van twaalfde eeuw (tussen 1165 en 1197) werd aan de Kuindervaart een mottekasteel gebouwd met een diameter van 30 meter, de Kuinderburcht I, als steunpunt voor de bisschop van Utrecht. Het gebouw lag zo'n 800 meter ten zuiden van de huidige dorpskern. 
Rond 1200 is sprake van de bezittingen van de bisschop te Kuinderberg ("in monte Cunre"). In 1331 wordt gesproken van de "Aldenberg" ten (zuiden?) van het dorp Kuinre. Vermoedelijk wordt hiermee de motte van de eerste Kuinderburcht bedoeld. Dit heeft overigens niets te maken huidige Kuinderberg, die is ontstaan als vuilstortplaats. 
Spoedig kwam de burcht in handen van Heynric die Crane, heer van Kuinre en ministeriaal van de bisschop van Utrecht. Van Heynric die Crane werd verwacht dat hij de burcht bewaakte, en toezicht hield op het waterrijke omliggende gebied, dat ongeveer zo groot was als de huidige Noordoostpolder. In deze tijd streed de bisschop van Utrecht met Willem I, graaf van Holland, om zoveel mogelijk land te bemachtigen. De heer van Kuinre verzette zich hevig tegen het gezag van Willem I, maar in 1197 werd de burcht verwoest, en de heer van Kuinre verdreven. Volgens Hollandse kronieken werd Hendrik bestraft, omdat hij het de Friezen zo moeilijk gemaakt had.
Uiteindelijk kwamen Willem I en de bisschop van Utrecht, Dirk van Are, tot een overeenkomst en kreeg Heynric de Crane zijn verwoeste burcht en zijn rechten terug in 1204. Er werd een nieuwe burcht gebouwd, eveneens een mottekasteel met een diameter van 30 meter. Deze burcht bestond uit een bakstenen ringmuur met spaarbogen, gefundeerd op stiepen van hout. De burcht werd meer landinwaarts gebouwd, om de invloed van de gulzige Zuiderzee te vermijden. Door de getijdenwerking en stormvloeden kalfde het land af. Restanten van de burcht zijn teruggevonden toen de Noordoostpolder werd aangelegd en het gebied werd drooggemaakt. De burcht van Kuinre is in 1946 gereconstrueerd, en sindsdien te bezichtigen in het Kuinderbos.
Ministaat en piratennest.
Kuinre was strategisch gelegen. Van hieruit konden routes van en naar de IJsselmonding worden gecontroleerd, evenals de rivieren Tjonger/Kuinder en Linde (waarop ongetwijfeld tol werd geheven). De heren van Kuinre, die de heerlijkheid in leen hielden van de bisschop van Utrecht, gingen al snel een meer zelfstandige koers varen. Kuinre werd niet alleen een piratennest, maar ook een ministaatje, een "kleine landsheerlijkheid". De heren van Kuinre gaven munten uit, waarop ze zichzelf graaf ("comes") noemden, regerend over de vrije stad ("civitas") Kuinre. In de 14e eeuw maakten deze heren zich herhaaldelijk schuldig aan piraterij, en overvielen en plunderden handelsschepen die over de Zuiderzee voeren. Hanzesteden als Zwolle, Kampen, Deventer en Stavoren beklaagden zich over deze misdragingen. Er werd vermoedelijk ook gedaan aan valsmunterij, dat is het nabootsen van munten van machtiger vorsten.
De heren van Kuinre stonden bekend als de hardnekkigste zeerovers van Noord-Nederland, te vergelijken met bekende roofridders als Zweder van Bentheim, Herbrun van Putten ("de gesel der Veluwe"), Zweder van Voorst en verschillende krijgsheren uit Oost-Friesland. Het kasteel lag ook op een uitermate strategische locatie ten opzichte van de handelsroutes naar het Oostzeegebied. Kooplieden uit Danzig (Gdańsk) en Hamburg werden nogal eens opgebracht en voor losgeld vastgezet op het slot te Kuinre.
Kuinderburcht II.
In de tweede helft van de 14e eeuw moesten de heren van Kuinre hun gebouwen opnieuw opgeven en een nieuwe plek elders zoeken. Hierbij moet de vernatting en verzilting van de omgeving een rol hebben gespeeld. De oude burcht werd in 1378 vervangen door een nieuwe burcht (ook een mottekasteel), de Kuinderburcht II, op een kwelder (1,32 m +NAP) enkele honderden meters noordelijker, op de andere oever van de rivier de Kuinder. 
De keuze voor de bouw van een nieuwe motte, tegen de gangbare modes in, had misschien symbolische betekenis. Enerzijds als eerbetoon aan het voorvaderlijke stamslot, anderzijds vanwege het statuskarakter. De ronde vorm bood bovendien beter weerstand tegen de ondermijnende invloed van de zee. 
Uiteindelijk verloren de heren van Kuinre hun machtspositie. De bisschop van Utrecht wilde zijn territoriale macht zeker stellen, en daarvoor was het bezit van de burcht en de heerlijkheid van Kuinre van groot belang. In 1395 had de bisschop tijdens een veldtocht de opstandige heer van Coevorden op de knieën gedwongen. Ook Albrecht van Beieren slaagde er in 1398 in de 'gemene meente' van Kuinre samen met de Stellingwervers en Schoterlanders aan zijn zijde te krijgen. Herman III van Kuinre voelde de vernedering aankomen en verkocht in 1407 de Kuinderburcht ("dat" "huis metten berge") met de daaraan verbonden heerlijkheid aan de bisschop. De aankoop werd gefinancierd door de steden Kampen, Zwolle en Deveter, die in ruil voor hun steun tolvrijheid kregen. De burcht werd in handen gegeven van een bisschoppelijke kastelein. De heren van Kuinre bleven wel in het bezit van Urk en Emmeloord (Schokland), die ze van andere gerechtigden hadden teruggekocht. 
Ongeveer tegelijkertijd met de bouw van de Kuinderburcht II, kwam het dorp Kuinre tot bloei. Maar men ook te maken met tegenslagen. Aan het einde van de 15e eeuw, rukte de Zuiderzee steeds verder op in noordoostelijke richting. De nieuwe burcht liep bij stormvloeden veel schade op. 
Ook volgden er nog een jarenlange strijd om de burcht tussen de hertog van Gelre en de bisschop van Utrecht (tussen 1510 en 1527). Om deze ruzie te sussen werd er beroep gedaan op Karel V, die alleen optrad op voorwaarde dat hij als landsheer werd erkend. Enkele jaren daarvoor was Karel V erkend als landsheer in Friesland. Hierdoor lag de burcht van Kuinre niet meer op de grens van twee gebieden, met verschillende soevereinen. Het verloor zijn strategische rol, en niet veel later werd de burcht ontmanteld. Restanten hiervan werden later opgeslokt door de steeds meer opdringende Zuiderzee.
Crisis en verval.
Ten tijde van de Tachtigjarige Oorlog werd rondom de Nicolaaskerk de Kuinderschans aangelegd; een van de verdedigingswerken langs de Zuiderzee. Bij de aanleg van de wijk Overhavendijk in 2005 zijn op deze plek restanten van woningen en graven gevonden. Volgens de kaart van de vesting Kuinre, die Caspar de Robles in 1572 liet maken, ging het vermoedelijk om een tweeschepige hallenkerk met een dubbel koorabsis en een vermoedelijk vrijstaande toren. De kerk ging bij de krijgshandelingen in 1672 in vlammen op; alleen de toren bleef staan. In 1678 werd een nieuwe kerk in het huidige dorp gebouwd. Het oude kerkhof was nog in 1721 in gebruik als begraafplaats, maar de schans verdween daarna geleidelijk in zee. Bij extreem laag water in 1842 waren de zerken en restanten van muurwerk zichtbaar. 
Net als de andere Zuiderzeesteden had Kuinre na 1650 sterk te lijden onder de verplaatsing van de handel naar Amsterdam, toenemend geldgebrek en slechte onderhouden dijken. De Buitenpolder achter Kuinre moest in 1702 worden buitengedijkt en werd nog slechts beschermd door een 2 meter hoge kadedijk. 
In de tweede helft van de 18e eeuw was Kuinre een simpel vissers- en boerendorp geworden. Wel profiteerde Kuinre van de opkomst van grootschalige veenderijen in Friesland. De haven dreigde echter door het ontstaan van het Wellerzand ontoegankelijk te worden. Vanaf 1743 werd onder toezicht van de Directie van Scheepsdiep te Kuinre een nieuwe buitenhaven aangelegd, beschermd door de Overhavendijk.
De kerk was al snel bouwvallig en moest herhaaldelijk vernieuwd worden. Ten gevolge van de stormvloed van 1825 was het gebouw nagenoeg onbruikbaar. Bij een grote restauratie in 1844 bleef alleen de onderbouw staan.
Na 1800.
Sinds 1811 was Kuinre een zelfstandige gemeente, maar ging in 1973 op in IJsselham. Sinds 2001 is Kuinre onderdeel van de gemeente Steenwijkerland. Als gemeentehuis diende de waag, gebouwd in 1776 ter vervanging van een ouder gebouw uit 1648.
In 1825 overstroomde bijna heel Noordwest Overijssel en vielen er veel slachtoffers. Om de inwoners van Kuinre en zijn achterland beter te kunnen beschermen werd in de jaren 1842 tot 1845 een waaiersluis gebouwd in de monding van de Linde (de voormalige Kuindervaart. Tevens werd het Nieuwe Kanaal gegraven, die het water van de Bijlinde of Buiten Tjonger direct naar de nieuwe sluis leidde. De Schoterzijl werd omgebouwd tot schutsluis. De dorpsbebouwing kwam door deze maatregelen min of meer op een eiland te liggen en werd afgesneden van achterland in de Buitenpolder. Buitendijks legde men in de luwte van de Overhavendijk een nieuwe buitenhaven aan. Door al deze maatregelen verviel de schurende werking van eb en vloed vanuit de Zuiderzee. De binnenhaven van Kuinre verzandde langzamerhand.
Door de aanleg van de Afsluitdijk in 1932 en het inpoldering van de Noordoostpolder in 1942 werd Kuinre afgesloten van het open water en raakte het in een isolement. In de oorspronkelijke Zuiderzeewerken werd nog gesproken over een sluis in Kuinre, die het dorp via een randmeer zou verbinden met open water. Door bezuinigingen kwam het plan te vervallen. Dat leidde tot felle protesten in 1939, waarbij actie werd gevoerd voor aansluiting bij de provincie Friesland. Kuinre werd als het ware een vergeten dorp, ingeklemd tussen het oude en nieuwe land. De oude sluis had geen nut meer en de Linde veranderde in een stilstaand, stinkend watertje dat later deels werd gedempt.
In de tweede helft van de 20e eeuw zorgde de opkomst van de watersport voor nieuwe kansen. De oude sluis werd weer uitgegraven en men begon aan de restauratie van de vaarroute. Hierdoor ontstond een verbinding tussen de Linde, de Kuunder, de Overijsselse meren en de Friese meren, die werd heropend in 1990.
Kuunderpunter.
Punter is de verzamelnaam van diverse typen kleine open platbodems, met name ontwikkeld voor rivieren, delta's en veengebieden in Nederland, maar er zijn ook zeewaardige punters bekend. Punters worden gekenmerkt door een nagenoeg platte onderkant, een rechte, sterk hellende stevens en hoekige spanten. Punters zijn schepen van gemiddeld 5 tot 8 meter lang, en hebben een diepgang rond de 10 centimeter. Hierdoor zijn ze uitermate geschikt voor moerasachtige gebieden en werden ze gebruikt voor het vervoeren van o.a. turf, riet en koeien. Echter, de scheepjes zijn ook goed te gebruiken in de visserij, zo ook in de Kuinre. De benaming komt veelal voort uit de plaats of streek waar het type boot vandaan kwam, vandaar de benaming 'Kuunderpunter'.
Doordat de visserij abrupt tot een einde kwam door de inpoldering van de Zuiderzee, kwamen vele boten te verpieteren. Zo ook de KU-11. Deze eikenhouten punter met zeil werd in 1912 voor de Kuinder visserman Kok in Vollenhove gebouwd. Ten gevolge van de inpoldering werd het schip verkocht aan een recreant en na een aantal omzwervingen kwam het stil te liggen in Zwartsluis.
Gelukkig werd het schip ontdekt en weer in oude staat hersteld. Sinds enkele jaren is het schip in eigendom van SKIP, Stichting Kuinre In Promotie, die het culturele erfgoed tracht te onderhouden. De KU-11 werd de laatste Kuunderpunter die nog gerestaureerd kon worden, en vaart nog in de wateren in Noordwest Overijssel.
Het Kuundersfeest.
Om de drie jaar viert Kuinre het "Kuunderfeest" in september. De eerste zaterdag van de maand september is hierin leidend. De dinsdag voor de eerste zaterdag van september wordt het startsein gegeven voor het Kuunderfeest. Elke straat in Kuinre wordt versierd, de 5 mooist versierde straten krijgen een geldprijs en de eerste prijs is voor drie jaar lang de 'mooiste buurt'. Op vrijdag is er een optocht die door heel Kuinre rijdt. Op zondag wordt het Kuundersfeest afgesloten op het Waagplein.

</doc>
<doc id="20021" url="https://nl.wikipedia.org/wiki?curid=20021" title="Emmeloord (Schokland)">
Emmeloord (Schokland)

Emmeloord (ook: "oud-Emmeloord") was een terpdorp en noordelijk deel van het voormalige eiland Schokland in de Zuiderzee. De huidige hoofdplaats Emmeloord van de gemeente Noordoostpolder is er naar vernoemd.
Geschiedenis.
Emmeloord viel ten tijde van de Republiek onder het gewest Holland. Dit in tegenstelling tot Ens, het zuidelijke deel, dat bij de provincie Overijssel hoorde. De ambachtsheerlijkheid van Urk en Emmeloord kwam in de 13e eeuw in handen van de graven van Holland en werd later het bezit van de burgemeester van Enkhuizen. Vanaf 1476 was de ambachtsheerlijkheid van Urk en Emmeloord eigendom van het Utrechtse geslacht Soudenbalch. Tussen 1614 en 1660 was de heerlijkheid van Urk en Emmeloord in bezit van het geslacht Van de Werve. In 1660 kwam het eiland onder het bestuur van Amsterdam te liggen. De "ambachtsheerlijkheid van Urk en Emmeloord" werd door verschillende amsterdamse regenten zoals Andries de Graeff, Nicolaas Witsen, Hendrik Daniëlsz Hooft en Jan Elias Huydecooper bestuurd.
In de Franse tijd werden Emmeloord en Ens verenigd in één gemeente Schokland. Dit werd na de bevrijding niet meer ongedaan gemaakt; Schokland kwam in zijn geheel bij Overijssel te horen. Emmeloord was volgens de volkstelling van 1849 vrijwel geheel Rooms-katholiek, terwijl Ens een protestantse meerderheid kende.
Ontruiming.
Schokland had regelmatig te maken met overstromingen. Emmeloord en Ens werden hierom in 1859 op last van Willem III ontruimd. Slechts een paar mensen kwamen op het eiland te wonen, om onder andere de vuurtoren te bedienen. Omdat de oude bewoners bij hun vertrek hun woningen moesten afbreken, werden er enkele nieuwe woningen gebouwd. De lichtwachterswoning werd gebouwd in 1882 als dienstwoning voor de eerste havenmeester. De laatste bewoner was Jan Spit die hier van 1923 tot 1940 woonde. Zijn taak was zowel het in bedrijf houden van de haven als het bedienen van de havenlichten en vuurtoren. Zijn vrouw Jentje dreef een klein winkeltje met kruidenierswaren. Zijn woning is nog te zien in Emmeloord.
De tweede havenmeester was Harmen Smit. Zijn woning stond tussen de lichtwachterswoning en het misthoorngebouwtje. Deze geboren Schoklander dreef ook de visafslag en was kantoorhouder van de PTT.
In 1942 werd de Noordoostpolder gecreëerd en werd het eiland omgeven door land.
Huidige situatie.
De oorspronkelijke haven is te midden van het akkerland van de Noordoostpolder gereconstrueerd. De lichtwaterswoning en het het misthoorngebouwtje zijn behouden, de vuurtoren is gereconstrueerd. Van het oorspronkelijke dorp voor de ontruiming is geen bebouwing meer over.
In 2007 is er bij de lichtwachterswoning het kunstwerk "Markering begraafplaats Emmeloord" aangebracht, gemaakt door Annet Bult en Marianne Meinema. Hierin zijn de volgende op Schokland veel voorkomende achternamen verwerkt: Botter, Karel, Bien, Konter, Broodbakker, Klappe, Kok, Blankvrees, Visscher, Kluessien, Mommende, Schoon, Net, Ouderling, Buijs, Koek, Corjanus, Bape, Veen, Kwakman, de Boer, Ruiten, Klein, Scholten, Baentjes, Toeter, Jongsma, Koridon, Hofman, Goosen, Grootjen, de Vries, Koot, Sul, Legebeke, Kamper, Been, van der Molen, Stroeve, Mossel, Diender, de Graaf, Tromp, van Kleef en Zalm.
Etymologie.
Emmeloord heette rond 1478 "Emelwerth". "Eem", het eerste deel van "Emel", komt van het Germaanse ami, een algemene aanduiding voor een natuurlijke waterloop. waar ook de naam van de rivier de Eem uit voortkomt. "Werth" betekent wierde. Vanaf 1650 zien we echter dat de naam omgezet is naar "Emeloirt". "Oirt" (door de i achter de o spreek je het uit als oort) betekent punt, net als in Dinteloord en "IJoort" (later IJdoorn).
De overgang van werth naar oort heeft waarschijnlijk te maken met de afbrokkeling van het eiland Schokland. Daardoor was Emelwerth steeds minder een terp (heuvel in het land) maar kwam steeds meer op de punt (oirt) van het eiland te liggen. Mogelijk is "-oord" verwant met "woerd" (weerd, waard, wert (Fries)), wat een opgeworpen verhoging ter bescherming tegen watervloeden is. Het heeft niet met "oord" in de betekenis van "plaats" te maken, zoals 19e-eeuwse Drentse koloniën als Frederiksoord en Wilhelminaoord.
In vroege vermeldingen komen de spellingsvariaties Emelwaerde, Emelwar (nu de naam van een wooncomplex in Emmeloord) en Emelwerda (nu een protestants-christelijke middelbare school in Emmeloord) voor.

</doc>
<doc id="20022" url="https://nl.wikipedia.org/wiki?curid=20022" title="Sérgio Vieira de Mello">
Sérgio Vieira de Mello

Sérgio Vieira de Mello (Rio de Janeiro, 15 maart 1948 – Bagdad, 19 augustus 2003) was een Braziliaans bestuurder, diplomaat, VN-functionaris en hoge commissaris voor de Mensenrechten en een winnaar van Mensenrechtenprijs van de Verenigde Naties in 2003.
Levensloop.
Sérgio Vieira de Mello werd geboren als een zoon van Arnaldo Vieira de Mello en Gilda. Hij behaalde zijn international baccalaureate aan het Liceu Franco-Brasileiro te Rio de Janeiro in 1966. Daarna studeerde hij letteren aan de Universiteit van Parijs en promoveerde daar in 1985 tot doctor op het proefschrift "d'état ès-lettres et Sciences Humaines". Hij begon zijn carrière in dienst van de Verenigde Naties. Vervolgens werd hij assistent-redacteur van het secretariaat van het Hoog Commissariaat voor de Vluchtelingen in Genève. Daarna vervulde Vieira de Mello steeds belangrijker posten in Dhaka, Djoeba, Nicosia, Maputo, Naqoura, Cambodja, Joegoslavië, Kosovo en Oost-Timor. Uiteindelijk functioneerde hij als hoofdvertegenwoordiger van de Verenigde Naties in Bagdad.
Vieira de Mello gold als een van de bekwaamste diplomaten van de Verenigde Naties. Op 19 augustus 2003 werd hij gedood door een bomaanslag op de VN-vertegenwoordiging in Bagdad. De aanslag was mogelijk omdat de VN bescherming van zijn vestiging door Amerikaanse troepen had afgewezen. De dood van Vieira de Mello was een gevoelige slag voor de Verenigde Naties die zich kort daarna uit Irak terugtrok.
Sérgio Vieira de Mello Foundation.
De Sérgio Vieira de Mello Foundation is een organisatie die is opgericht voor het pleiten voor de veiligheid en onafhankelijkheid van humanitaire actoren. De organisatie is opgericht na het overlijden van Sérgio Vieira de Mello door Laurent Vieira de Mello, Kofi Asomani, Catherine Bertrand, Annie Vieira de Mello, Ross Mountain en Adrien Vieira de Mello. Zij vormen samen de raad van oprichters. Het hoofdkantoor is gevestigd in de Zwitserse plaats Genève.

</doc>
<doc id="20023" url="https://nl.wikipedia.org/wiki?curid=20023" title="Katun (periode)">
Katun (periode)

In de Mayakalender was een katun een periode van 20 tun.
Iedere tun telde 360 dagen, zodat een katun iets minder dan twintig jaar duurde (7.200 dagen). Het einde van een katun werd in de tijd van de Klassieke Maya gevierd met religieuze rituelen en het oprichten van een gedenksteen.

</doc>
<doc id="20024" url="https://nl.wikipedia.org/wiki?curid=20024" title="Baktun">
Baktun

In de Mayakalender was de baktun een periode van 20 katun ofwel 400 tun van 360 dagen. Dat wil zeggen dat een baktun een periode van iets minder dan vier eeuwen omspande (144.000 dagen).
Hoewel het einde van een katun vaak met religieuze rituelen gepaard ging en het oprichten van een gedenksteen, zijn er opvallend weinig gedenkstenen van bijvoorbeeld het keren van de tiende baktun op 10.0.0.0.0 in 830. Alleen in Oxpemul, een minder belangrijke stad, en in Uaxactún, een stad die weer in opkomst was, zijn stenen gevonden. Mogelijk werd elders de baktunwisseling eerder met vrees dan met vreugde begroet.

</doc>
<doc id="20025" url="https://nl.wikipedia.org/wiki?curid=20025" title="Pictun">
Pictun

In de Mayakalender was een pictun een periode van 20 baktun.
Dit komt overeen met een periode van iets minder dan 7900 jaar (2.880.000 dagen). Omdat het nulpunt van de kalender in 3114 v.Chr. ligt, valt de eerste pictunwisseling in het jaar 4772.

</doc>
<doc id="20026" url="https://nl.wikipedia.org/wiki?curid=20026" title="Calabtun">
Calabtun

Een calabtun was in de Mayakalender een periode van 20 pictun.
Dit komt overeen met ongeveer 67.600 jaar (24.674.000 dagen). Omdat het nulpunt van de kalender in 3114 v.Chr. ligt, valt de eerste calabtunwisseling in het jaar 63.517, op 26 april om precies te zijn. De kalender telde nog langere tijdperioden (20 calabtun = 1 kinchiltun = ongeveer 3.154.071 jaar en 20 kinchiltun = 1 alautun = ongeveer 63.081.429 jaar).

</doc>
<doc id="20027" url="https://nl.wikipedia.org/wiki?curid=20027" title="Korte telling">
Korte telling

De korte telling van de Mayakalender verving in de tiende eeuw de lange telling. Deze was na het ineenstorten van de dynastieën van de Maya in onbruik geraakt. In de korte telling verdween de baktun-registratie en werd bijgevolg het tijdsverloop niet meer gemeten ten opzichte van de mythologische begindatum 4 Ahau 8 Cumku.
Katun-periode.
Het is of de band met de vroegere geschiedenis was doorgesneden. De wel aangegeven katun wordt gekenmerkt door de dag waarop deze eindigt in het tzolkin, namelijk Ahau, terwijl het bijbehorend nummer telkens met twee verspringt.
Na een katun 13 Ahau volgt aldus een katun 11 Ahau, dan 9 – 7 – 5 – 3 – 1 – 12 – 10 – 8 – 6 – 4 – 2 – 13 Ahau enzovoorts. Na 13 katuns (ongeveer 260 jaar) herhaalt de cyclus zich. Dit stelsel deed dienst in de postklassieke periode in Yucatan (na de tiende eeuw) en was nog in gebruik bij de komst van de Spanjaarden in de zestiende eeuw.
Bij elke katun dacht men zich ook een afgebakend gebied onder een eigen heerser; de dertien katuns samen omvatten de aarde. Deze geografische projectie werd met behulp van een Europese conventie afgebeeld als een wiel. In de Boeken van Chilam Balam van na de Spaanse verovering staan de voorspellingen die bij de dertien katuns horen.

</doc>
<doc id="20028" url="https://nl.wikipedia.org/wiki?curid=20028" title="Tun (mayakalender)">
Tun (mayakalender)

Een tun was in de Mayakalender een periode van 360 dagen, niet te verwarren met een haab, dat een jaar van 365 dagen was.
Het woord "tun" betekent steen. Het was gebruikelijk iedere 360 dagen een steen op te richten. Een tun bestaat uit 18 uinic.

</doc>
<doc id="20029" url="https://nl.wikipedia.org/wiki?curid=20029" title="Uinic">
Uinic

Een uinic is een "mens" in de taal van de Maya.
In de Mayakalender wordt het woord gebruikt om een periode van 20 dagen (20 "kin") aan te duiden. De reden daarvoor is dat een mens 20 vingers en tenen bezit. Er gaan 18 uinic in een tun van 360 dagen. Dit is het enige niet-twintigtal in de tijdrekening van de lange telling.

</doc>
<doc id="20031" url="https://nl.wikipedia.org/wiki?curid=20031" title="Expeditie naar Tayasal">
Expeditie naar Tayasal



</doc>
<doc id="20032" url="https://nl.wikipedia.org/wiki?curid=20032" title="Tayasal">
Tayasal

Tayasal was de hoofdstad van de Itza - Maya, de laatste staat van de Maya die in handen van de Spanjaarden viel in 1697. De stad heet nu Flores.
1525.
In 1525 stak Hernan Cortés het meer van Petén Itzá over op weg naar Honduras. De Itza's reageerden absoluut niet vijandig op de Spanjaarden, er werden geschenken uitgewisseld en afscheid genomen. Een van Cortés' paarden was ziek en werd achtergelaten, maar overleed kort daarop. De Itza's vreesden daar verantwoordelijk voor te worden gehouden en richtten een houten paard op, "Tzimin Chaak" (paard van de donder). Ze dachten dat het paard de donder van het musket veroorzaakte.
1618.
In 1618 stuurden de Spanjaarden een expeditie naar Tayasal. De expeditie stond onder leiding van de twee padres Juan de Orbita en Bartolomé de Fuensalida. Cogolludo deed er verslag van. Ze kwamen tien uur 's avonds aan, kregen van de koning een huis aangeboden ter overnachting en predikten de volgende dag. Zij probeerden te vergeefs de Maya ervan te overtuigen dat het tijd was dat zij christenen moesten worden.
De ahau Can-Ek II stelde op grond van de Maya-tijdrekening echter vast dat de bewering dat zij christenen moeten worden niet klopte, omdat de tijd daar nog lang niet voor gekomen is. Het was pas katun 3 Ahau in de korte telling en de voorspelling zegt dat het katun 8 Ahau, dat pas in 1697 begint, een tijd van grote veranderingen zou zijn. Aan het eind van de 20-jarige K'atun-cyclus was een nieuwe religie voorspeld. De Spanjaarden werd verzocht te vertrekken en later terug te komen. Toch kregen ze de stad te zien en een groot idool van een paard, "Tzimin Chac", een beeld van het paard dat Hernan Cortez daar achterliet tijdens zijn grote reis van Mexico naar Honduras. Een van de monniken ging er op zitten en brak het in stukken. Het volk wilde hen doden, maar de koning redde hun leven en gaf hen te kennen het eiland Peten Grande ("peten" is 'eiland' in het Maya) te verlaten.
1619.
Begin oktober 1619 kwamen ze terug. Een van hen werd gemolesteerd en ze werden daarna in een kano weggestuurd.
1622.
In de tijd tot 1695 proberen de Spanjaarden nog een aantal malen door te dringen in het gebied van de Maya, maar zij werden -soms met geweld- geweerd. Er is zelfs de dreiging slachtoffer te worden in de letterlijke zin van dat woord: geslacht te worden ten offer van de goden.
De veroveringspoging van Francisco de Mirones in 1622 liep uit op een rampzalige mislukking. De Itza's richtten onder de Spanjaarden een waar bloedbad aan.
1695.
In 1695 werd Don Martín de Ursúa y Arizmendi gouverneur van Yucatan en hij wilde een weg maken van Campeachy naar Guatimala. Daarvoor moest Itza worden veroverd en Don Juan Villagutierres deed er verslag van in "A history of the Conquest of Itza, reduction and progress of that of Lacandon, and other barbarous nations of Gentile Indians in the Mediacion of Yucatan and Guatimala" (Madrid, 1701).
Vanaf 1695 werd de streek rond het meer drie keer aangevallen, om nieuwe gebieden te verkennen, wegen aan te leggen en heidense Maya's te dopen en te herhuisvesten in nieuw gestichte christelijke nederzettingen.
De Spanjaarden kregen de "Cho'l" en de "Lakandonen" onder controle. De Cho'l en andere Mayavolken stierven veelal aan de uit Europa meegebrachte ziekten, als de pokken. Sommigen sloten zich aan bij de Itza's en het kwam tussen de verschillende Mayagroepen van Petén voor dat er onderlinge conflicten ontstonden over hoe met de Spanjaarden moest worden omgegaan. Moest er bijvoorbeeld wel of geen handel met hen worden gedreven?
In december 1695 stuurde Itza koning Kan-Ek' afgevaardigden naar Merida om een verbond te sluiten. Ze werden gedoopt en kregen christelijke namen. Kan Ek' wilde een vreedzame regeling, maar dat leidde tot conflicten onderling.
1697.
Martín de Ursúa kreeg kritiek op zijn harde aanpak, omdat Kan Ek'juist gekomen was voor een vreedzame regeling. Volgens hem had de delegatie geen serieuze bedoelingen gehad. Hij wilde zijn loyaliteit aan de Spaanse kroon bewijzen en de Maya's definitief veroveren.
Op 21 januari 1697 vertrok Don Martín de Ursúa uit Campeachy om de expeditie aan te voeren op de laatste dag van februari liet hij hout hakken aan de oevers van Peten om een "galeota" (galei) van te bouwen. De galei was met kanonnen uitgerust. Hij stuurde bericht vooruit dat de dag gekomen was. Op 13 maart werd er ingescheept, 108 soldaten, 120 bleven achter, met hulptroepen van indianen en twee stuks artillerie. Het schip werd gezegend. Halverwege werden ze door de indianen in honderden kano's aangevallen met pijlen. Er werd met musketten teruggeschoten. Toen een kanon bulderde vluchtten de indianen in het water, mannen, vrouwen, kinderen. De Spanjaarden trokken de verlaten stad binnen. Er waren meer dan twaalf grote tempels, waar in elk meer dan duizend personen pasten. Volgens het verslag waren er 21 tempels, waarvan de belangrijkste die was van de priester Quin-canek, de eerste neef van koning Canek, in de vorm van een "castillo". Van half acht in de morgen tot half vijf in de middag werden de idolen gebroken en de tempels in brand gestoken. Op de plaats werden later een fort, kerken en andere gebouwen opgericht. Veel Mayanederzettingen rond het meer werden verlaten. De Maya's, die aan het meer achterbleven en niet het bos in vluchtten, waren overgeleverd aan honger en ziekte. Zo werd de laatste onafhankelijke Mayastaat veroverd. De vluchtelingen moeten, volgens onderzoeker van het eerste uur, John Lloyd Stephens, het ruige gebied voorbij het Meer van Peten zijn ingevlucht en zouden volgens hem wellicht op hun traditionele wijze hebben kunnen voortbestaan.
De Itzites, het volk van Itza, kwamen van Yucatan en na de verwoesting van Mayapan kreeg Canek, een van de rebellerende "caciques", Chichen Itza in bezit. Maar hij trok zich daarna terug rond het Meer van Petén Itzá en vestigde zijn residentie op het grote eiland. Deze emigratie vond 100 jaar vóór de komst van de Spanjaarden plaats.

</doc>
<doc id="20034" url="https://nl.wikipedia.org/wiki?curid=20034" title="Expeditie van Tayasal (1618)">
Expeditie van Tayasal (1618)



</doc>
<doc id="20035" url="https://nl.wikipedia.org/wiki?curid=20035" title="Versiebeheer">
Versiebeheer



</doc>
<doc id="20037" url="https://nl.wikipedia.org/wiki?curid=20037" title="Soesterberg">
Soesterberg

Soesterberg is een dorp in het noordoosten van de Nederlandse provincie Utrecht gelegen tussen de plaatsen Amersfoort, Zeist en Soest. Het maakt deel uit van de gemeente Soest. Op telde het dorp inwoners. Soesterberg ligt tussen de provinciale weg Amersfoort-Utrecht (N237) en de autosnelweg A28.
Herkomst van de naam.
Het eerste deel van de naam is afgeleid van het ruim 5 kilometer noordelijker gelegen dorp Soest, dat veel lager gelegen is en tot ver in de twintigste eeuw geregeld deels overstroomde bij hoog water uit de Eem. De toevoeging 'berg' dankt het dorp aan zijn ligging op de Utrechtse Heuvelrug. Het hoogste punt van het dorp ligt op de grens met de oostelijk gelegen gemeente Amersfoort. Tussen Soesterberg en Soest liggen de wat lagere Soester Duinen, waarvan de Stompert de hoogste is.
Geschiedenis.
Het dorp ontstond rond het kruispunt van de Amersfoortseweg (de latere N237) tussen Utrecht en Amersfoort en de oude Postweg van Amsterdam naar Arnhem. Vanouds werd de herberg op dat kruispunt, het "Huis ten Halve" (halverwege Amsterdam en Arnhem), bevoorraad vanuit Soest. Het dorp kwam bekend te staan als Den Bergh. In 1837 veranderde dat, toen het bij Koninklijk besluit de naam Soesterberg kreeg. In datzelfde jaar kreeg het dorp zijn eerste geestelijke, pastoor L. Rademaker (1795-1872). Hij kende de koningen Willem I en II persoonlijk en wist van hen veel geld te krijgen voor de bouw van een kerk. Ook deed hij veel voor de naamsbekendheid van Soesterberg.
Missiehuis St. Jan en Cenakel.
In de 19e eeuw verkocht eigenaar P.A.C. de Haan Hugenholtz de buitenplaats 'Hoog en Wel' aan de dames Van der Wiel, die het als pension 'Eikenhorst' exploiteerden. In 1920 werd het in gebruik genomen als missiehuis 'St. Jan', een kleinseminarie van de Missionarissen van Steyl. In 1959 werd het oude landhuis afgebroken en verhuisde de instelling naar een missiehuis te Deurne. Op het terrein was verder in 1939 door architect J. Franssen voor de congregatie van de Dienaressen van de Heilige Geest van de Altijddurende Aanbidding het Cenakel, een zusterklooster, gebouwd. Na de afbraak van het oorspronkelijke landhuis werd het in 1959 uitgebreid met een nieuwe rechtervleugel. In 1999 verhuisden de zusters naar Utrecht. Het gebouw werd aangekocht door de stichting Kontakt der Kontinenten en verbouwd tot een conferentiecentrum.
Vliegbasis.
Ten noorden van het dorp Soesterberg lag tot het begin van de twintigste eeuw een heideveld; dit heideveld lag op een nagenoeg vlakke waaier van zand en grind die uitgespoeld was tijdens het Saalien, de voorlaatste ijstijd. Deze vlakte wordt door geomorfologen wel aangeduid als de sandr van Soesterberg. In 1910 vroegen enkele ondernemers, Lugard en Verwey, toestemming om een deel van die heide te mogen gebruiken als start- en landingsplaats voor hun bedrijf voor vliegtuigen. Na bijna twee jaar ging hun onderneming failliet. De vliegheide bleef in gebruik, onder andere door enkele officieren van de Landmacht die door Lugard en Verwey waren opgeleid als vliegenier. In 1913 werd de Luchtvaartafdeeling van de Koninklijke Landmacht opgericht. Het vliegveld werd vliegbasis Soesterberg. De basis trok veel belangstelling en het dorp groeide snel. In de Eerste Wereldoorlog werden in het 'Kamp van Zeist' enkele tienduizenden Belgen opgevangen die vanwege de oorlog uit hun land waren gevlucht.
Na de Tweede Wereldoorlog werd de vliegbasis Soesterberg aangewezen als NAVO-basis, vanaf 1954 werden er Amerikaanse militairen gestationeerd, waarbij het Amerikaanse deel bekend stond als 'Camp New Amsterdam'. Voor hen werd een eigen woonwijk, Apollo genaamd, gebouwd. In de jaren tachtig waren er regelmatig vredesacties nabij de vliegbasis tegen de kernbewapening, zo werd de basis in 1984 door circa 5000 demonstranten symbolisch omsingeld. Na het einde van de Koude Oorlog, in 1994, vertrokken de Amerikanen. In een gedeelte van het Kamp van Zeist werd het Militaire Luchtvaart Museum gehuisvest, en in een ander gedeelte werd eind vorige eeuw tijdelijk een Schots gerechtshof gevestigd voor de berechting van verdachten in verband met de Lockerbie-zaak. In 2003 werd dat laatste gedeelte verbouwd tot een gevangenis waar onder meer illegalen die Nederland niet willen of kunnen verlaten en bolletjesslikkers worden gedetineerd.
Rijkssnelweg.
In 1973 werd de toenmalige rijksweg Amersfoort-Utrecht om de dorpskern heen geleid. In 1986 werd de autosnelweg A28 geopend, langs de zuidkant van Soesterberg.

</doc>
<doc id="20038" url="https://nl.wikipedia.org/wiki?curid=20038" title="Oorspronkelijk Emmeloord">
Oorspronkelijk Emmeloord



</doc>
<doc id="20039" url="https://nl.wikipedia.org/wiki?curid=20039" title="Opava (stad)">
Opava (stad)

Opava (Duits: "Troppau") is een stad in Tsjechië aan de gelijknamige rivier. Ze ligt in het noordoosten van het land in het landsdeel Moravië, dicht bij de grens met Polen. Het is de historische hoofdplaats van Tsjechisch Silezië ("Slezsko").
Geschiedenis.
Opava ontstond op de linkeroever van de rivier de Opava (Duits: "Oppa") aan de Barnsteenroute en werd later verplaatst naar de overkant.
In 1195 werd de plaats als ‘Opavia’ genoemd, als bezit van Silezische hertogen, die de koning van Bohemen als hun leenheer aannamen in plaats van die van Polen. In 1224 schonk de Boheemse koning Ottokar de stad Maagdenburger stadsrecht en hij bevestigde haar als ‘koninklijke stad’. De burgers bestonden vervolgens uit Duitsers, Tsjechen (Moraviërs) en Joden. De hertog van het hertogdom Troppau richtte de stad in als zijn residentie (1318), en nadat dit hertogengeslacht was uitgestorven, kwamen stad en hertogdom onder, met het Boheemse koningschap verbonden, soevereinen terecht, in 1526 als laatsten onder de Habsburgers die het hertogdom schonken aan de familie von Liechtenstein welke tot op heden de titel hertog van Troppau draagt. De lutherse hervorming werd door de contrareformatie na 1629 ongedaan gemaakt. Formeel werd het hertogdom Opava, samen met Neder-Silezië en Opper-Silezië, gerekend tot de Oostenrijkse provincie Silezië en toen Silezië in 1742 moest worden afgestaan aan de Pruisische koning, werd in het vredesverdrag een uitzondering gemaakt voor twee hertogdommen: Troppau en Teschen.
19e eeuw.
De twee hertogdommen werden in 1849 verenigd tot een nieuw Oostenrijks ‘kroonland ‘Oostenrijks Silezië’ met Troppau als hoofdstad, en bleven Oostenrijks tot 1919. De hoofdstadfunctie bracht een parlement, bestuursorganen, onderwijsinstellingen en een gerechtshof binnen de stad, die ook een verkeersknooppunt werd door de aansluiting op noord-zuid en west-oost verlopende spoorbanen sinds 1845.
In 1820 belegden de keizers van Oostenrijk en Rusland en de koning van Pruisen in de stad het Congres van Troppau om de, na de nederlaag van Napoleon gesloten, Heilige Alliantie te bevestigen. De stad verdrievoudigde haar bevolkingstal in de 19de eeuw van tien tot ca dertigduizend, vlak voor de Eerste Wereldoorlog.
De burgerij van Troppau was in deze eeuw voor ruim 90% Duitstalig, hoewel zich daaronder veel tweetaligen bevonden. Daartoe behoorden ook de talrijke Joden die een gemeente van ruim 1.100 leden telden. Officieel gaf maar 10% van de bevolking zich als Tsjech (of Moraviër) op. De stad lag aan de rand van het Duitse-, het Tsjechische en het Poolse taalgebied en daarom werden voor de wijdere omgeving ook Tsjechische scholen voor hoger onderwijs in de stad opgericht.
20e eeuw.
Toen het gebied in 1919 aan de nieuwe republiek Tsjechoslowakije werd toegewezen is ook het zogenaamde Hultschiner Ländchen, tot dan bij Duitsland behorend, daarbij gevoegd. Vervolgens namen in de stad de Tsjechen na 1919 toe tot een derde deel van de bevolking. Het nu Tsjechisch-Silezië (Slezsko) geheten landsdeel werd in 1928 met Moravië samengevoegd tot Moravië-Silezië.
In 1938 werden Troppau en het grootste deel van het voormalige Tsjechisch-Silezië in het Verdrag van München bij Duitsland gevoegd, als deel van de nieuwe ‘Reichsgau’ Sudetenland. Enkele duizenden Tsjechen en Joden verlieten de stad, anderen pasten zich als tweetaligen aan en accepteerden det Duitse nationaliteit. In de oorlogsperiode telde de stad ca. 45.000 inwoners.
Begin 1945 nam het Sovjet-leger de stad in en kwamen Tsjechoslowaakse autoriteiten terug. Tweetaligen mochten blijven, Duits-eentaligen (Sudeten-Duitsers) werden onteigend en moesten de stad verlaten (zie Verdrijving van Duitsers na de Tweede Wereldoorlog). Veel van hun vestigden zich in Bamberg.
Het in 1805 gestichte ‘Stadttheater’, een van de oudste in toenmalig Bohemen en Moravië, dat anderhalve eeuw een Duitstalig repertoire diende, werd na 1945 Tsjechisch. Een nieuwe universiteit - 'Slezská univerzita' - is in 1991 opgericht. Door de grootschalige industriële ontwikkeling van het nabijgelegen Ostrava groeide ook Opava in inwonertal mee tot 60.000.

</doc>
<doc id="20041" url="https://nl.wikipedia.org/wiki?curid=20041" title="Doorspoelbeleid">
Doorspoelbeleid

Doorspoelbeleid is een begrip uit het Nederlandse Waterbeheer.
Het omvat alle afspraken die gemaakt zijn over het bestrijden van te hoge zoutgehaltes en vervuiling in de Nederlandse polder-boezemstelsels door deze regelmatig met zoet water door te spoelen.
Omdat westelijk Nederland onder zeeniveau ligt, kwelt zout water uit de ondergrond op in de polders en meren. Het zoutgehalte in landbouwgebieden mag de concentratie van 300 mg/l echter niet overschrijden omdat dit schade aan gewassen zou opleveren. Gewoonlijk zorgt de afvoer van regenwater dat dit zout op een 'natuurlijke' wijze uit het systeem verdwijnt, maar in periodes van droogte ontbreekt deze doorspoeling; daarom wordt het systeem dan doorgespoeld met water dat men van elders aanvoert:
Enkele voorbeelden:
Extreme droogte.
Tijdens extreem droge perioden, waarbij gedurende lange tijd geen neerslag valt in het stroomgebied van de Rijn, kan de zoetwateraanvoer in zuidwestelijk Nederland echter in gevaar komen. Door de lage rivierafvoeren krijgt het zout op de Noordzee kans om landinwaarts op te rukken. Ook de zoutconcentratie op de Hollandsche IJssel, waaruit veel waterschappen hun doorspoelwater halen, kan dan de norm van 300 mg/l overschrijden. Ter vergelijking: zeewater heeft een zoutconcentratie van 25.000 mg/l.
Gemiddeld eens per 12 jaar is de situatie zo nijpend dat het gemaal "de Aanvoerder" bij Utrecht moet worden ingeschakeld. Dit gemaal voorziet de Westelijke hoogheemraadschappen Rijnland en Schieland via Stichtse Rijnlanden dan van zoet water uit het Amsterdam-Rijnkanaal. De afspraken die hiervoor gemaakt zijn, zijn onderdeel van de zogeheten Klimaatbestendige Wateraanvoervoorziening. De capaciteit van het gemaal bedraagt 7 m³/s, maar soms is dit niet voldoende om aan alle waterbehoefte te voldoen. Dit was bijvoorbeeld het geval in augustus 2003. De waterschappen stonden toen voor het dilemma of ze schadelijk zilt water zouden inlaten, of dat ze beter helemaal geen water konden inlaten. Naar verwachting zal in verband met de klimaatverandering de Aanvoerder vaker in gebruik genomen moeten worden. 
Doorspoelen wordt gezien als een noodzakelijk kwaad, omdat het betekent dat "gebiedsvreemd water" moet worden ingelaten. Dat wil zeggen: water met een samenstelling die ongelijk is aan die uit het gebied zelf. De trend in het Nederlandse waterbeheer is sinds eind jaren negentig nu juist om gebieden zo veel mogelijk "gebiedseigen water" te laten houden.

</doc>
<doc id="20042" url="https://nl.wikipedia.org/wiki?curid=20042" title="Emmeloord">
Emmeloord

Emmeloord is een stad in de gemeente Noordoostpolder, in het noorden van de Nederlandse provincie Flevoland. De stad telt inwoners ().
Geografie.
Ligging.
Bij de inrichting van de polder is men uitgegaan van één centrale plaats (Emmeloord), en stervormige verbindingswegen naar tien kleinere dorpen; Bant, Creil, Ens, Espel, Kraggenburg, Luttelgeest, Marknesse, Nagele, Rutten en Tollebeek. De centrale ligging van Emmeloord wordt geaccentueerd door de Poldertoren. Deze watertoren staat in het geografische middelpunt van de polder. Dit laatste wordt wel betwist.
Herkomst naam.
Emmeloord ontleent zijn naam aan de buurtschap Emmeloord op de noordpunt van het voormalige eiland Schokland. Op de kaart van Seidel uit 1789 is het nog de aanduiding voor de hele noordpunt, die overigens na de afslag in de negentiende eeuw weinig meer dan de buurtschap omvat. De huidige schrijfwijze is vrij jong: pas vanaf 1820 wordt deze aangetroffen. Rond 1650 is het Emmeloort en uit 1478 dateert de spelling Emeloirt, waarin de i aangeeft dat de o lang (dus als 'oo') werd uitgesproken. Vóór die tijd begint het tweede deel van de naam met een w, zoals ook in Emelwerth, de eerste vermelding van de naam, in een twaalfde-eeuws oorkondenboek van het Sticht Utrecht. Eem, het eerste deel van Emel-, komt van het Germaanse ami, een algemene aanduiding voor een natuurlijke waterloop. Er is in Nederland een tamelijk groot aantal rivieren en stroompjes dat Eem heet, waarvan die bij Amersfoort wel de bekendste is. Soms zijn de oude waterwoorden uitgebreid met een s, zoals Eems, of een l: Waal, IJssel en ook Emel. Andere mogelijke etymologieën zijn Germaans amulu ('scherp') en de Oud-Nederlandse persoonsnaam Amilio. De betekenis van weert (uit Germaans wurthi) is 'terp', in het Gronings nog steeds wierde genoemd. De overgang naar oort (betekenis: 'punt') hing wellicht samen met de voortdurend afslag van het eiland, waardoor Emmeloord steeds meer op een punt kwam te liggen. Een herinterpretatie van het misschien toen al wat onduidelijk geworden werth was het gevolg. Het -oord van Emmeloord zit onder meer ook in de naam van de rivier De Noord (niet geheel zeker) en van Dinteloord. Aan het IJ bij Amsterdam lag een landpunt IJort of IJoort, dat later door letteromzetting IJdoorn werd. Een daarbij gelegen IJdoorningerdam gaf zijn naam aan het dorp Doornickerdam of Durgerdam, zo'n beetje het enige Zuiderzeeplaatsje dat in de Emmeloordse wijk De Zuidert geen straatnaam heeft gekregen. In nieuwere namen als Willemsoord heeft oord een andere betekenis, namelijk 'plaats'. Plaatsnamen met -werd zijn vooral bekend in Groningen en Friesland. Het Hollands heeft hiervoor het woord woerd en deze vorm komt ook voor in de Hollandse plaatsnamen Hoogewoerd (te Leiden) en Woerden.
Geschiedenis.
In 1936 werd begonnen met het aanleggen van de dijken om de Noordoostpolder die in 1940 klaar waren. Daarna begon het droogmalen van het gebied dat in 1942 droogviel. Er werd ruim 50.000 hectare land ontgonnen uit het IJsselmeer (de voormalige Zuiderzee). Op 15 december 1943 werd het eerste huis van Dorp A betrokken. De werknaam is later vervangen door Emmeloord. Vanwege de ontginning gedurende de Tweede Wereldoorlog was de Noordoostpolder een eldorado voor onderduikers. Veel wegen in het gebied herinneren nog aan deze tijd. Het Erehof Emmeloord is ook een stille getuige van de Tweede Wereldoorlog in de Noordoostpolder.
Samen met de tien 'Groendorpen' vormt Emmeloord sinds 1962 de gemeente Noordoostpolder. Sinds 1 januari 1986 behoort de Noordoostpolder tot de provincie Flevoland, voorheen tot Overijssel.
Ludieke stadsrechten.
Op 10 september 1992 kende commissaris van de Koningin prof. dr. Jos van Kemenade van Noord-Holland in een ludieke bijeenkomst als symbolisch gebaar stadsrechten toe aan Emmeloord. Er werd verwezen naar besluiten van de voormalige Staten van Holland, waar de nabijgelegen voormalige eilanden Schokland en Urk ooit ook deel van uitmaakten. Dit werd mogelijk nadat uit documenten was gebleken dat de "heerlijkheid Emelwaerde" -Emmeloord- privilegiën genoot. Tijdens deze bijeenkomst van de provincies Flevoland, Overijssel en Noord-Holland op Schokland werd Godin Fortuna als schutspatrones aangesteld. Een buste van haar werd jaren geleden in de bodem ten zuiden van Emmeloord gevonden. Haar beeltenis zou het gemeentehuis sieren en Emmeloord mocht zich 'Civitas Fortunae Emmeloordis' noemen. Het college van burgemeester en wethouders van de gemeente Noordoostpolder werd aangeduid als "Schout en Schepenen van de Stad Emmeloord".
Voorzieningen.
Emmeloord is het voorzieningencentrum van de Noordoostpolder en omgeving. In de stad staan het gemeentehuis, een bibliotheek, een muziekschool, basis- en middelbare scholen, een mbo-instelling, een ziekenhuis en er zijn tal van sportvoorzieningen. Zo beschikt Emmeloord over een atletiekbaan, (overdekt) zwembad en een golfbaan. Emmeloord telt twee voetbalclubs: SC Emmeloord en Flevo Boys.
De hoofdplaats van de Noordoostpolder biedt veel werkgelegenheid. Zo zijn veel bedrijven in de agrarische sector, de industrie en financiële instellingen in Emmeloord gevestigd. Ook wordt de website Marktplaats.nl, oorspronkelijk een afsplitsing van kringloopwinkel Het Goed, in Emmeloord beheerd. De Lange Nering en de Korte Achterzijde zijn de winkelstraten met detailhandel. Het is een mengeling van bekende ketens en plaatselijke ondernemers. In de periode 2007-2011 is het gehele winkelgebied op de schop gegaan. Voorpuien zijn naar voren gehaald, luifels vernieuwd en het straatmeubilair is aangepast aan de huidige tijd.
Op De Deel staat de Poldertoren uit 1959. Het is het verbindende herkenningspunt van de Noordoostpolder met een klokkenspel, dat namen draagt die verwijzen naar de dorpen in het gebied. Onderaan de Poldertoren staat jaarlijks de kermis en zijn evenementen zoals het Pieperfestival (het stadsfeest) en de Nacht van Oranje (29 april). Ooit was het plein ook het toneel van de weekmarkt. In 2012 is de markt verplaatst naar het Kettingplein. Op De Deel moet namelijk meer horeca- en winkelruimte verrijzen. Anno 2014 ligt de uitwerking van de plannen bij de gemeenteraad.
Topografie.
"Topografisch kaartbeeld van Emmeloord, maart 2014. Klik op de kaart voor een vergroting."
Evenementen.
In Emmeloord zijn meerdere jaarlijkse evenementen. In maart is er de "Zuiderzee Rally": de start van het Nederlands rallykampioenschap. Deze speelt zich af op industrieterreinen in Emmeloord en in de regio.
Eind april is er het Tulpenfestival, met als belangrijke attractie de route langs de bloeiende bollenvelden
De avond voor Koningsdag (26 april) is "Nacht van Oranje". In de Lange Nering en op De Deel is een braderie, muziek en een kermis. In 1997 was de eerste editie die het Guinness Book of Records haalde met de langste oranjekoek ter wereld. Het gebak slingerde door de Lange Nering heen. In 1998 was er een nieuwe recordpoging: met zo veel mogelijk mensen tegelijkertijd het Wilhelmus zingen. Ook deze avond haalde weer de boeken. De jaarlijks terugkerende recordpoging is inmiddels losgelaten, wel wordt jaarlijks op De Deel de grootste Nederlandse vlag gehesen (afmetingen 20 × 30 m).
Op drie woensdagen in juni, juli en augustus worden paardenkoersen gehouden op de drafbaan aan de Sportlaan.
In juli is het "Oordfestival": hét culturele- en muzikale feest van Emmeloord. Duizenden mensen trekken naar Park West om zich te vermaken met muziek, dans, kunst en theater. "Oord" duurt de hele dag en is voor alle leeftijden. In 2005 was de eerste editie.
In de zomermaanden zijn er de "Emmeloorder Vrijdagen" in de Lange Nering met braderie en muziek.
De eerste week in september staat bekend om het "Pieperfestival", het jaarlijkse stadsfeest. De naam slaat terug op de agrarische sector die rond deze tijd de aardappels oogst. In 1996 is het Pieperfestival ontstaan door het 10-jarig bestaan van de provincie Flevoland. Gratis patat, een braderie, kinder- en seniorenmiddag, muziekpodia en vele andere activiteiten vormen de basis van deze feestweek en trekken veel bezoekers vanuit de wijde omgeving naar Emmeloord.
In december is er een kerstmarkt in De Lange Nering.
Verkeer en vervoer.
De A6 (Joure/Amsterdam) en de N50 (Kampen/Zwolle) zijn de ontsluitingswegen van Emmeloord verbonden door Knooppunt Emmeloord.
EBS verzorgt grotendeels het busvervoer in Emmeloord. De Qliners worden gereden door Arriva. Tot 26 augustus 2007 reed er ook een Hanzeliner tussen Emmeloord en Zwolle. Vanwege tegenvallende passagiersaantallen werd deze lijn opgeheven en werd lijn 141 (Urk - Emmeloord - Kampen - Zwolle) uitgebreid met extra ritten. Later werd deze route ingekort naar Urk - Emmeloord - Kampen omdat door de regionale treinverbinding tussen Kampen en Zwolle de pasagieraantallen op dit deeltraject tegenvielen.
Emmeloord heeft geen treinverbinding. Er is jarenlang gediscussieerd over de Zuiderzeelijn. Deze zou Emmeloord per spoor moeten verbinden met Noord-Nederland en de Randstad. Eind 2007 is dit plan voor de tweede keer op de lange baan geschoven. De komst van deze treinverbinding is zeer onwaarschijnlijk geworden. De gemeente Noordoostpolder steunt een onderzoek naar de mogelijkheden van een alternatieve verbinding met een superbus tussen Lelystad, Emmeloord en Heerenveen.
Tien jaar later laait de discussie over een spoorverbinding via Emmeloord weer op. Ditmaal wordt er gekeken naar de voordelen van een snellere verbinding van het Noorden met de Randstad, met Emmeloord als schakel. Deze 'Lelylijn' werd gepresenteerd als alternatief voor het huidige traject via Zwolle.
Busdiensten van en naar Emmeloord:
Stedenband.
Van 1996 tot 2000 was er een officiële stedenband met Mizumaki in Japan, waar om die reden een replica van de Poldertoren is gebouwd. Sinds 2001 verzorgt 'Vrienden van Japan' de scholierenuitwisseling. Ook in 2012 heeft een delegatie uit Mizumaki nog een bezoek aan Noordoostpolder gebracht.

</doc>
<doc id="20044" url="https://nl.wikipedia.org/wiki?curid=20044" title="Escherichia coli">
Escherichia coli

Escherichia coli ("E. coli") is een van de meest voorkomende bacteriën in de dikke darm van de mens en van warmbloedige dieren, zoals zoogdieren. "E. coli" is een facultatief anaerobe, gramnegatieve, staafvormige enterobacterie, die nodig is voor het verteren van voedsel. Het is een bacterie die vaak wordt gebruikt als model voor bacteriën in het algemeen. De bacterie is genoemd naar de Duitse microbioloog Theodor Escherich.
Gemiddeld komen zo'n tien miljard van deze bacteriën per dag via de ontlasting van de mens naar buiten. Als "E. coli" in water wordt aangetroffen is dat een indicatie dat het water met uitwerpselen is vervuild.
De functie van "E. coli".
Behalve vertering heeft de symbiose van warmbloedige dieren met "E. coli" nog een andere functie: het produceren van vitamine K. Deze stof is nodig om in de lever trombinogeen te maken en zodoende de bloedstolling te laten functioneren. Ook speelt deze vitamine een rol in de calciumhuishouding. Een overdosis van deze stof is vrijwel onmogelijk, daarom kan "E. coli" ook in zo groten getale voorkomen, maar een gebrek is wel degelijk mogelijk. Na langdurig gebruik van antibiotica (bacteriedodende middelen) kan de populatie van deze bacterie flink uitgedund zijn, waardoor een gebrek aan vitamine K optreedt, wat vervolgens leidt tot ontwrichting van de bloedstolling. Bloedneuzen en zelfs darmbloedingen kunnen het gevolg zijn.
"E. coli" als veroorzaker van ziekten.
"Escherichia coli" is van nature aanwezig als commensaal in menselijke darmen. Als deze bacteriën op de verkeerde plaats in het lichaam komen, kunnen ze echter gevaren opleveren:
Een andere mogelijkheid voor gevaar is wanneer gevaarlijke mutanten van deze bacterie het lichaam binnendringen.
Een voorbeeld is "", een vrij courante veroorzaker van een bacteriële voedselvergiftiging, onder andere via niet goed doorbakken vlees. Jaarlijks zijn er volgens schattingen in de Verenigde Staten gemiddeld zo'n 73.000 gevallen, waarvan 61 dodelijk. Verder ontwikkelt 2 tot 7 procent van de patiënten ernstige bijkomende symptomen zoals nierfalen, bloedarmoede en het hemolytisch-uremisch syndroom (HUS) - ook wel 'hamburger disease' genoemd.
Ook zijn er pathogene serotypevariaties van "E. coli" zoals ExPEC, EHEC, ETEC, EIEC, EAEC en EPEC. De letters in de afkortingen betekenen:
Extra-intestinale pathogene "E. coli" (ExPEC) is een van de belangrijkste bacteriën die bacteriëmie (het verschijnsel van bacteriën in de bloedbaan) en sepsis veroorzaken.
"E. coli" als modelorganisme.
"E. coli" wordt al heel lang gebruikt voor allerlei onderzoek (de variant die tegenwoordig het meest in laboratoriumonderzoek wordt gebruikt, werd al in 1927 geïsoleerd). Daar zijn verschillende redenen voor:
De Universiteit van Chicago heeft een computersimulatie van "E. coli" gemaakt om tot een groter begrip te komen van het verband tussen de interne biochemie en het gedrag van het organisme. Deze simulatie heeft de naam AgentCell.
Een nadeel van "E. coli" voor de productie van transgene eiwitten kan zijn dat ze niet zo gevouwen zijn als in een eukaryoot, en daardoor niet actief zijn. Met name eiwitten die geglycosyleerd zijn (dat wil zeggen dat er suikergroepen aan vast zitten) kunnen door de veranderde hydrofiliteit een andere structuur aannemen. Om zulke suikergroepen te krijgen kan een eukaryoot, meestal een gistcel als "Saccharomyces cerevisiae" of "Pichia pastoris", gebruikt worden.
Rol in de biotechnologie.
Wegens de lange geschiedenis in de laboratoriumcultuur en het gemak om de bacterie te manipuleren, speelt "E.coli" een belangrijke rol in de hedendaagse biotechnologie. Het werk van Stanley Norman Cohen en Herbert Boyer met "E. coli", waarbij ze gebruikmaken van plasmiden en restrictie enzymen om zo recombinant DNA te creëren, diende als basis voor de biotechnologie.
"E.coli" is een zeer veelzijdig organisme en is een goede gastheer voor de productie van verschillende proteïnen. Onderzoekers kunnen genen van andere micro-organismen binnenin de bacterie brengen met behulp van plasmides, om zo massale hoeveelheden proteïnen te genereren in fermentatieprocessen. Een van de eerste bruikbare toepassingen van de recombinant DNA technologie was het manipuleren van "E.coli" om het menselijke insulinehormoon te produceren.
Genetisch gewijzigde "E.coli" worden verder ook gebruikt in de ontwikkeling van vaccins, in de bioremediatie en in de productie van geïmmobiliseerde enzymen. "E. coli" kan daarentegen niet gebruikt worden om sommige grotere en meer complexe proteïnen te produceren, zoals proteïnen die vele zwavelbruggen bevatten.
Met behulp van de klassieke microbiologie wordt deze bacterie ook als indicator in de voedingsindustrie gebruikt. Een hoge concentratie "E. coli" in een product duidt namelijk op een grote kans dat het product ook andere pathogenen bevat.

</doc>
<doc id="20046" url="https://nl.wikipedia.org/wiki?curid=20046" title="Amorf (materie)">
Amorf (materie)

Amorf is een begrip uit de natuurwetenschappen. Amorf materiaal of een amorfe stof is een vaste stof zonder een kristallijne structuur: de atomen, ionen of moleculen zijn in amorfe materialen volledig willekeurig gerangschikt. Vaste stof zonder kristalstructuur is meestal bros en transparant, zoals glas, of semitransparant. Men beschrijft amorfe materie ook als glasachtig en glazig.
Amorf komt van het Oudgriekse ἄμορφος, "amorphos" wat letterlijk 'zonder vorm' betekent, namelijk ἀ-: 'zonder' en μορφή: 'uiterlijk, gedaante, vorm'.
Voorbeelden.
Voorbeelden van amorfe materialen en stoffen zijn:
Vorming van amorfe vaste stof.
Een amorfe fase van materie ontstaat door materiaal vanuit de vloeibare aggregatietoestand snel af te koelen. Voor metalen moet dat met een snelheid van meer dan 1.000 K per seconde, een productieproces dat afschrikken wordt genoemd. De atomen of moleculen hebben bij het stollen dan niet voldoende tijd om zich naar een kristalrooster te rangschikken, ook al is de kristallijne fase energetisch gunstiger. De materiaaleigenschappen van amorfe materialen zijn beduidend anders dan die van de kristallijne varianten.
Materiaaleigenschappen.
Omdat er nog veel onduidelijk is over het hoe en waarom van de eigenschappen van amorfe stoffen, wordt er veel onderzoek naar gedaan.
De temperatuur waarbij een amorfe stof smelt wordt de glastemperatuur (Tg) genoemd. De stof is boven de glastemperatuur zeer viskeus. Soms is de glastemperatuur niet goed te bepalen, omdat de overgang, het smelttraject, van vaste stof naar vloeistof geleidelijk verloopt. 
Soms is het moeilijk een amorfe vorm van een stof te maken. Het afkoelen moet zeer snel gebeuren. Sommige materialen raken makkelijk in de toestand van onderkoelde vloeistof, die vervolgens zeer snel kan kristalliseren. 
Amorfe structuren ontstaan vaak door het toevoegen van een andere stof. Zo ontstaat glas uit siliciumdioxide SiO2 door toevoegen van soda. Deze techniek wordt al duizenden jaren toegepast. Van het amorfe glas kunnen, juist door de amorfe structuur, gemakkelijk allerlei vormen gemaakt worden. Met kristallijne stoffen gaat dat veel minder goed, vooral als ze hard zijn, zoals siliciumdioxide. Een ductiel (zachter) kristallijn materiaal, zoals metaal, kan wel gevormd worden in allerlei vormen, bijvoorbeeld door de stof te verhitten (smeden).
Amorfe materialen hebben, door de grotere afstand tussen de atomen, een lagere dichtheid dan een kristallijne vorm van een materiaal . Bovendien zijn de stoffen minder hard, en brosser.

</doc>
<doc id="20047" url="https://nl.wikipedia.org/wiki?curid=20047" title="Scherm">
Scherm

Voorwerpen.
Vaak is een "scherm" een min of meer plat voorwerp dat dient om iets af te schermen of om informatie op weer te geven. Specifieke vormen zijn:

</doc>
<doc id="20048" url="https://nl.wikipedia.org/wiki?curid=20048" title="Kongo-vrijstaat">
Kongo-vrijstaat



</doc>
<doc id="20050" url="https://nl.wikipedia.org/wiki?curid=20050" title="Buret">
Buret

Een buret is een glazen buis met een kraantje aan de onderkant en een schaalverdeling op de zijkant, waaraan men kan zien hoeveel vloeistof erin zit. Hiermee kan men nauwkeurig bepaalde hoeveelheden vloeistoffen aftappen, zoals gebeurt bij titraties. 
Voor de proef leest men zo nauwkeurig mogelijk de schaal af (oog recht voor, en op gelijke hoogte met de meniscus (vloeistofspiegel), aflezen op de dichtstbijzijnde maatstreep onder de meniscus en de honderdsten schatten); na het omslagpunt van de titratie nogmaals aflezen; de uitgelopen hoeveelheid is dan door een simpele aftrekking van deze twee waarden te berekenen.

</doc>
<doc id="20052" url="https://nl.wikipedia.org/wiki?curid=20052" title="Noordoostpolder">
Noordoostpolder

De Noordoostpolder () is een polder, gemeente en landstreek in de Nederlandse provincie Flevoland. De gemeente telt inwoners (, bron: CBS) op een landoppervlakte van 460,05 km², waarmee het qua landoppervlakte een van de grootste gemeenten van Nederland is. Met een wateroppervlak (voornamelijk IJsselmeer) van 135,36 km² komt de totale oppervlakte op 595,41 km². De grootste plaats van de gemeente is Emmeloord, waar ook het gemeentehuis staat.
De in 1942 drooggevallen polder behoort voor het overgrote deel bij de gelijknamige gemeente in de provincie Flevoland. Verder maakt het voormalige eiland en thans gemeente Urk (inclusief een later aangekocht aangrenzend deel van de polder) deel uit van de polder, net als een deel van de Overijsselse gemeente Steenwijkerland. Ook is een klein gedeelte van de polder bij het Friese Lemmer gevoegd ten behoeve van de bouw van de woonwijk Lemstervaart.
Geschiedenis.
Door het aannemen van de Zuiderzeewet in 1918 werd besloten tot de aanleg en inpoldering van de Zuiderzee- / IJsselmeerpolders, het "plan Lely". Om ervaring op te doen met inpolderen en het in cultuur brengen van gronden met een hoog zoutgehalte, werd eerst de Proefpolder Andijk aangelegd. Met de ervaringen die zijn opgedaan in deze proefpolder is de ontwikkeling van de Wieringermeer versneld. Omdat de Wieringermeer in de Zuiderzee was aangelegd, nog voor de Afsluitdijk werd gesloten, was de Noordoostpolder strikt genomen de eerste IJsselmeerpolder. Aanvankelijk was het de bedoeling om eerst de Markerwaard aan te leggen, maar door de slechte economische omstandigheden van de jaren dertig werd, na aanvankelijk te hebben gesproken over het afbreken van verdere droogmakerij, besloten om naar de andere kant van het IJsselmeer te gaan. Daar zou het waarschijnlijk makkelijker zijn om aspirant-boeren te vinden. Het achterliggende gebied was immers veel groter. Bovendien was de Noordoostelijke Polder, wat toen nog een dossiernaam was, veel kleiner en dus ook goedkoper in aanleg.
Op 2 februari 1936 werd met de voorbereidende werkzaamheden begonnen, en in 1937 werd de aanleg van in totaal 31,5 kilometer dijk aanbesteed. Op 3 oktober 1939 werd de dijk tussen Lemmer en Urk gesloten. Urk was voortaan geen eiland meer. Op 13 december 1940 werd de dijk aan de zuidkant van de polder nabij Schokkerhaven gesloten, de totale dijklengte was nu 54 km. Op 13 januari 1941 kon het droogmalen beginnen toen het gemaal bij Lemmer in gebruik kwam. Aanvankelijk was er één gemaal gereed om te malen. De beide andere gemalen kwamen daarna beschikbaar, er zijn drie hoofdgemalen: Buma, Smeenge en Vissering. De polder viel officieel droog op 9 september 1942. Nu was ook Schokland niet langer een eiland, dit lag voortaan midden in de polder. Doordat de zeebodem tegen de Overijsselse kant sterk opliep, kon daar al in 1941 een eerste oogst (rogge) worden binnengehaald. Ook tijdens de bezettingsperiode (1940-1945) ging het werk aan de ontginning gewoon door, aangezien de aanwinst van extra landbouwgrond (met voedselopbrengsen) ook voor de bezetters een belangrijk doel was.
De kersverse polder werd al snel een toevluchtsoord voor onderduikers, omdat de arbeiders waren vrijgesteld van de "Arbeitseinsatz". Van de afkorting NOP (voor de Noordoostpolder) werd in die tijd gezegd dat die ook stond voor "Nederlands Onderduikersparadijs". In totaal zouden er circa twintigduizend personen ondergedoken zijn geweest gedurende deze oorlogsjaren. In november 1944 werden bij een grote razzia ongeveer 1.800 pioniers en onderduikers opgepakt en via Vollenhove naar Meppel afgevoerd. De toenmalige landdrost Smeding heeft nog ongeveer de helft daarvan weten terug te halen, om zo de graanoogst nog te kunnen dorsen. Er zijn zeker twee wegen in de polder terug te vinden die aan de onderduikers herinneren: de "Onderduikersweg" en het "Onderduikerspad", in Espel/Creil.
Het verkavelingsplan werd in 1939 vastgesteld, dwars door de polder werden drie stervormige, op Urk, Lemmer en de Voorst gerichte, hoofdkanalen gepland (Urkervaart , Lemstervaart en Zwolse Vaart). Voorts waren er de assen Lemmer - Ramspol en van Urk naar Vollenhove en Blokzijl. Bij het kruispunt van kanalen zou de hoofdplaats Emmeloord verrijzen. Aanvankelijk waren er voorts nog vijf dorpen voorzien, later werden dit er tien.
Reeds in de Tweede Wereldoorlog werd begonnen met de bouw van boerderijen, in eerste instantie dezelfde typen als in de Wieringermeer. Deze staan voornamelijk aan de oostkant van de polder, meestal aan het begin van een weg. Omdat ze gebruikt werden om de polder in cultuur te brengen, heten deze boerderijen Cultuurboerderijen. Na de Tweede Wereldoorlog waren stenen en metselaars schaars; men maakte toen voor het eerst gebruik van prefab betonelementen. In 1947 begon de uitgifte van grond. De nieuwe boeren werden streng geselecteerd. Ze kwamen voornamelijk uit Friesland, Noord-Holland, en Zeeland (onder andere uit Walcheren dat in oktober 1944 door de geallieerden onder water was gezet). Na de watersnood van 1953 kwamen er nog veel boeren van Schouwen-Duiveland, Tholen en Zuid-Beveland over.
Bij de inrichting van de polder ging men uit van één centrale plaats (Emmeloord), en stervormige verbindingswegen naar tien kleinere dorpen. Deze vorm van inrichting is gedeeltelijk gebaseerd op de centrale-plaatsentheorie van de Duitse econoom en geograaf Christaller die deze in 1933 beschreef. Bij het ontwerp van de Noordoostpolder ging men nog uit van kernen op fietsafstand, maar de opkomst van eerst de bromfiets en later de auto maakte deze planning tijdens de uitvoering al achterhaald. In Oostelijk Flevoland, drooggevallen in 1957, kon men daarom van een indeling op grotere schaal (kernen op auto-afstand) uitgaan, waardoor een aantal geplande dorpen werd geschrapt.
De A6 tussen Lelystad en Joure en de N50 tussen Emmeloord en Kampen vormen de voornaamste verbindingswegen.
Voor de nieuwe polder waren verschillende namen in omloop; zo werd in 1944 de naam "Urkerland" officieel vastgelegd, net als de namen van de dorpen. In de oorlogstijd werden overigens ook wel "Schokkerwaard, Urkerwaard" en "Nieuw Schokland" genoemd als alternatieve naam voor de polder. In 1948 werd "Noordoostpolder" de officiële naam. Vanaf de instelling van de gemeente Noordoostpolder in 1962 tot de vorming van de provincie Flevoland in 1986, hoorde de polder bij de provincie Overijssel. Voor die tijd viel het gebied bestuurlijk onder het Rijk.
Op 1 november 2008 kreeg de Noordoostpolder er een dorp bij en het had daarmee het nieuwste dorp van Nederland: Schokland. Het voormalige eiland scheidde zich daarmee af van de kernen Ens en Nagele. Een nieuw ijkpunt in de geschiedenis van het voormalige eiland dat bijna in zee was verdwenen. Schokland bestaat uit niet meer dan vier huishoudens, een museum, een restaurant en de woning van de lichtwachter.
Op 1 januari 2019 werd de gemeente Urk aan de noord- en zuidkant uitgebreid met delen van de gemeente Noordoostpolder om het uitbreiden van het Urkerbos ten noorden en de aanleg van een bedrijventerrein ten zuiden van de plaats mogelijk te maken. Hierbij omvat Urk nu meer grondgebied dan alleen het oorspronkelijke eiland. Aangezien hierbij maar een klein aantal inwoners betrokken was werd Noordoostpolder niet betrokken in de gemeentelijke herindelingsverkiezingen van 2018.
Archeologie.
Al spoedig na het droogvallen van de polder werden op vele plekken archeologische resten gevonden. Vooral van veel scheepswrakken van schepen die sinds de 14e eeuw in dit gebied zijn vergaan. In Flevoland zijn zeker 435 scheepswrakken tevoorschijn gekomen, waarvan 195 in de Noordoostpolder. Via de wateren waar de latere polders zijn aangelegd was er eeuwenlang druk scheepvaartverkeer. Met name in de omgeving van Kuinre zijn veel wrakken gevonden. Nabij Kuinre werden ook resten van de Kuinderburcht gevonden uit de 12e tot 16e eeuw.
Maar ook allerlei materialen werden gevonden waarvan gedacht werd dat zij tot scheepsladingen behoorden. Recenter onderzoek heeft echter opgeleverd dat veel botten, bakstenen en aardewerk afkomstig zijn van vroegere nederzettingen die door de zee zijn verzwolgen. In een promotie-onderzoek van archeoloog Yftinus van Popta van de Rijksuniversiteit Groningen uit 2020 bleek dat restanten van de vroegere dorpen "Marcnesse", "Nagele", "Fenehuysen I" en "Fenehuysen II" (Veenhuizen) zijn teruggevonden. Er was al langer een vermoeden van het bestaan, maar de precieze locaties zijn inmiddels bekend geworden. De ouderdom gaat waarschijnlijk terug tot de periode tussen 1000 en 1300.
Plaatsen en dorpen in de gemeente.
De gemeente Noordoostpolder heeft twaalf plaatsen, waarvan Emmeloord verreweg de grootste is en Schokland veruit de kleinste. Emmeloord is ook veel sterker gegroeid dan volgens de oorspronkelijke plannen verwacht en is inmiddels 2,5 keer zo groot als aanvankelijk gepland (25.000 i.p.v. 10.000 inwoners). In de jaren '80 hadden zeven nieuw gestichte dorpen nog niet de helft van het geprojecteerde inwonertal bereikt, waardoor deze kernen weinig levensvatbaar leken te worden, maar anno 2017 waren ook deze alle aanzienlijk gegroeid. Deze situatie is ook in 2023 bestendig. 
Na Emmeloord en Marknesse zijn nu ook de kernen Ens, Tollebeek en Luttelgeest de oorspronkelijke streefnorm gepasseerd; Nagele zit er dicht tegenaan. Vooral opvallend was de groei van Tollebeek, een van de twee jongste kernen, tussen Urk en Emmeloord gelegen. Nadien lijkt deze sterke groei vrijwel tot stilstand gekomen. Per 1 januari 2020 telde het dorp 2.460 inwoners.
Bij de kleinste dorpen is tussen 1985 en 2017 het inwoneraantal wel verdubbeld, maar zij hadden nog toen steeds minder dan 1.500 inwoners. Op Kraggenburg na zijn zij sindsdien (2023) alle deze grens gepasseerd. (Schokland is verwaarloosbaar.)
Aantal inwoners per woonkern (met stichtingsjaar per dorp), bij planning geprojecteerd, per 1 januari 1985, op 1 januari 2023 en op 1 januari 2024:
Bezienswaardigheden.
De Noordoostpolder maakte midden jaren negentig kans op opname op de UNESCO-Werelderfgoedlijst omdat de polder een uniek voorbeeld is van uitgevoerde blauwdrukplanning van een droogmakerij uit de twintigste eeuw. De lokale politiek verzette zich hier echter tegen omdat men bang was dat een beschermde status de economische ontwikkeling in de weg zou staan. Schokland is sinds 1995 wel Werelderfgoed.
Monumenten en beeldende kunst.
In de gemeente bevindt zich een aantal gemeentelijke, rijks- en oorlogsmonumenten en andere kunstwerken in de openbare ruimte, zie:
Economie.
De Noordoostpolder is hoofdzakelijk een agrarische gemeente met veel akkerbouw. Aan de westkust van de polder is een groot windpark Windpark Noordoostpolder aangelegd.
Verkeer en vervoer.
De Noordoostpolder wordt doorkruist door een autosnelweg en een autoweg: A6 (Muiderberg - Emmeloord - Joure) en N50 (Eindhoven - Arnhem - Zwolle - Emmeloord). De beide wegen sluiten op elkaar aan op knooppunt Emmeloord.
In de Noordoostpolder liggen geen spoorlijnen, er zijn busverbindingen van EBS met lijndiensten naar onder andere Kampen, Lelystad en Steenwijk.
Politiek.
Gemeenteraad.
De gemeenteraad van de Noordoostpolder bestaat uit 29 zetels. Hieronder staat de samenstelling van de gemeenteraad sinds 1994:
Raadsgriffier:
College van B&amp;W.
De coalitie bestaat in de raadsperiode 2022-2026 uit Politieke Unie, ONS, VVD en PvdA. Het college van burgemeester en wethouders bestaat naast de burgemeester en de gemeentesecretaris uit elk een wethouder van de coalitiepartijen.
Gemeentelijke organisatie.
De gemeentelijke bestuursdienst is ingericht volgens het zogenaamde "directie-model". De bestuursdienst is opgebouwd uit diverse eenheden met daaronder clusters. Het organogram is te vinden via www.noordoostpolder.nl. Noordoostpolder is een zogenaamde Millennium Gemeente.

</doc>
<doc id="20053" url="https://nl.wikipedia.org/wiki?curid=20053" title="Klimsport">
Klimsport

Klimmen betekent omhoog gaan. Het is een fysieke activiteit die kan worden uitgevoerd op
hellingen zoals bij heuvels, bergen of de trappen in een gebouw. Men kan ook in een paal of een boom klimmen, of langs de muur van een gebouw.
Bergsport en klimsport zijn niet geheel synonieme begrippen. Onder klimsport in engere zin wordt doorgaans die discipline binnen de bergsport in ruimere zin bedoeld, waarbij ook de armen en handen worden gebruikt en waarbij vooral ook de kracht in handen en vingers van belang is en welke uit veiligheidsoogpunt niet zonder training of voorbereiding kan worden beoefend.
Dit ter onderscheiding van het bergwandelen, waarbij doorgaans niet de armen en handen worden gebruikt en dat, afgezien van de vereiste lichamelijke conditie en de juiste uitrusting (met name het schoeisel), door de meeste mensen kan worden beoefend. Het bergwandelen wordt evenals het toerskiën tot de bergsport in ruimere zin gerekend, terwijl met klimsport meestal wordt gedoeld op de steile tot verticale (en in extreme gevallen soms overhangende) bestijgingen.
Ook in klimhallen kan worden geklommen. Die bevinden zich verspreid door heel België en Nederland, daar zitten stenen aan de muur of is er een constructie met kunststofgrepen waaraan men zich kan vasthouden.
Algemeen.
Klimmen zoals bedoeld in dit artikel wordt meestal gedaan als sport of recreatie. De nadruk ligt daarbij meer op klimbalans en klimlenigheid dan op brute kracht. Klimmen gebeurt in de open lucht in klimgebieden op rotsen, in bergen en soms op ijs. Het wordt ook op artificiële klimmuren beoefend in bijvoorbeeld klimhallen.
Alhoewel klimmen dikwijls als een risicosport wordt gezien, hoeft er geen onnodig gevaar te zijn. Klimongevallen komen zelden voor bij klimmen in klimzalen, bij alpinisme is het aantal ongevallen daarentegen vrij hoog.
Korte beklimmingen worden meestal beveiligd met een klimtouw door een zekering boven aan de route te halen. Deze manier van klimmen heet topropen. Dit gebeurt in tweetallen: de zekeraar op de grond trekt het touw strak voor de klimmer. In klimhallen in Nederland en België is deze methode zeer gebruikelijk.
In landen als Zwitserland en Oostenrijk kan in klimhallen alleen voorgeklommen worden. Dit houdt in dat er boven geen haak met een touw erin is. De klimmer moet zelf het touw zelf meenemen om gezekerd te zijn. Om de paar meter maakt die het touw vast aan een haak in de rots. Als de klimmer valt, gebeurt dat tot onder het vorige punt waar het touw was vastgemaakt. Ook hier gebeurt klimmen in paren. Eén persoon is de "klimmer", de ander de "zekeraar". De klimmer klimt omhoog en plaatst de beveiligingen en leidt zijn klimtouw door deze beveiligingen. De zekeraar, die achterblijft, geeft touw uit en blokkeert het touw als de klimmer zou vallen.
Bij heel lange routes gebeurt voorklimmen om en om. Als de eerste voorklimmer bovenaan is en stand gemaakt heeft, wisselen de klimmer en de zekeraar van rol. De tweede klimmer klimt nu naar boven en verwijdert alle beveiligingen die onderweg door de eerste klimmer aangebracht zijn. De eerste klimmer fungeert nu als zekeraar. Men kan ook door middel van een dubbeltouw of tweelingtouw twee naklimmers zekeren.
Bijna alle klimmers volgen bekende klimroutes die zijn beschreven in klimgidsen, ook "topo" (afgeleid van "topografie") genoemd. De meest ervaren en ondernemende klimmers zullen proberen nieuwe routes te openen en ze als eerste te klimmen.
Klimcategorieën naar type terrein.
Een route kan in verschillende stijlen beklommen. De puurste vorm is een route “on-sight” beklimmen, als de klimmer deze route nog nooit heeft geprobeerd, of zelfs nog nooit heeft gezien of iemand heeft zien beklimmen. Er is dan pas sprake van een geslaagde “on-sight” beklimming wanneer de klimmer zonder te vallen in één keer boven komt.
Een route “rotpunkt” beklimmen geeft aan dat er al een eerdere poging aan vooraf is gegaan. Nu wordt hij zonder te vallen of te rusten in één keer beklommen.
“All-free” geeft aan dat een route met vallen en rusten is beklommen. Alle bewegingen zijn echter gedaan zonder gebruik te maken van haken of ander technische hulpmiddelen. Het geeft aan dat de klimmer in staat mag worden geacht de route geheel zonder rusten te kunnen beklimmen, alle afzonderlijke bewegingen moeten nu echter nog aan elkaar geplakt worden.
Bij “yo-yo-en” wordt een route ook met vallen en opstaan geklommen. Nu keer de klimmer echter steeds terug naar het begin van de route en begint opnieuw. Het touw blijft wel in de ingehangen zekeringen hangen.
De laatste methode is het “naklimmen” van een route. De klimmer wordt hierbij gezekerd door middel van een touw dat van bovenaf neerhangt. Dit touw hangt altijd strak, het valrisico is zeer laag. Soms spreekt men van "top-rope" klimmen, waarbij de klimmer van op de grond wordt gezekerd. Dit laatste is een veel gebruikte methode om beginners een eerste kennismaking met de rotsen te laten ervaren, de handelingen komen sterk overeen met de meeste die in een klimhal worden uitgevoerd.
Klimcategorieën naar de manier van voortbewegen.
Er worden meestal zeven manieren onderscheiden:
Wedstrijden.
Wedstrijden worden meestal indoor gehouden op speciaal daarvoor gemaakte klimwanden. Er zijn drie belangrijke categorieën:
Organisaties.
Internationaal.
De IFSC is verantwoordelijk voor het internationale wedstrijdcircuit en de ontwikkeling van de sport op mondiaal niveau.
De IFSC is sinds januari 2007 een zelfstandige Internationale Bond, met leden uit ruim 72 verschillende landen in 5 continenten en is erkend door het IOC en is in het programma van de Wereldspelen. Het klimmen is een zeer snel ontwikkelende “Urban” sport, en is met name erg populair onder de jeugd.
De IFSC is verantwoordelijk voor de Internationale Wedstrijd Kalender.
Elk jaar organiseert de IFSC een wereldbekercircuit in Lead, Speed en Boulderen. Het wereldkampioenschap en de continentale kampioenschappen worden om de twee jaar gehouden. Daarnaast wordt elk jaar een wereldjeugdkampioenschap georganiseerd. In 2000 organiseerde de NKBV dit kampioenschap waaraan ruim 300 jeugdklimmers in de leeftijd van 12 tot 19 jaar uit 48 landen aan deelnamen.
De UIAA is verantwoordelijk voor het internationale ijsklimwedstrijdcircuit en de ontwikkeling van de ijsklimsport op mondiaal niveau.
De UIAA is opgericht in 1932 en verenigt meer dan 90 klim- en bergsportorganisaties verspreid over zes continenten. Sinds 1995 is de UIAA erkend door het IOC. In 2014 werd ijsklimmen gedemonstreerd in het Olympisch Park tijdens de Olympische Winterspelen in Sochi.
De UIAA is verantwoordelijk voor de Internationale Wedstrijd Kalender. Elk jaar organiseert de UIAA een wereldbekercircuit in Lead en Speed. Het wereldkampioenschap en het wereldjeugdkampioenschap worden om het jaar gehouden. Daarnaast worden jaarlijks continentale kampioenschappen georganiseerd.
Klimsport wordt tijdens de Olympische Zomerspelen 2020 toegevoegd aan het programma. Het is daarmee een van de vier nieuwe sporten op de Olympische Spelen. Voor de Spelen heeft de klimsport slechts twee sets medailles gekregen: eentje voor de vrouwen en eentje voor de mannen. De drie disciplines, lead, speed en boulderen, zijn daarom samengevoegd.
Nederland.
In Nederland is de Koninklijke Nederlandse Klim- en Bergsport Vereniging (NKBV) de bond die verantwoordelijk is voor de sporten. Een bekende Nederlandse wedstrijdsportklimmer is Jorg Verhoeven. Jorg Verhoeven is in 1985 geboren en werd 2 maal Wereld Jeugd Kampioen, verder heeft hij diverse wereldbekers op zijn naam geschreven en behoort al jaren bij de beste 10 wedstrijdklimmers ter wereld. In 2009 en 2013 organiseerde de NKBV een wereldbeker Boulderen. Een bekend Nederlands ijsklimduo vormen Dennis van Hoek en Marianne van der Steen. In 2013 behaalde Dennis een gouden medaille bij de wereldbeker Speed in Saas Fee Zwitserland. In 2012 en 2013 organiseerde de NKBV het open nationaal kampioenschap ijsklimmen in Bodegraven.
België.
In België zijn Climbing &amp; Mountaineering Belgium (CMBEL) nationaal, Klim- en Bergsportfederatie Vlaanderen (KBF) voor Vlaanderen en Club Alpin Belge - Fédération Francophone (CAB) voor Wallonië de bonden die samen verantwoordelijk zijn voor de klimsport.
Muriel Sarkany geboren in Brussel (1974) is een van de bekendste Belgische klimsters. Zij werd in 2003 wereldkampioen en won de afgelopen jaren vele wereldbekers. De KBF organiseert al jaren een wereldbeker Lead in Puurs, een wedstrijd die tot de “klassiekers” in de klimwereld wordt gerekend en waaraan traditiegetrouw alle grote namen uit de Internationale Sportklimwereld deelnemen.
Informatie over wedstrijdklimmen is te vinden op (delen van) de website van de IFSC, UIAA, de NKBV en KBF.
Sinds enkele jaren worden in België ook (internationale) ijsklimwedstrijden gehouden.
Veiligheid.
De veiligheid van klimmen en ijsklimmen wordt bepaald door twee belangrijke factoren: goed materiaal en goede, veilige klimtechnieken. De UIAA heeft voor het klimmateriaal een wereldwijde materiaalstandaard ontwikkeld waar bijna alle materiaalfabrikanten aan voldoen. Dit klimmateriaal is voorzien van het UIAA-keurmerk. De UIAA Training Standards geven de klim- en bergsportverenigingen een gestructureerde opleiding waarin het aanleren van klimtechnieken voorop staat. Deze standaardopleidingen worden ook in klimhallen gegeven door gecertificeerde instructeurs. Zie Klimongeval voor gevallen waarin het fout ging.
Bij indoor toprope-klimmen, zekert men met een dynamisch zekertoestel zoals een ATC of reverso of met halfautomatisch zekertoestel zoals een GriGri. Deze laatste categorie wordt veel gebruikt door beginnende klimmers omdat deze toestellen een automatische blokkeringsfunctie hebben, hierdoor is de kans op zware ongevallen kleiner bij foutief gebruik.
Routewaardering.
Voor het aangeven van de moeilijkheidsgraad van een route zijn er verschillende schalen in gebruik. Deze routewaarderingen verschillen van land tot land en kunnen ook nog verschillen naargelang de aard van de beklimming.

</doc>
<doc id="20055" url="https://nl.wikipedia.org/wiki?curid=20055" title="Dame-Indisch">
Dame-Indisch

De Dame-Indische verdediging is in het schaken een opening die in de jaren twintig van de 20e eeuw vooral door Tartakower onderzocht is. De zettenreeks is
Maar ook reeds een eeuw eerder werd de zet 1. d4 al met 1. ...Pf6 beantwoord, gevolgd door een fianchetto (b6 of g6).
In de loop der eeuwen heeft een groot aantal grootmeesters deze opening met nieuwe inzichten verrijkt, waaronder Capablanca, Botvinnik, Euwe en Petrosjan.
Het Dame-Indisch is ingedeeld bij de halfgesloten spelen en valt onder ECO-code E12.

</doc>
<doc id="20056" url="https://nl.wikipedia.org/wiki?curid=20056" title="Alan Shepard">
Alan Shepard

Alan (Al) Bartlett Shepard Jr (East Derry (New Hampshire), 18 november 1923 – Monterey (California), 21 juli 1998) was een Amerikaanse astronaut, marinevlieger, testpiloot en zakenman. Hij vloog aan boord van de Mercury MR-3 als eerste Amerikaan in de ruimte, en was gezagvoerder tijdens de vlucht van Apollo 14 naar de maan.
Biografie.
Shepard werd geboren in East Derry, New Hampshire, Verenigde Staten.
Na zijn schooltijd in East Derry en Derry in New Hampshire verkreeg hij in 1944 een Bachelor of Science graad aan de United States Naval Academy.
Hij studeerde in 1951 tevens af als testpiloot aan de U.S. Naval Test Pilot School op NAS Patuxent River waar hij ook instructeur werd en volgde het Naval War College in Newport, Rhode Island. Shepard deed uitgebreide vliegervaring op als testpiloot. Uiteindelijk had hij meer dan 8000 vlieguren, waarvan 3700 uren in straalvliegtuigen.
Op latere leeftijd (na zijn ruimtevlucht) werd hem een aantal eredoctoraten toegekend: Master of Arts, Dartmouth College, in 1971 een Doctorate of Science aan de Miami University (Oxford, Ohio) en in 1972 een Doctorate of Humanities aan het Franklin Pierce College.
In april 1959 werd hij samen met zes andere testpiloten door NASA geselecteerd voor de Mercury Seven, de ruimtevaarders die de eerste Amerikaanse bemande ruimtevluchten moesten uitvoeren in het kader van het Mercuryprogramma.
Hij werd voor het eerst gelanceerd op 5 mei 1961 aan boord van de Mercury MR-3 (Freedom 7), de eerste bemande ruimtevlucht in het kader van het Amerikaanse Mercuryproject. Tijdens deze vlucht werd Shepard de eerste Amerikaan in de ruimte. Het was een korte, zogenaamde ballistische vlucht, maar daarbij werd wel een hoogte van meer dan 100 km bereikt (namelijk 187 km), dus het geldt als een officiële ruimtevlucht. Hij landde na een vlucht van 15 minuten in de Atlantische Oceaan, 486 km gemeten vanaf het punt van lancering.
In 1963 werd besloten dat Shepard niet meer mocht vliegen vanwege een probleem met zijn evenwichtsorgaan, het syndroom van Menière. Hij werd benoemd tot hoofd van het Astronaut Office van NASA en was in die functie verantwoordelijk voor de coördinatie en toezicht op alle activiteiten inzake astronauten van NASA. Na een operatie voor het probleem met zijn oor keerde hij in mei 1969 weer terug in zijn functie als astronaut.
Shepard werd als gezagvoerder voor zijn tweede ruimtevlucht gelanceerd op 31 januari 1971 aan boord van de Apollo 14, samen met Stuart Roosa en Edgar Mitchell. Bij deze derde bemande maanlanding waren Shepard en Mitchell de vijfde respectievelijk zesde mens op de maan. Op het maanoppervlak installeerden en activeerden ze allerlei wetenschappelijke instrumenten. Ze verzamelden ongeveer 45 kilo maansteen. Een ander memorabel aspect aan de vlucht is dat Shepard heeft gegolfd op de maan. De totale vlucht duurde 10 dagen.
In juni 1971 keerde hij terug in zijn functie als hoofd van het Astronaut Office van NASA. Hij ging op 1 augustus 1974 met pensioen. Daarna had hij een bedrijf in Houston, Texas.
Shepard was ook voorzitter van de Mercury Seven Foundation, een organisatie zonder winstoogmerk die studiebeurzen verstrekte voor talentvolle studenten.
Shepard overleed aan de gevolgen van leukemie. Zijn vrouw overleed een maand later. Ze hadden drie dochters.

</doc>
<doc id="20057" url="https://nl.wikipedia.org/wiki?curid=20057" title="Klimmen">
Klimmen



</doc>
<doc id="20059" url="https://nl.wikipedia.org/wiki?curid=20059" title="Klimmen (sport)">
Klimmen (sport)



</doc>
<doc id="20061" url="https://nl.wikipedia.org/wiki?curid=20061" title="Geografie van Duitsland">
Geografie van Duitsland

Hieronder volgen enkele kerngegevens uit de geografie van Duitsland.
Kerngegevens.
Geografische coördinaten: 51 00 N, 9 00 O
Landsgrenzen:
Totale lengte: 3618 km
Grenzen met andere landen: Oostenrijk 784 km, België 167 km, Tsjechië 646 km, Denemarken 68 km, Frankrijk 451 km, Luxemburg 135 km, Nederland 577 km, Polen 456 km, Zwitserland 334 km
Kustlijn: 2389 km
Maritieme aanspraken:
Klimaat.
Duitsland heeft een gematigd zeeklimaat. Noord- en Midden-Duitsland kennen zachte zomers en frisse, vochtige winters. In het zuiden en de bergketens zoals het Harzgebergte, het Zwarte Woud en Beieren zijn de zomers veel warmer, de winters veel kouder en valt er veel sneeuw.
Geografische gebieden.
Duitsland kan in drie belangrijke geografische gebieden worden verdeeld: de Duitse laagvlakte in het noorden, de centrale Duitse middengebergten en de zuidelijke Beierse Alpen.
Laagste punt: Wilstermarsch bij Neuendorf-Sachsenbande -3,54 m
Hoogste punt: Zugspitze 2962 m (Beierse Alpen)
Berggebieden.
Natuurlijke rijkdommen:
ijzererts, kolen, kaliumcarbonaat, hout, uranium, koper, aardgas, zout, nikkel, landbouwgrond
Landgebruik:
vruchtbaar land: 33%, akkerbouwgebieden: 1%, veeteeltgebieden: 15%, bosgebieden: 31%, andere: 20% (1993)
Geïrrigeerd land:
4750 km2;(1993)
Grootste Duitse steden.
De vier grootste Duitse steden zijn

</doc>
<doc id="20063" url="https://nl.wikipedia.org/wiki?curid=20063" title="Denali (berg)">
Denali (berg)

De Denali is gelegen in Alaska en is met zijn 6194 m de hoogste berg in Noord-Amerika. De berg is gelegen in het midden van het Denali National Park. De naam betekent "de Hoge" in het Koyukon, een Athabaskische taal uit Alaska. Van 1917 tot 2015 werd deze berg Mount McKinley genoemd, naar de vroegere Amerikaanse president William McKinley. Op 31 augustus 2015 werd bekendgemaakt dat president Obama heeft besloten dat de berg officieel de oorspronkelijke naam Denali terugkrijgt.
De ontdekkingsreiziger en arts Frederick Cook claimde in 1903 dat hij als eerste erin was geslaagd de top te beklimmen, maar uit de foto's en verslagen van zijn tocht werd later duidelijk dat hij op een lagere bergtop in de buurt was geweest.
De eerste officiële beklimming was op 7 juni 1913 door een groep onder leiding van Hudson Stuck. In 1947 was Barbara Washburn de eerste vrouw op de top. Hoewel het niet zonder gevaar is, wordt de berg nog vaak beklommen. Elk jaar gebeuren er vele ongelukken op de Denali, soms met fatale afloop. Sinds 1932 zijn er 108 doden gevallen op deze berg.

</doc>
<doc id="20065" url="https://nl.wikipedia.org/wiki?curid=20065" title="Derde wereld">
Derde wereld

Het begrip derde wereld werd tijdens de Koude Oorlog gebruikt om de niet-gebonden staten aan te duiden die noch bij het Westen (eerste wereld) noch bij het Oostblok (tweede wereld) konden worden ingedeeld. Na de val van de Berlijnse Muur in 1989 kwam het begrip langzaam in onbruik en sprak men van ontwikkelingslanden. De term 'derde wereld' wordt soms nog wel gebruikt als synoniem voor het totaal van alle ontwikkelingslanden. In het algemeen zijn deze landen minder geïndustrialiseerd en technologisch ontwikkeld, de bevolking relatief arm en het geboorte- en sterfte cijfer relatief hoog. De landen bevinden zich in fase 1 van het demografisch transitiemodel.
Achtergrond.
De term werd bedacht in 1952 door de Franse historicus Alfred Sauvy. Hij werd gebruikt in de jaren 50 om een derde groep landen mee aan te duiden die niet behoorden tot de twee heersende machtsblokken van dat moment, het NAVO-bondgenootschap en het Warschaupact. Veel van deze "derdewereldlanden" behoorden tot de Niet-Gebonden Landen, die niet bij het communistische of kapitalistische blok hoorden. Leidend binnen deze beweging waren Joegoslavië, India, Egypte en Indonesië. Overigens wilde niet-gebondenheid niet zeggen dat deze landen geen partij kozen. Vele lieten hun voorkeur merken voor de Verenigde Staten of de Sovjet-Unie, maar maakten geen deel uit van een militaire alliantie met een van deze supermachten.
Na de invoering en het veelvuldige gebruik van de term 'derde wereld' leek het min of meer logisch om de twee machtsblokken aan te duiden als eerste respectievelijk tweede wereld, maar deze laatste twee termen zijn nooit zo gebruikelijk geworden als 'derde wereld'. Sinds het eind van de Koude Oorlog wordt de term 'derde wereld' niet meer gebruikt voor de niet-gebonden landen, maar enkel nog voor de ontwikkelingslanden.
De term 'vierde wereld' wordt gebruikt voor het armste deel van de derde wereld, maar ook voor het arme deel van de bevolking van een rijk land, gezinnen die al jarenlang in een vicieuze cirkel van armoede hebben geleefd en nog leven.
Derdewereldlanden.
De meeste derdewereldlanden liggen in Afrika, Latijns-Amerika, Zuidelijk - en Zuidoost-Azië. Het zijn meestal naties die in het verleden door een andere natie werden gekoloniseerd. Thailand is een nooit gekoloniseerd land dat redelijk succesvol is, al is er veel sociale ongelijkheid.
Terminologie.
1. De term 'derde wereld' is ontstaan in de tijd van de Koude Oorlog en lijkt te suggereren dat het om "derderangslanden" gaat. De benaming is algemeen in onbruik geraakt.
2. Destijds sprak men ook wel van "het Zuiden", omdat de derdewereldlanden meest in het zuiden van de wereld liggen. Het tegengestelde begrip Noord verwijst in dit kader naar de eerste wereld (zoals de Verenigde Staten en de EU-landen) en de geïndustrialiseerde landen van de tweede wereld (zoals Rusland en Polen). Het gebruik van de dichotomie Noord-Zuid heeft ook te maken met onduidelijkheid over welke de "westerse" en welke de "niet-westerse" landen zijn. Toch is deze omschrijving niet geheel accuraat aangezien zuidelijk gelegen landen als Australië en Nieuw-Zeeland wel tot de westerse wereld worden gerangschikt.
3. Alternatieve terminologie is het spreken in termen van "kernlanden" (de kern van het economisch wereldsysteem), "periferie" (wat we dus de derdewereldlanden noemen) en daartussen de "semi-periferie". De landen van de G8 behoren onder meer tot de kernlanden. De Verenigde Staten en Rusland werden destijds al "kernlanden" genoemd, maar toen respectievelijk van het NAVO-blok en het Warschaupact. "Semi-periferielanden" waren bijvoorbeeld Mexico en Joegoslavië. Voor de meeste derdewereldlanden geldt dat ze tot heden "periferielanden" zijn gebleven.
4. De sinds de jaren negentig gebruikte term 'ontwikkelingslanden' raakt ook steeds meer in onbruik en wordt vaak vervangen door de term 'landen in ontwikkeling'.
5. Internationaal wordt veelal de volgende indeling gebruikt:

</doc>
<doc id="20066" url="https://nl.wikipedia.org/wiki?curid=20066" title="Eerste wereld">
Eerste wereld

Eerste wereld is een oorspronkelijk uit de Koude Oorlog daterend begrip, waarmee destijds de lidstaten van de NAVO bedoeld werden. De tegenhanger was de tweede wereld, waarmee de communistische wereld aangeduid werd. De derde wereld waren de "neutrale" landen, die noch met de communistische wereld noch met de kapitalistische wereld verbonden waren (de huidige Beweging van Niet-Gebonden Landen).
Na de Koude Oorlog werd het begrip uitgebreid, zodat het ook andere geïndustrialiseerde, kapitalistische landen omvatte. Hiertoe worden meer bepaald de volgende landen gerekend: de Verenigde Staten, Canada, West-Europa, een deel van Zuid-Europa (Spanje, Portugal, Italië, San Marino, Andorra, Vaticaanstad, Malta, Cyprus, Slovenië, Griekenland), een deel van Centraal-Europa (Duitsland, Zwitserland, Tsjechië, Slowakije, Oostenrijk, Liechtenstein), Scandinavië, Singapore, Taiwan, Zuid-Korea, Hongkong, Japan, Australië, Nieuw-Zeeland, Israël, Bahrein, Qatar, Verenigde Arabische Emiraten en Turkije.
Met de "derdewereldlanden" worden tegenwoordig de ontwikkelingslanden bedoeld. De tweedewereldlanden zitten tussen de eerste en de derde wereld in: redelijk ver ontwikkeld, maar nog niet op het niveau van de eerste wereld. Met de vierde wereld worden de minst ontwikkelde landen van de derdewereldlanden en de onderklasse in een 'eerstewereldland' aangeduid.

</doc>
<doc id="20067" url="https://nl.wikipedia.org/wiki?curid=20067" title="Tweede wereld">
Tweede wereld

De tweede wereld is een in onbruik geraakt begrip om het blok van geïndustrialiseerde en communistische landen mee aan te duiden. Een groot deel van deze landen had zich verbonden in het Warschaupact en de Comecon.
Het is altijd een vrij ongebruikelijke term geweest, terwijl de term eerste wereld voor de rijke geïndustrialiseerde kapitalistische landen – waarvan de meeste deelnamen aan de NAVO – daarentegen lange tijd vrij gangbaar was. De term derde wereld werd oorspronkelijk gebruikt voor landen die noch bij de NAVO, noch bij het Warschaupact hoorden.
De term tweede wereld wordt vooral gebruikt voor landen die al redelijk ver ontwikkeld zijn, maar nog niet op het niveau van de "eerste wereld". Dit zijn voornamelijk de voormalig communistische landen in Oost-Europa, die na de val van het IJzeren Gordijn een nieuw regime kregen. Ook veel landen in Latijns-Amerika worden tot de tweede wereld gerekend. Onder "derdewereldlanden" worden vooral ontwikkelingslanden verstaan. De minst ontwikkelde landen worden ook de "vierde wereld" genoemd, echter kan Vierde wereld ook verwijzen naar de onderklasse in de Eerste en Tweede wereld. Hieronder vallen onder andere dak- en werklozen, illegalen, personen in de kansarmoede en sans-papiers.

</doc>
<doc id="20070" url="https://nl.wikipedia.org/wiki?curid=20070" title="Spelsimulatie">
Spelsimulatie

Een spelsimulatie is een simulatie waarbij spelers in verschillende maar samenhangende rollen een proces naspelen en interageren met een computermodel.
Games, simulaties beïnvloed door menselijk handelen.
Greenblat (1981a: 23) onderscheidt drie vormen van simulatiemodellen:
De eerste variant noemt zij "computer simulation", de tweede en derde "gaming-simulations", "gamesimulations", of "simulation games". Er wordt dus van een game gesproken op het moment dat "spelers interageren met een open model waar ze zelf invloed op uit kunnen oefenen".
In het figuur "strata in een sociaal systeem" wordt een sociaal systeem uiteengelegd in een normatief stratum en een causaal stratum die aan elkaar zijn verbonden middels een beslissingsstratum. Het causale stratum representeert de wetmatigheden waaraan natuur en mens onderworpen zijn; het kan als de infrastructuur van een sociaal systeem worden aangemerkt. In het besluitvormingsstratum worden beslissingen genomen aan de hand van door mensen gemaakte regels. Het normatieve stratum weerspiegelt de menselijke inbreng van doelstellingen, normen en waarden. Het normatieve en het beslissingsstratum brengen gezamenlijk het doelzoekende karakter van een systeem tot uitdrukking terwijl het causale en het beslissingsstratum zich lenen voor mathematische modellering (Cisca Joldersma et al. 1995: 151, Klabbers 1980: 12-13)
Aan de hand van het figuur kunnen we spelsimulaties plaatsen ten opzichte van computerspellen en mensspelen (spelsimulaties zonder gebruik van computers). In de computersimulatie is er een relatief groot deel van het beslissingsstratum geformaliseerd in een computermodel. De computer produceert een afbeelding van het gedrag en de dynamiek van het model in de loop van de tijd. In het mensspel worden besluiten genomen zonder hulp van de computer. Het spel heeft eerder het karakter van een workshop waarin mensen zijn samengebracht om kennis uit te wisselen en toekomstbeelden te ontwikkelen (Jac Geurts en Jac Vennix 1989: 66, Joldersma et al. 1995: 151).
Spelsimulatie.
Spelsimulatie is te plaatsen tussen deze twee extreme vormen, waarbij de bijdrage van de computer sterk wordt ingeperkt tot bijvoorbeeld het simuleren van de causale relaties in de werkelijkheid en wikkende en wegende mensen in het beslissingsstratum de boventoon voeren. In spelsimulaties worden de spelers midden in het model geplaatst en construeren en ondervinden de relatie tussen structuur en dynamiek van een sociaal systeem. Dit betekent dat een spelsimulatie in het algemeen uit een scenario van een bepaald beleidsprobleem bestaat met rolbeschrijvingen, spelstappen, spelronden en overige spelregels. Op basis van deze spelregels en allerhande hulpmiddelen vindt bij de uitvoering van de spelsituatie daadwerkelijke communicatie en interactie tussen handelende actoren plaats. (Joldersma et al. 1995: 151) 
Jac Geurts (1981: 55) en ook Geurts en Vennix (1989: 65) benadrukken het belang van rollen, scenario?s en materiële symbolen binnen spelsimulaties. Bij spelsimulatie gebeurt de nabootsing van een systeem, door personen in een aantal verschillende maar samenhangende rollen de processen in dat systeem in geabstraheerde vorm te laten naspelen. Hij onderscheidt spelsimulatie nadrukkelijk van een rollenspel. Want, hoewel het spelen van rollen wel degelijk een onderdeel is van het simuleren, zitten er aan simulaties nog andere componenten zoals scenario?s en materiële symbolen (borden, fiches, e.d.; parafernalia in de termen van Duke 1981a: 69). Spelsimulaties zijn over het algemeen verder
geformaliseerd dan rollenspelen en er ligt bij het ontwerp meer de nadruk op het afbeelden van een deel van de werkelijkheid. Bovendien ligt in een rollenspel de nadruk meer op expressief gedrag, terwijl in spelsimulatie instrumenteel gedrag ook erg veel aandacht krijgt. 
Geurts (1981: 56-57) vat het bovenstaande samen door de volgende vormen van simulatie te onderscheiden:

</doc>
<doc id="20074" url="https://nl.wikipedia.org/wiki?curid=20074" title="E.coli">
E.coli



</doc>
<doc id="20076" url="https://nl.wikipedia.org/wiki?curid=20076" title="De Burgers van Calais">
De Burgers van Calais

De Burgers van Calais ("les Bourgeois de Calais") is een bronzen beeldhouwwerk dat zes personen uitbeeldt. Het is een van de bekendste werken van Auguste Rodin, afgewerkt in 1888. Er zijn er twaalf van gegoten. Ze staan onder andere in Calais, in Parijs in het Musée Rodin, in Londen in de Victoria Tower Gardens, in Kopenhagen en in Mariemont. In het museum voor schone kunsten te Calais zijn ook een aantal voorstudies te bewonderen. Het Koninklijk Museum voor Schone Kunsten Antwerpen is in het bezit van een bronzen exemplaar van Pierre de Wissant, een van de zes burgers.
Het beeldhouwwerk heeft de Duitse schrijver Georg Kaiser geïnspireerd tot het schrijven van het toneelstuk 'Die Bürger von Calais'.
Geschiedenis.
Hoewel nog volop worstelend met de onoverkomelijke moeilijkheden bij de constructie van zijn "Porte de l'Enfer", werkt de Franse beeldhouwer Auguste Rodin van 1886 tot 1888 aan een nieuwe openbare opdracht van het stadsbestuur van Calais. Het wordt Les bourgeois de Calais en de opdracht luidt: "De herinnering aan een heldhaftige actie vereeuwigen".
Rodin neemt hierbij de gelegenheid te baat om het aan te knopen met de wereld van de middeleeuwen, die hem erg fascineert. Geïnspireerd door de "Chroniques" van Froissart, groepeert de meester de zes burgers, blootsvoets en met een boetekleed, als incarnatie van het menselijke lijden, waarbij hij uitdrukking en anatomie van elk analyseert in functie van hun leeftijd en hun karakter. De suggestieve kracht, die van de groep uitgaat, is overweldigend. Het beeld is geheel in het brons.
In tegenstelling tot de huidige presentatie, was het oorspronkelijk Rodins bedoeling zijn schepping te plaatsen op een voetplaat van slechts 25 cm hoogte, zodat de "burgers" als het ware tussen de voetgangers op de markt zouden lopen.
Historisch motief.
Het kunstwerk beeldt een fase uit de Honderdjarige Oorlog uit naar het relaas van Jean Froissart, die zich baseerde op Jean le Bel. Calais werd in 1347 na een elf maanden durend beleg gedwongen tot overgave wegens de grote hongersnood in de stad. Koning Edward III was geërgerd door het kostbare tijdsverlies en wilde de inwoners alleen sparen als de zes belangrijkste burgers hem de sleutels van de stad zouden overhandigen, blootsvoets, met onbedekte hoofden en met een strop om hun nek, om daarna meteen gehangen te worden. Ontroerd door de zelfopoffering van de mannen, die in niets anders dan hun hemd waren gekleed, wierp koningin Filippa van Henegouwen zich aan de voeten van haar man en smeekte hem hun leven te sparen, wat dan ook gebeurde.
Originele gietingen.
In juni 1939 verwierf Museum Boymans Van Beuningen in Rotterdam het ontwerp voor een van de figuren van het beeld.
Drama van Kaiser.
De Duitse schrijver Georg Kaiser heeft het verhaal van 'De burgers van Calais' verwerkt tot een drama met de titel 'Die Bürger von Calais'. Georg Kaiser schreef het toneelstuk naar aanleiding van Rodins beeldengroep in 1912/1913. Het uiteindelijke werk werd in 1914 voltooid en voor het eerst opgevoerd in het 'Neue Theater' van Frankfurt am Main. Het stuk, dat geregisseerd werd door Arthur Hellmer, was een groot succes en zorgde voor de grote doorbraak van Kaiser. Vandaag de dag is 'Die Bürger von Calais' veelgelezen schoolliteratuur.
Het theaterstuk is een schoolvoorbeeld van het expressionistische drama in het Duitse taalgebied. De boodschap, dat de redding van Calais slechts door een zelfoffer geschieden kan, in plaats van door zinloze weerstand door alle burgers, komt overeen met de expressionistische kritiek op het 'Bürgertum' en de massamaatschappij ten tijde van het Duitse Keizerrijk onder Wilhelm II.

</doc>
<doc id="20077" url="https://nl.wikipedia.org/wiki?curid=20077" title="Ceuta">
Ceuta

Ceuta (IPA|'θeuta), in Marokko: "Sebta" (Arabisch: سبتة), is een Spaanse exclave, militair steunpunt en vrijhaven aan de Noord-Afrikaanse kust. Een autonome stad behorende tot Spanje, op een schiereiland bij de Straat van Gibraltar.
Ceuta ligt aan de Middellandse Zee, evenals de 300 kilometer oostelijker gelegen stad Melilla. Voorheen vielen deze steden onder bestuur van de Spaanse provincie Cádiz in Continentaal Spanje. Sinds 1995 zijn het "Autonome Stadsgewesten" binnen het Spaanse koninkrijk. Marokko beschouwt deze exclaves en de onbewoonde eilandjes voor de Noord-Afrikaanse kust, de zogeheten Plazas de soberanía, als bezet Marokkaans grondgebied. Voor de Spaanse overheid is het behoud van deze gebieden echter een "principekwestie": zolang de Britten Gibraltar in handen hebben, wil men op deze manier toch enige strategische controle over de Straat van Gibraltar. Ceuta en Melilla hebben de enige grenzen over land tussen Afrika en de Europese Unie.
Ceuta grenst in het westen en zuidwesten aan Marokko. De landsgrens met Marokko is stevig afgerasterd en wordt streng bewaakt om te verhinderen dat vluchtelingen uit Afrika de Europese Unie kunnen bereiken zonder de Middellandse Zee over te steken. In 2017 telde Ceuta 84.959 inwoners, geconcentreerd in een gebied van 18,5 km² waar burgers met verschillende religies naast elkaar leven: christenen, moslims, joden en een kleine groep hindoes. De verstedelijkte gebieden bevinden zich op de landengte en in een deel van het "Campo Exterior". Het stadscentrum met de oudste wijken zijn gelegen nabij de haven en op de helling van de berg Hacho, op een klein schiereiland dat bekend staat als Almina.
Dankzij de strategische ligging speelde de haven van Ceuta, gelegen aan de baai die een groot deel van de noordkust van de stad begrenst, steeds een belangrijke rol bij de doorgang van de Middellandse Zee naar de Atlantische Oceaan. Door het ruige terrein, de schaarste aan water, energie en grondstoffen hebben zowel de primaire sector als de secundaire sector weinig gewicht in de stedelijke economie, met uitzondering van de visserij. Ook de bouwsector is zeer beperkt door het gebrek aan land. Ceuta heeft echter de status van vrijhaven en geniet een reeks belastingvoordelen die de handel bevorderen. De landgrens scheidt het van de Marokkaanse provincie Fahs Anjra en prefectuur M'diq-Fnideq, die beide tot de regio Tanger-Tétouan-Al Hoceïma behoren.
De Autonome Stad Ceuta hangt op het niveau van het hoger onderwijs sinds de jaren 40 van de vorige eeuw af van de Universiteit van Granada. Ze is juridisch verbonden met het Hooggerechtshof van Andalusië, Ceuta en Melilla in Granada, en hoort kerkelijk onder het katholieke Bisdom Cádiz y Ceuta in het Aartsbisdom Sevilla.
Geschiedenis.
Waarschijnlijk is Ceuta door de Feniciërs gesticht. De havenstad vormde het eindpunt van lange handelsroutes uit het oosten, die kostbare goederen per karavaan vervoerden naar de havens van Gaza en Alexandrië, vanwaar ze per schip over de Middellandse Zee naar hun bestemming werden gebracht.
Later werd Ceuta een onderdeel van het Romeinse Rijk en daarna kwam het in handen van de Vandalen, Byzantijnen en Visigoten. De stad fungeerde in 711 als uitvalbasis voor de Omajjadische generaal Tariq ibn Ziyad tijdens de islamitische verovering van Iberië. In 740 werd de stad verwoest tijdens de opstand van de Kharidjieten onder de opstandige Berberse leider Maysara al-Matghari. Na een periode van verval werd de stad in het midden van de 9e eeuw door de Berber Mâjakas, de leider van de stam Majkasa, weer opgebouwd. Hij stichtte er de dynastie Banu Isam.
In 931 moest de laatste koning van de Banu Isam, Ridâ, de stad overlaten aan de Omajjadische kalief Abd ar-Rahman III, de heerser van het Kalifaat Córdoba in Al-Andalus (Spanje en Portugal). Ceuta werd in 1061 een taifa en bleef dat tot 1084, toen het in handen viel van de Almoraviden. Deze dynastie wist Ceuta tot 1147 te behouden, toen de heerschappij overging op de Almohaden onder Abd al-Mu'min ibn Ali. Op de opstand van Ibn Al-Hud in 1232 na bleef het onder de Almohaden tot 1242 toen de Hafsiden uit Tunesië zich meester maakten van Ceuta. De Hafsiden kenden slechts een kortstondig verblijf en moesten de stad in 1249 verlaten. Er brak toen een periode van politieke instabiliteit en verwarring aan. In 1309 werd Ceuta veroverd door Abu al-Rabi Sulayman van de Berberse Meriniden uit Marokko en in 1387 nogmaals, maar toen met christelijke hulp van Johan I van Aragón. 
In 1415 kreeg de Portugese prins Hendrik de Zeevaarder de stad in handen. Een tegenoffensief enkele jaren later faalde en zo werd Ceuta de eerste kolonie van een Europese mogendheid in Afrika. De welvarende handelshaven veranderde in een garnizoensstad, waar ook de voorheen actieve Genuezen wegbleven. Portugal stuurde er allerlei onwenselijken heen en Ceuta herwon nooit meer de glorie van weleer. Afgesneden van het hinterland, werd Ceuta een kostenpost bevoorraad vanuit Tavira. 
Bij het uiteenvallen van de Iberische Unie in 1640 behield Portugal zijn overzeese koloniën, maar Ceuta – inclusief het Peterselie-eiland – koos voor de Spaanse kroon. Bij de Vrede van Lissabon in 1668 deed Portugal officieel afstand van zijn aanspraken op de stad en het eiland. Het wapenschild van Ceuta voert nog steeds het vroegere Portugese wapenschild met de Portugese Escudo's als getuige van dat verleden.
Tussen 1694 en 1724 vond de belegering van Ceuta plaats door de sultan van Marokko. In 1704, na te zijn omsingeld op het land, verzette Ceuta zich tegen de Britse Royal Navy die Gibraltar innam. De Marokkanen vielen de stad over land aan, terwijl een Engels-Nederlandse vloot de stad beschoot en probeerde te landen. De Marokkanen belegerden de stad nogmaals in 1732, 1757 en 1790-1791.
Vanaf 1812 werd de stad volgens de nieuwe grondwet bestuurd door een gekozen gemeenteraad. Tussen 1859 en 1860 vond er een gewapend conflict en een uitbreiding van de stad plaats. In 1912 werd de gevangenis gesloten en ontstond het Spaanse protectoraat Marokko in de noordelijke zone van het land. Op 21 januari 1932 werd een besluit gepubliceerd dat bepaalde dat de gemeente Ceuta voor juridische en procesdoeleinden wordt beschouwd als onderdeel van de provincie Cádiz, maar dit belette niet dat Ceuta bepaalde provinciale verantwoordelijkheden opnam in het protectoraat, zoals de gezondheidsraden, een instelling die alle provinciehoofdsteden tot dan toe hadden.
In 1956 kwam met de onafhankelijkheid van Marokko het einde van het protectoraat. Ceuta diende als basis voor het terugtrekken van de Spaanse troepen. Sinds zijn onafhankelijkheid eist Marokko de soevereiniteit over de stad Ceuta en Melilla. Spanje heeft daar echter nooit over willen onderhandelen. Dit geschil is een bron van voortdurende onenigheid tussen de twee landen. In 1978 erkende de Spaanse grondwet deze steden opnieuw als een deelgebied van de Spaanse natie, en integreerde het Ceuta en Melilla in de nieuwe bestuurlijke indeling van Spanje, met de mogelijkheid om een autonome gemeenschap te worden. In 1995 werd het statuut van autonomie van de stad afgekondigd.
Koninklijk bezoek.
De Spaanse koning Juan Carlos en koningin Sofia brachten op 5 november 2007 een officieel bezoek aan de twee Spaanse autonome steden in Noord-Afrika. De door Marokko opgeëiste steden Ceuta en Melilla waren daarvoor voor het laatst door een Spaanse vorst bezocht in 1927, toen Juan Carlos’ grootvader Alfons XIII naar de exclaves afreisde. Er was vooraf protest van Marokko tegen het koninklijke bezoek aan de Spaanse exclave.
Economie.
Ceuta is een vrijhaven. Als Spaans grondgebied is het wel lid van de Europese Unie, maar uitgezonderd van de Europese belastingwetgeving. Daardoor is Ceuta in trek bij Spanjaarden, vooral Andalusiërs, als bestemming voor een dagtrip. Jaarlijks komen naar schatting 1 miljoen toeristen naar Ceuta om belastingvrij te winkelen. De belangrijkste winkelstraat van Ceuta is een lange aaneenschakeling van winkels voor parfums, sigaretten, alcohol en vooral elektronica.
Transport.
Vanuit Algeciras vaart ongeveer ieder uur een "fast ferry" in 40 minuten over de Straat van Gibraltar naar Ceuta. Vanuit Málaga is er vijfmaal daags een lijndienst per helikopter.
Sport.
Ceuta heeft een voetbalclub AD Ceuta FC die actief is in de Primera Federación. Voorheen bestond er ook AD Ceuta die in 2012 failliet werd verklaard.
Demografie.
De meerderheid van de bevolking is van Spaanse afkomst, maar er woont ook een grote minderheid van Marokkaanse afkomst en er zijn kleine minderheden van joden en hindoes. De slogan van de lokale toeristische dienst is dan ook "Ceuta: Cuatro mundos por descubrir" ('Vier werelden om te ontdekken').
Demografische ontwikkeling.
In 2019 had Ceuta een vruchtbaarheidscijfer van 1,49 kinderen per vrouw, hetgeen ruim 21% hoger was dan het Spaanse gemiddelde van 1,23 kinderen per vrouw. De gemiddelde levensverwachting bedroeg in 2019 ongeveer 80,7 jaar voor de totale bevolking - dit is 2,9 jaar korter dan het landelijke gemiddelde van 83,6 jaar.

</doc>
<doc id="20078" url="https://nl.wikipedia.org/wiki?curid=20078" title="Sebta">
Sebta



</doc>
<doc id="20079" url="https://nl.wikipedia.org/wiki?curid=20079" title="Fernando Botero">
Fernando Botero

Fernando Botero (Medellín, 19 april 1932 – Monaco, 15 september 2023) was een Colombiaans schilder en beeldhouwer.
Biografie.
Toen hij 4 jaar was overleed zijn vader. Zijn oom nam daarna een belangrijke rol op zich.
Na een opleiding bij de jezuïeten kreeg hij twee jaar lang een opleiding voor matador, waarvoor hij echter te weinig talent bleek te hebben. In zijn jeugd begon hij met het schilderen van stierengevechten, waar hij regelmatig heen ging. Botero's eerste werk werd verkocht door de kaartverkoper van de stierengevechten. Op een dag merkte hij dat hij geen stier, maar een landschap schilderde. Vanaf dat moment was hij naar eigen zeggen kunstenaar. In 1948 werden zijn eerste illustraties gedrukt in een van belangrijkste kranten van Medellín. Op zijn 19e had hij een eigen tentoonstelling in Bogotá. Op zijn 20e won hij de tweede prijs op Bogotá’s Salón Nacional de Artistas. Hij reisde daarna met een groep collega´s door Europa. Botero kreeg een professionele opleiding aan de Academia de San Fernando in Madrid. Hij begon beeldhouwwerken te maken in 1971. Fernando Botero woonde sinds 1953 voornamelijk in Parijs, maar was door zijn afkomst geïnspireerd door de Zuid-Amerikaanse cultuur, hetgeen tot uitdrukking komt in zijn kleurgebruik, maar ook in de thema's. Hoewel Botero in zijn beginjaren verschillende malen kunstopleidingen volgde, beschouwde hij zichzelf toch voornamelijk als autodidact.
Botero was langdurig met Sophia Vari, Grieks beeldhouwer en sieraadontwerper, getrouwd.
Fernando Botero was grootkruis in de Spaanse Orde van Isabella de Katholieke.
Hij overleed op 91-jarige leeftijd.
Stijl.
In 1956, toen hij in Mexico-Stad woonde, schilderde hij een mandolin met ongebruikelijk klein geluidsgat, waardoor het instrument plotseling een overdreven afmeting kreeg. Dit was het begin van Botero´s levenslange onderzoeking van het volume. Botero maakte bronzen beelden, schilderijen en tekeningen die op het eerste gezicht vooral dikke, opgezwollen mensen afbeelden. Botero zei hier zelf over dat het geen dikke mensen zijn, maar dat hij door de omvang van de voorwerpen en lichaamsdelen het relatieve belang daarvan wil aanduiden, en dat het ook het plezier aanduidt. De gezwollen mensen lijken vaak enigszins te zweven en doen geenszins zwaar aan. De hoofden zijn meestal relatief groot (tot wel een kwart van het lichaam), de handen en voeten zijn daarentegen meestal zeer klein. De trekken in het gelaat (de mond, ogen etc.) zijn kleiner dan in de realiteit. Vaak kijken de geportretteerde personen scheel. De gezichten lijken echter wel "typisch" Zuid-Amerikaans. Vrouwen hebben kleine borsten die niet lijken te passen bij hun dikke billen en dijen en worden vaak afgebeeld met gekruiste benen en één arm boven het hoofd. De hoofden van paarden zijn echter vaak kleiner afgebeeld dan zij in werkelijkheid zouden zijn. De kunst van Botero is zeer toegankelijk en heeft vaak een komisch en een ontroerend, maar soms ook een schokkend effect op de toeschouwers.
Omtrent de pseudonaïeve figuratieve stijl van Botero heeft men het vaak over "gonflette"stijl, zelfs over "boteromorfisme". "Gonflette" is Frans voor "bodybuilder". Bij zijn eigen stijlomschrijving valt herhaald zijn magisch woord "het plastische", dat hij in elke figuur of elk beeld betracht, waarbij hij aanduidt dat "het puur plastische" primeert en opvallend leidt tot het "immobilisme" van zijn voorstellingen. Zijn eigen stijlaanduiding is dan ook; 'plasticisme'. Anekdotisch vertelde hij, dat hij bij het tekenen van een mandoline het te kleine gaatje van de klankkast tekende en ineens de monumentale plasticiteit van het muziekinstrument zag. Botero gebruikt weinig stofuitdrukking, waardoor elk oppervlak dezelfde, doffe, structuur lijkt te hebben.
Botero maakte in zijn geheel eigen stijl kopieën van beroemde werken van oude meesters, zoals Diego Velázquez en Leonardo da Vinci. Ook ontleende Botero bloederige en gewelddadige thema's aan de burgeroorlog in Colombia. Zo schilderde hij afbeeldingen van de president, van een arrestatie, van executies en van huilende weduwes. Maar ook schilderde hij feestende en dansende mensen, vaak onder het licht van enkele kale peertjes. Nooit echter is er een glimlach te zien op de gezichten. Botero schildert ook stillevens en landschappen.
In zijn recente werk sloeg Botero de richting in van de ethische aanklacht. Net als Picasso destijds, met zijn "Guernica", klaagde hij de macabere schandaalscènes aan van de recente oorlogsexcessen. Zo vormden de wreedheden uit de Iraakse Abu Ghraibgevangenis het thema van de werken die hij in 2005 liet zien tijdens zijn expositie in het Palazzo Venezia, de oud-residentie van Benito Mussolini in Rome. Net zoals hij het geweld in zijn geboorteland Colombia met zijn voortdurende burgeroorlog aan de kaak stelde en in tegenstelling tot zijn meer beminnelijke en vaak komische figuren, nam hij opnieuw de taak op zich komende generaties te herinneren aan het onrecht van zijn tijd.
Nalatenschap.
Hoewel Botero tot zijn overlijden nog kunstwerken maakte en exposeerde, heeft hij in 2000 al een groot deel van zijn collectie van eigen werk en 19e- en 20e-eeuwse meesters geschonken aan het Museum de Antioquia in Medellín en de Banco de la República in Bogota. Voorwaarde voor de schenking was dat deze collectie van 208 werken permanent tentoongesteld zou worden en dat de toegang tot dit museum gratis zou zijn. De collectie bestaat uit 123 werken van Botero (zowel beelden als schilderijen en tekeningen, en 85 werken van Europese kunstenaars zoals Picasso, Chagall, Corot, Renoir, Bonnard, Dalí, Beckmann, Delvaux, Giacometti, Matisse, Miró en anderen, die Botero in de loop van zijn leven verzameld heeft en die in zijn verschillende huizen in New York, Parijs, Monte Carlo en Pietrasanta hingen. De collectie toont een dwarsdoorsnede van de verschillende Europese kunststromen uit de 19e en 20e eeuw.
Tentoonstellingen en musea.
Musea.
Werk van Fernando Botero is onder andere te zien, of te zien geweest in de volgende musea:
Titels van werken.
Botero geeft zijn werk titels die het centrale onderwerp aanduiden. De onderwerpen worden vaak in verschillende variaties uitgewerkt. Zijn olieverfschilderijen meten zo'n anderhalf bij twee meter. De titels zijn oorspronkelijk in het Spaans. Voorbeelden:

</doc>
<doc id="20080" url="https://nl.wikipedia.org/wiki?curid=20080" title="Ster van Kapteyn">
Ster van Kapteyn

De ster van Kapteyn is een rode subdwerg aan het zuidelijk halfrond in het sterrenbeeld Schilder ("Pictor"). De ster bevindt zich ongeveer op 8,5 graad ten noordwesten van de ster "beta Pictoris", nabij de grens met het sterrenbeeld Duif ("Columba"). De ster is te zwak om met het blote oog te zien.
De ster van Kapteyn is bijzonder omdat deze de een na grootste eigenbeweging van alle sterren heeft. De snelste is de ster van Barnard. De ster van Kapteyn beweegt zich in zuidoostelijke richting met snelheid 8,5 boogseconde per jaar. De ster heeft ook een grote radiële snelheid van 245,05 km/s. De ster is een dichtbijstaande haloster en maakt deel uit van de halo van de Melkweg. De afstand tot de zon bedraagt 12,8 lichtjaar. De massa bedraagt ongeveer 0,4 zonnemassa's.
De ster werd door Jacobus Cornelius Kapteyn in 1897 ontdekt toen hij observaties deed in Zuid-Afrika.
Planeten.
In 2014 werden twee mogelijke planeten rond de ster gevonden (b) en (c). Echter een nieuwe studie van de ster in 2021 suggereert dat er geen planeten rond deze ster zijn en dat de gevonden variaties veroorzaakt worden door rotatie van de ster.

</doc>
<doc id="20082" url="https://nl.wikipedia.org/wiki?curid=20082" title="Auguste Rodin">
Auguste Rodin

Auguste Rodin (Parijs, 12 november 1840 – Meudon, 17 november 1917) was een Frans beeldhouwer.
Biografie.
Rodin werd geboren in Parijs en bracht er een uitermate armoedige jeugd door. Op zijn vijftiende kon hij terecht in de École impériale de dessin, genoemd la Petite École. Zijn eerste leraren waren er Horace Lecoq de Boisbaudran en Jean-Baptiste Carpeaux. Aangemoedigd door zijn leermeesters, trachtte hij tot drie keer toe om toegelaten te worden tot de École des Beaux Arts, maar telkens werd hij door de jury afgewezen. De academische conformisten vonden zijn gepresenteerde ontwerpen te vrijpostig.
Door deze mislukking werd hij echter niet ontmoedigd. Om den brode moest hij gaan werken bij decorateurs, die zijn uitzonderlijke handigheid op prijs stelden. De dood van zijn zuster (1862) bracht hem bij de Frères du Très-Saint-Sacrement. In 1863 ontstond de bronzen zware buste van de superieur Pierre-Julien Eymard, getuigend van een merkwaardige originaliteit door haar krachtdadige uitdrukking.
In 1864 ontmoette Rodin een jonge naaister, Rose Beuret, met wie hij de rest van zijn leven zou delen. In 1870 beeldhouwde hij haar buste en gebruikte haar als model voor heel wat van zijn werken.
In 1864 waagde hij een eerste inzending voor het Salon, maar zijn energieke "Homme au nez cassé" werd geweigerd. Datzelfde jaar bood hij zijn diensten aan bij de bekende Albert-Ernest Carrier-Belleuse, die hem wel vijf jaar lang een aanvaardbare levenssituatie bezorgde, maar bij wie hij niet verder kwam dan het eindeloos modelleren van nietszeggende beeldjes en decoratiemotieven voor theatergevels of protserige woningen.
In 1870 verbleef hij in Brussel, weer bij Carrier-Belleuse. Hij zou pas in 1878 terugkeren naar Parijs. Het jaar 1875 werd het keerpunt in Rodins leven. Hij reisde naar Italië en daar ontsloten de Renaissance-werken van Michelangelo, zowel in Rome als in Florence, zijn genie. Later zou hij aan Bourdelle schrijven: "Mijn bevrijding van het academisme werd gecreëerd door Michelangelo."
Terug in Brussel gaf hij geestdriftig de vrije loop aan zijn inspiratie en begon zijn lange, vaak polemische strijd tegen de decadente officiële kunst. Een magistrale "l'Age d'airain" (De Bronstijd) was in 1876 een eerste resultaat. Hij werd aangemoedigd door de bewondering van Rainer Maria Rilke, Stéphane Mallarmé, Octave Mirbeau en Léon Gambetta.
In 1880 kreeg Rodin zijn eerste officiële bestelling. Met deze "Porte de l'Enfer" werd hij beroemd. Hij werkte meer dan zes jaar aan de meer dan 200 beelden die ervoor bestemd waren. Ook "De kus" en "De Denker", beide geïnspireerd door de "Divina Comedia" van Dante, behoren tot deze groep.
Zijn "Porte de l'Enfer" was nog niet afgewerkt, toen hij in 1886 van de stad Calais een nieuwe opdracht kreeg. Hij werkte tot 1888 aan "De Burgers van Calais".
In 1889 creëerde hij het monument "Victor Hugo" en voor Buenos Aires maakte hij in 1895 het monument "Président Sarmiento". Intussen maakte hij van 1892 tot 1897 het schandaalverwekkende beeld "Balzac", dat zelfs geweigerd werd door de Société des gens de lettres.
Tien jaar lang, tussen 1882 en 1892, beleefde Rodin een tumultueus chaotisch amoureuze verhouding met zijn 24 jaar jongere leerlinge Camille Claudel, de twee jaar oudere zus van de Franse dichter, schrijver en diplomaat Paul Claudel.
Maar reeds sinds 1864 had hij dus een relatie met Rose Beuret. Drie weken voor haar dood trouwde hij haar die zijn levensgezellin was geweest gedurende 53 jaar. Dit was in januari 1917. Tien maanden later stierf Rodin zelf te Meudon, 77 jaar oud.
Stijl.
Rodin gebruikte de natuur om zijn werk er levendig uit te laten zien. Zijn werk valt op door het onregelmatige oppervlak, waarop de lichtval schitteringen veroorzaakt. Deze schitteringen geven het beeld beweeglijkheid.
Dit is niet het effect waarnaar hij streefde. Met deze manier van tentoonstellen probeerde Rodin de stappen van de sculptuur te laten zien. Zoals de schilders hun werk opbouwden uit kleur- en lichtvlekken, zo bouwde Rodin zijn beelden uit klei en brons. Door het zichtbaar worden van het maakproces, wist Rodin het tijdelijke aspect in zijn werk naar voren te laten komen.
Het werk van Rodin, die bevriend was met Claude Monet, Pierre-Auguste Renoir en Stéphane Mallarmé, bereikte ongekende hoogten. Émile-Antoine Bourdelle, Aristide Maillol, Charles Despiau, François Pompon, de Argentijn Sesostris Vitullo, de Duitser Georg Kolbe en de Rus Soudbinine stonden sterk onder zijn invloed.
Naast de ontelbare sculpturen produceerde hij een indrukwekkend aantal vlugge schetsen, tekeningen en al of niet gerehausseerde aquarellen, veelal met een verwarrend erotisme, zodat sommige critici hem “seksueel geobsedeerd” noemden.
Beeldenroof in Nederland.
In de nacht van 16 op 17 januari 2007 werd uit de museumtuin van het Singer Museum in het Nederlandse Laren een afgietsel van de "De Denker" van Rodin gestolen plus nog zes andere beelden. Het werd van zijn sokkel getrokken, waarschijnlijk door middel van een touw, gebonden aan de trekhaak van een auto. De daders werden gevat en op 28 januari 2008 werd tegen hen zes jaar gevangenisstraf geëist. Het was hen niet om de culturele waarde van de beelden te doen geweest, maar om de opbrengst van het brons.
Musea.
In het Musée Rodin in Parijs en het Rodin Museum in Philadelphia zijn veel werken van Rodin te zien. In zijn sterfplaats Meudon is een Rodin Museum met zijn gipsen beelden.
Andere musea met zijn werk zijn onder meer:

</doc>
<doc id="20084" url="https://nl.wikipedia.org/wiki?curid=20084" title="Vinsonberg">
Vinsonberg

Mount Vinson is de hoogste berg op Antarctica en bevindt zich op ongeveer 1200 km van de zuidpool. De berg maakt deel uit van het Vinsonmassief en werd oorspronkelijk bemeten als 5140 m hoog. Volgens metingen uit circa 2000 is Mount Vinson echter "slechts" 4897 meter hoog.
De berg werd in 1957 ontdekt vanuit een vliegtuig van de marine van de VS en genoemd naar Carl Vinson, een congreslid voor de staat Georgia, die zich inzette voor wetenschappelijk onderzoek op Antarctica.
In 1966 vertrok de Amerikaanse Alpine Club als eerste expeditie die de beklimming van de Vinson als doel had. Nadat de tien deelnemers met behulp van een C-130 van het Amerikaanse leger naar de berg gebracht waren, bereikte een groep van vier klimmers onder leiding van Nicholas B. Clinch op 18 december 1966 de top. 
De beklimming van de Vinson is technisch niet zo moeilijk, afgezien van de problemen om naar Antarctica te reizen en zich daar naar de Vinson te begeven. Als een van de zogenoemde "zeven toppen" komt de Vinson wel onder de aandacht van een groep alpinisten. Nederlandse klimmers die deze top hebben bereikt zijn Ronald Naar (1987, derde overall beklimming), Frits Vrijlandt (2002), Rozemarijn Janssen (2002), Kiek Stam (2004), Harry Lunter (06-01-2006), Hans Achterbosch (2006), Harry Kikstra (06-01-2006), Femke de Groot (2007), Wilco van Rooijen (10-01-2011) en Fokke van Velzen (10-01-2011).

</doc>
<doc id="20085" url="https://nl.wikipedia.org/wiki?curid=20085" title="Staal (legering)">
Staal (legering)

Staal is een legering bestaand uit ijzer (Fe) en koolstof (C). De term staal wordt met name gebruikt voor ijzerlegeringen met een zodanig beperkt koolstofgehalte (typisch maximaal 1,8% C) of gehalte aan toevoegingen als chroom, dat ze warm vervormd kunnen worden. Hierin onderscheidt staal zich van bijvoorbeeld gietijzer, dat een hoger koolstofgehalte heeft.
Er zijn veel verschillende legeringen met deze twee elementen, meestal ook met andere bestanddelen, er bestaan dus ook zeer veel soorten staal. Door de grote keuze en zijn goede bewerkbaarheid is het een veel gebruikt constructiemateriaal. De koolstof wordt gebruikt om een hoge treksterkte en hardheid te verkrijgen.
Wereldwijd wordt er jaarlijks ongeveer 1800 miljoen ton staal geproduceerd.
Geschiedenis van de staalbereiding.
Oudheid.
IJzer wordt al meer dan 4000 jaar gebruikt voor diverse doeleinden. Het bereiden van kwalitatief hoogwaardig staal is eeuwenlang erg moeilijk geweest.
Het eerste door mensen vervaardigde ijzer werd omstreeks 1500 v.Chr. in laagovens gemaakt in het Hettitische Rijk, grotendeels gelegen in het huidige Anatolië. Zo'n drie eeuwen lang was deze techniek een zorgvuldig gekoesterd geheim van de Hettieten, maar na de val van hun rijk verspreidde deze metallurgische kennis zich betrekkelijk snel over grote delen van de Oude Wereld (IJzertijd).
De oudste Chinese archeologische vondsten van dergelijk smeedijzer dateren uit de 14de eeuw v.Chr.
Laagovens zijn lage ovens, waarin om en om lagen houtskool en ijzererts werden gestapeld. Met blaasbalgen werd daar voorverwarmde lucht doorheen geblazen, waarbij de houtskool ging branden en er onder meer koolmonoxide werd gevormd, dat het ijzer uit zijn oxiden vrijmaakt volgens de reactie:
Daarbij werden slechts temperaturen bereikt lager dan het smeltpunt van ijzer. Dat had tot gevolg dat het ijzer niet gescheiden werd van de resten van het erts, de zogenaamde slak, en dat het ook weinig van de koolstof opnam. Het product was een buigzaam en zacht, vrijwel koolstof-loos ijzer met veel stukjes slak erin.
Om van dit zachte smeedijzer een harder kwaliteitsstaal te maken, moesten eerst met veel geduld de stukjes erts en slak uit het ijzer worden gehamerd. Vervolgens moest het hete ijzer dan gedurende lange tijd met houtskool in contact worden gebracht, zodat het voldoende koolstof kon absorberen. Het was moeilijk dit proces goed te beheersen, zodat staal vele eeuwen lang een zeer kostbaar product bleef.
Nieuwe tijd.
Pas met de uitvinding van de hoogoven werd staal in grotere hoeveelheden geproduceerd. Dit proces werd al in de 8e eeuw v.Chr. in China toegepast, in Europa werd dit pas in de 15e eeuw ontdekt. Dit was een metershoge oven, die in principe op ongeveer dezelfde manier functioneerde als de laagoven, maar waarin wel een hogere temperatuur kon worden bereikt. Het ijzer kwam hierin wel tot smelten, zodat het gesmolten ijzer aan de voet van de oven kon worden afgetapt. Het ijzer was nu vrij van resten erts en slak, maar er was nu te veel koolstof in opgelost, nl. ongeveer 4%, terwijl goed staal 0,5 tot 2% koolstof bevat. Het aldus verkregen gietijzer was wel zeer hard, maar ook bros. Dit was voor sommige toepassingen een geschikt materiaal, maar onbruikbaar voor bijvoorbeeld zwaarden en snel bewegende machineonderdelen.
Om hiervan goed staal te maken, moest het product lange tijd in hete toestand worden gehamerd, zodat het grootste deel van de koolstof aan de lucht kon verbranden. Dat was een zo omslachtig proces dat men vaak verkoos staal te bereiden uit smeedijzer dat in laagovens was geproduceerd. Kwalitatief hoogwaardig staal bleef dus een kostbaar product. Het ijzerverbruik steeg in de meeste landen daarom niet ver boven het traditionele pre-industriële niveau van ongeveer 1 à 2 kilo per hoofd per jaar. Als gevolg van verbeteringen in de winning van ijzer kwam er in Engeland in 1755 zo'n 10 kg ijzer per hoofd van de bevolking per jaar beschikbaar.
De oudste Europese boeken over metallurgie zijn de (De la) pirotechnia (1540) van Vannoccio Biringuccio en de De re metallica (1556) van Georgius Agricola. Hoofdstuk 17 van boek 1 van de Pirotechnia beschrijft een productieproces van wat we tegenwoordig gietstaal noemen door blokken smeedijzer onder te dompelen in vloeibaar gietijzer en 6 uur lang te roeren.
Vanaf de 18de eeuw werden nieuwe metalen ontdekt die in legeringen sommige eigenschappen van staal kunnen verbeteren: nikkel (1751), mangaan (1774), molybdeen (1778), wolfraam (1781), titanium (1790), chroom (1797), niobium (1801), tantaal (1802) en vanadium (1803). Een van de eerste wetenschappers die staallegeringen op hun eigenschappen onderzocht, was Michael Faraday. Hij begon met een studie over de samenstelling van woetsstaal in 1819 en publiceerde daarna verslagen van experimenten met toevoeging van zilver, platina, rodium, nikkel en chroom. Pierre Berthier ontdekte in 1821 de zuurbestendigheid van chroomstaal.
Heden.
Pas de laatste 200 jaar is men door verbetering van het productieproces (bijvoorbeeld het Bessemer- en het oxystaalprocedé) erin geslaagd het ijzer betrekkelijk gemakkelijk te zuiveren tot een zodanig laag koolstofgehalte (minder dan 2%) dat het ductiel genoeg was om bewerkt te kunnen worden (bijvoorbeeld: walsen).
Andere verbeteringen van de afgelopen twee eeuwen:
Processtappen.
Er zijn twee belangrijke productiemethoden van staal met verschillende processen. Staal kan worden gefabriceerd door nieuw ijzererts dat is gedolven uit de grond te bewerken, maar ook de recycling van bestaand staal, schroot, is zeer goed mogelijk.
Productie uit erts.
Hoogovens.
Een hoogoven produceert ruwijzer door het smelten van een mengsel van ijzererts, cokes, kalksteen en andere legeringselementen. Dit ruwijzer bevat ongeveer 4-5% koolstof en ook een aantal andere verontreinigingen (onder andere fosfor en zwavel).
Converter.
Door de aanwezigheid van bovengenoemde verontreinigingen is het ruwijzer nog onbruikbaar. Daarom wordt het nog verder gereinigd in een staalconverter. Het ontwerp van de converter is in de loop van de tijd geëvolueerd, en hangt ook af van de hoeveelheid fosfor in het ruwijzer. Historische converters zijn de Bessemerpeer (voor het Bessemerprocedé), de Gilchrist-Thomas-converter en de converter van Siemens-Martin; deze zijn bijna allemaal vervangen door het oxystaalprocedé, waarin met hoge snelheid bijna 100% zuurstof door het vloeibare ruwijzer geblazen wordt. Doordat zuurstof en koolstof zich erg gemakkelijk met elkaar verbinden wordt er koolstofmonoxide (CO) en koolstofdioxide (CO2) gevormd, die als gasvormige fase ontstaan en zich dus gemakkelijk laten verwijderen uit het vloeibare ruwijzer. Bij dit proces komen zeer hoge temperaturen voor, waarbij 1650 °C een gemiddelde waarde is van de lading.
Door deze behandeling komt er wel wat zuurstof in het staal te zitten. Dit kan later weer verwijderd worden door mangaan, aluminium of silicium toe te voegen. De zuurstof zal zich aan deze stoffen binden. De gevormde oxiden drijven op de stalen smelt, omdat hun dichtheid lager is dan die van staal. Deze drijvende laag oxiden op het staal noemt men slak en moet gescheiden worden van het staal voor het staal verder bewerkt kan worden. Er zal altijd een kleine hoeveelheid verontreinigingen in het staal achterblijven. Deze hoeveelheid is door de ver ontwikkelde staalbereidingsprocessen zo klein geworden dat het niet hinderlijk is.
Uit de converter, waar het ruwijzer is omgezet in staal (boven 2% aan koolstofgehalte wordt ijzer genoemd, onder de 2% aan koolstofgehalte heet staal), gaat het staal naar een panbehandelingsinstallatie waar het staal gehomogeniseerd wordt. Door toeslagstoffen (bijvoorbeeld niobium, mangaan, silicium, aluminium en schroot) wordt het staal op 'smaak' gebracht voor verdere verwerking.
Discontinu gietproces.
Als het staal zuiver genoeg is, moet het in een vaste vorm gegoten worden. Vroeger gebeurde dit tijdens een discontinu gietproces in zogenaamde coquilles tot ingots of blokvormen, grote cilindrische gietvormen. Nadat het staal in de ingot geheel afgekoeld was, werd het verder bewerkt tot plaatstaal of profielstaal. Dit had echter een groot nadeel: de verontreinigingen die nog in het staal zaten concentreerden zich veelal in het midden van de ingot, waardoor er daar een hoge concentratie verontreinigingen ontstond, wat - indien onvoldoende beheerst - tot problemen kan leiden.
Continugietproces.
Bij continugieten wordt het staal in een gekoelde gietvorm gegoten, waar het al gedeeltelijk afkoelt. Zodra er een huid om de stalen smelt is gevormd, wordt het door middel van startkettingen uit de gietvorm getrokken en door rollen ondersteund als een streng staal uit de machine geleid. Hierna worden er door zuurstofbranders plakken van ongeveer 225 mm dik van gesneden.
Een andere manier van continugieten is het gietwalsproces. De dikte van de plak is hier ongeveer 70 mm en na het gieten wordt de plak door een oven geleid en direct gewalst. Dit levert een besparing op ten opzichte van de dikkere plak: die moet eerst weer opgewarmd worden alvorens gewalst te kunnen worden.
Recycling.
Ruim een kwart van de wereldstaalproductie is afkomstig van gerecycled schroot. Schroot kan op verschillende manieren worden hersmolten naar staal. Dit kan gebeuren in de convertor, waar een hoeveelheid schroot wordt toegevoegd aan het geconverteerde ruwijzer om het te koelen. Verder is de aanwezigheid van roest in het schroot een voordeel. De in het roest gebonden zuurstof helpt in de convertor bij het verwijderen van de overtollige koolstof in het ruwijzer.
Een andere mogelijkheid is gebruik van een vlamboogoven, die uitsluitend schroot als grondstof gebruikt. Deze vorm van productie is efficiënter, kost minder energie en de uitstoot van koolstofdioxide is minder. Ieder ton schroot dat tot staal wordt verwerkt vermijdt het gebruik van 1,4 ton ijzererts en 0,7 ton steenkool en zorgt voor 1,5 ton minder uitstoot van CO2. Verder vereist het minder grote installaties, een hoogoven is niet nodig, en investeringen in vergelijking tot de productie uit erts. Is het staal gesmolten en voldoet het aan de gestelde eisen dan wordt het gegoten op dezelfde manier als hierboven omschreven.
De kwaliteit van het schroot speelt een belangrijke rol. Sterk verontreinigd schroot geeft problemen bij het hersmelten. Vooral sporen van koper vormen een probleem, omdat koper niet uit ijzer kan worden geoxideerd. Daarom is het zorgvuldig selecteren van schroot in verschillende categorieën belangrijk.
Koolstofdioxide uitstoot.
Voor een geïntegreerd staalbedrijf ligt de emissie tussen de 1,6 en 2,2 ton CO2 per ton staal. Hiervan is zo’n 70% afkomstig van de omzetting van erts in ruwijzer in de hoogoven, 12% komt vrij bij de voorbereiding van het erts, 12% voor de afwerking van het staal en 7% bij het maken van het zuurstof en voor de opwekking van elektriciteit. Hierbij is uitgegaan van het oxystaalprocedé, bij de toepassing van het verouderde Siemens-Martinprocedé ligt de CO2 emissie ongeveer 1 ton hoger. Voor een mini-mill, die uitsluitend schroot verwerkt, ligt de totale uitstoot op zo’n 0,6-0,9 ton CO2. Hierbij is 45% afkomstig van de schrootverwerking, 35% van de afwerking van het staal en 16% van de productie van zuurstof en elektriciteit.
Door het gebruik van kolen in het belangrijkste productieproces van staal is er bijhorend een grote uitstoot van koolstofdioxide. In 2019 was de productie van staal verantwoordelijk voor 7 tot 9% van de mondiale koolstofdioxide uitstoot. Naast de nood aan kool als reducerend reagent in de hoogoven is er ook de grote hoeveelheid warmte die nodig is om het ijzer in te smelten en het staal warm te houden om het af te leveren met de gewenste kwaliteiten.
Eigenschappen.
De materiaaleigenschappen van staal zijn in vergelijking met andere metalen erg aantrekkelijk voor gebruik in verschillende doeleinden.
Sterkte.
Voorheen werd de treksterkte van de legering gebruikt als aanduiding van de soort legering. "Staal 52" betekende dat de treksterkte 52 kg/mm² was. Later werd de benaming van "Staal 52" veranderd in "Fe 510" omdat de treksterkte in de SI-eenheid voor deze eigenschap 510 N/mm² is. Later ging men over tot het onderscheiden met toevoeging van de rekgrens (bv. S355).
Koolstofstaal.
Als koolstofstaal worden alle staal-legeringen beschouwd waarin tot 1,8 wt% koolstof (C) zit.
Soorten koolstofstaal.
Koolstof is bij staal geen legeringselement. Als er meer dan 2 wt% C in ijzer zit spreekt men van gietijzer. In het koolstof-gehalte kan onderscheid worden gemaakt tussen:
Fasen.
Koolstofstaal bestaat in meerdere fasen en mengfasen, sommige stabiel en anderen metastabiel:
Legering.
Staal valt in drie groepen in te delen aan de hand van de hoeveelheid toegevoegde elementen (legeringselementen):
Ongelegeerd staal.
Ongelegeerd staal bevat maximaal 1,5% aan legeringselementen (exclusief koolstof (C)). Ongelegeerd staal heeft een koolstofpercentage van 0,5% tot 2%. Veel gebruikte legeringselementen zijn onder andere mangaan (Mn) en silicium (Si). Net als koolstof worden mangaan en silicium gebruikt om de sterkte en hardheid te verhogen. Silicium is tevens een bijproduct van het staalbereidingsproces, het wordt gebruikt om zuurstof aan het staal te onttrekken.
Ongelegeerd staal is het meest gebruikte staal. Dit komt doordat het relatief goedkoop is en erg goed bewerkbaar.
Laaggelegeerd staal.
Laaggelegeerd staal (LGS) is een groep staallegeringen met in totaal minder dan 5% aan legeringselementen. Het bevat tussen de 1,5 en 5% legeringselementen (exclusief koolstof, C). Net als bij ongelegeerd staal zijn mangaan en silicium veel voorkomende legeringselementen (0,7% Si en 1,6% Mn). Maar ook chroom (Cr), vanadium (V), nikkel (Ni) en molybdeen (Mo) zijn in deze groep veel voorkomende legeringselementen. De invloeden van deze elementen zijn bij gebruik van verschillende elementen in één soort staal niet zo makkelijk te bepalen, daar sommige van deze elementen elkaar tegenwerken en andere elkaar juist weer versterken.
Chroom wordt vaak gebruikt om staal oxidatie- en corrosiebestendig te maken. Ook van de harde en slijtvaste eigenschappen van chroom wordt veel gebruikgemaakt in de staalindustrie. Chroom wordt veel gebruikt in combinatie met nikkel of molybdeen. Chroom in combinatie met molybdeen (het zogenaamde Chroom-molybdeenstaal) maakt het staal uitstekend bestand tegen hoge temperaturen en ook erg sterk. Vanadium wordt ook veel gebruikt in combinatie met chroom en molybdeen daar het ongeveer dezelfde eigenschappen geeft aan staal. Een voorbeeld hiervan is chroom-vanadiumstaal. Ook in gereedschapsstaal wordt veel vanadium gebruikt, het maakt het staal ook een stuk taaier, wat erg gunstig is voor gereedschap.
Nikkel heeft gunstige invloed op staal bij heel hoge en heel lage temperaturen. Het wordt ook veel gebruikt om een aantal ongunstige eigenschappen van chroom tegen te gaan.
Hooggelegeerd staal.
Hooggelegeerd staal (HGS) bevat meer dan 5% aan legeringselementen. De bekendste vorm is roestvast staal (rvs). Een ander hooggelegeerd staal is gereedschapsstaal.
Hoofdlegeringselementen in rvs zijn chroom (Cr) en nikkel (Ni). Alleen chroom kan gebruikt worden om staal roestvast te maken, maar meestal wordt er een combinatie van chroom en nikkel gebruikt, omdat nikkel een aantal ongewenste effecten van chroom tegenwerkt (bijvoorbeeld 18% Cr en 8% Ni).
Zoals de naam al doet vermoeden is rvs bestand tegen oxidatie en corrosie. Deze eigenschap is te danken aan de chemische verbinding die chroom aangaat met zuurstof. Door die chemische verbinding vormt er zich een oxidehuid op het staal. De oxidehuid is heel dun en daardoor doorzichtig. Ze bestaat uit een netwerk van chroom(III)oxide, dat wel elektronen kan geleiden maar geen ionen. Daardoor is het metaal tegen corrosie bestand, mits de oxidehuid intact blijft. Dat is niet het geval in een chloride-oplossing, zoals zeewater of in gechloreerd zwemwater. Het resultaat is dan gelokaliseerde putcorrosie, die heel moeilijk te stoppen is omdat het chloride-ion zich vooral in de corrosieputten verzamelt. Een toeslag van molybdeen kan wel bestendigheid tegen chloor opleveren, bijvoorbeeld voor gebruik in zwembaden. Om de eigenschappen te verbeteren is dan ofwel een laag koolstofgehalte wenselijk, maar dan is de verspaanbaarheid slechter, ofwel een toeslag van titanium, maar dan is de lasbaarheid slechter.
Staalsoorten.
Koolstofstaal en staal komen voor in vele toepassingen, die de veelzijdigheid van dit materiaal demonstreren. Koolstofstaal kan de gebruikseisen van het merendeel van de toepassingen tegemoet komen. Daarom kan men er vanuit gaan dat de toepassing van duurdere legeringen begint met de vraag naar combinaties van eigenschappen die niet kunnen worden beantwoord door koolstofstaal.
Populaire staalsoorten.
Naast koolstofstaal zijn de veel voorkomende, populaire staalsoorten:
Productie.
In 2017 werd in totaal 1.690 miljoen ton staal geproduceerd. De Volksrepubliek China is veruit de grootste producent met een wereldmarktaandeel van 50%. Japan staat op de tweede plaats met een productie van 105 miljoen ton en wordt op korte afstand gevolgd door India. In de Europese Unie van 28 landen, wordt zo'n 168 miljoen ton geproduceerd. Duitsland is binnen de EU het grootste met 43 miljoen ton, gevolgd door Italië (24) en Frankrijk (16). België en Nederland ontwijken elkaar maar weinig, Nederland produceert redelijk consistent zo'n 7 miljoen ton staal op jaarbasis en België zo'n 1 miljoen ton meer.
In 2017 was 70% van al het staal afkomstig uit hoogovens. De resterende 30% kwam uit zogenaamde "mini-mills", dit zijn staalbedrijven die schroot recycleren met vlamboogovens. In de Verenigde Staten produceren de mini-mills meer staal dan de hoogovenbedrijven, in Europa hebben ze een aandeel van 40% in de totale staalproductie en in China is het aandeel iets minder dan 10%.
In de periode van 2000 tot en met 2020 is de globale staalproductie ruimschoots verdubbeld. Bijna de hele stijging is veroorzaakt door één land, China. Na de economische ommekeer eind jaren zeventig heeft China veel geïnvesteerd in een eigen staalindustrie wat heeft geresulteerd in een dominante positie.
In de staalsector zijn relatief veel spelers actief, er zijn maar drie grote mijnbouwbedrijven die de levering van ijzererts grotendeels verzorgen. Dit zijn Rio Tinto, BHP en Vale. In 2017 was ArcelorMittal de grootste producent met 97 miljoen ton of 6% van het wereldwijde totaal. Het werd gevolgd door China Baowu Group met 65 miljoen ton en Nippon Steel and Sumitomo Metal Corporation met 47 miljoen ton. Het Amerikaanse Nucor is de grootste mini-mill en stond met 25 miljoen ton staal op de 11e plaats.
Per hoofd van de wereldbevolking wordt ruim 200 kg staal per jaar gebruikt. In Zuid-Korea ligt dit ruim boven de 1000 kg mede door de grote scheepsbouw- en automobielindustrie. In China ligt het rond de 500 kg en hier zijn vooral de bouw en de aanleg van infrastructuur belangrijke redenen voor het bovengemiddeld verbruik. In Afrika wordt per hoofd minder dan 30 kg per jaar gebruikt.

</doc>
<doc id="20086" url="https://nl.wikipedia.org/wiki?curid=20086" title="Beeldhouwer">
Beeldhouwer

Een beeldhouwer, of vrouwelijk beeldhouwster, is een beoefenaar van de beeldhouwkunst. Beeldhouwen onderscheidt zich van de andere kunsten doordat de kunstenaar ruimtelijke, zogeheten "driedimensionale" werken maakt. Beeldhouwkunst is een ruim begrip waarbij ook gedacht kan worden aan bijvoorbeeld ruimtelijke installaties, environments en land art.
Sculptuur, plastiek en assemblage.
Volgens de meest letterlijke betekenis van het woord bewerkt een beeldhouwer met hamer en beitel steen of hout om er een beeld van te maken. Een uit harde materialen door "wegnemen" (hakken of houwen) gemaakt beeld noemt men een sculptuur. Een door "toevoeging" van zachte materialen gemaakt beeld kan men een plastiek noemen. Het samenvoegen van materialen noemt men assemblage.
Natuursteen, hout, kunststoffen, klei, was, gips en allerlei gevonden of in bouwmarkten gekochte materialen kunnen grondstof voor de beeldhouwer zijn. Een beeldhouwer die imitaties in beton maakt, noemt men een rocailleur.

</doc>
<doc id="20088" url="https://nl.wikipedia.org/wiki?curid=20088" title="Maatschappij van Weldadigheid">
Maatschappij van Weldadigheid

De Maatschappij van Weldadigheid is een particuliere organisatie opgericht in de 19e eeuw die arme gezinnen en personen, veelal uit de grote steden, wilde helpen om een eigen bestaan op te bouwen als boer in de vrije koloniën Frederiksoord, Willemsoord en Wilhelminaoord. Initiatiefnemer was generaal en staatsman Johannes van den Bosch, die met dit doel grondgebieden had aangekocht. In drie gestichten te Veenhuizen werden wezen en bedelaars geplaatst op aanwijzen van subcommissies die verspreid waren over het gehele land. Ommerschans was een strafkolonie en de plaats van aanmelding en selectie voor een ieder. In de 20e eeuw werd het accent van de werkzaamheden verschoven van armoedebestrijding naar het beheer van cultuur- en bosgronden. De maatschappij werd een stichting met het kantoor in Huis Westerbeek te Frederiksoord, het landgoed dat oorspronkelijk door Johannes van den Bosch was aangekocht. Enkele uit deze organisatie voortgekomen Koloniën van Weldadigheid zijn in 2021 opgenomen in de UNESCO-Werelderfgoedlijst.
Armoedebestrijding in de negentiende eeuw.
Nederland was in het begin van de negentiende eeuw, na de Franse overheersing en mislukte oogsten in Nederlands-Indië door de uitbarsting van de Tambora, sterk verarmd. Veel gezinnen leefden in de steden en op het platteland in kommervolle situaties. Daardoor hadden in Amsterdam de aalmoezeniers in 1812 de zorg voor ruim 3.600 weeskinderen. Het is de verdienste van Johannes van den Bosch geweest dat hij dit probleem onderkende, en dat hij ook daadwerkelijk stappen ondernam om te trachten armoede uit te bannen. Uiteindelijk leed zijn project schipbreuk, omdat hij vanwege de tegenvallende opbrengsten steeds weer geld moest lenen om de kolonies in stand te kunnen houden.
Voor de kolonisten betekende plaatsing in de zogenaamde "vrije kolonies" een geweldige ingreep in hun leven. Velen werden vanuit de grote stad 'overgeplant' in een voor hen vreemde omgeving als het Drentse platteland. Sommigen wisten zich goed te redden, maar anderen keerden weer graag terug naar de plaats van herkomst.
Oprichting.
In 1818 werd de Maatschappij van Weldadigheid opgericht door generaal Johannes van den Bosch die de armoedige gezinnen na de Franse overheersing wilde helpen. Van den Bosch kocht in Drenthe woeste grond aan zodat de armen die konden ontginnen. Het Huis Westerbeek op het landgoed Westerbeeksloot in het huidige Frederiksoord werd het bestuurlijk centrum van de Maatschappij van Weldadigheid.
In de aanhef van een door Johannes van den Bosch ondertekend verzoekschrift in 1818 aan Koning Willem I:
Het verzoekschrift resulteerde in Koninklijke Besluiten van 6 november 1822 en 10 juli 1824, besluitend dat kinderen welks onderhoud ten laste van de Gemeente jaarlijks meer dan Fl.30 kostte moesten worden overgebracht naar de koloniën van Weldadigheid.
In navolging van de Maatschappij van Weldadigheid, die in de Noordelijke Nederlanden actief geworden was, werd in 1821/1822 in de toenmalige Zuidelijke Nederlanden een soortgelijke "Maatschappij van Weldadigheid voor de ontginning der heigronden in de Zuidelijke provinciën" opgericht.
Koloniën.
De proefkolonie.
Johannes van den Bosch ging voortvarend aan de slag. Op 25 augustus 1818 - één week na de aankoop van het landgoed Westerbeeksloot door de Maatschappij - legde hij de eerste steen voor de eerste kolonistenwoning. Op 29 oktober 1818 arriveerden de eerste gezinnen in de kolonie, die vooralsnog als 'proefkolonie' zal fungeren. In het totaal zijn 52 gezinnen uit alle delen van het land 'uitverkoren' om mee te doen aan het experiment van Johannes van den Bosch. Na vierenhalf jaar woonden er nog 42 gezinnen onder de hoede van de Maatschappij van Weldadigheid. Een groot deel van hen is er tot hun dood blijven wonen. Hun lotgevallen zijn uitvoerig beschreven door Wil Schackmann in 'De Proefkolonie'.
Vrije koloniën.
De maatschappij bouwde vervolgens definitieve kolonies, bestaande uit kleine koloniehuisjes met een beetje grond. Die huisjes stonden op regelmatige afstand van elkaar langs kaarsrechte wegen. De kolonies 1 en 2 (zuid en noord van de weg) werden later omgevormd tot het dorp Frederiksoord, de andere kolonies tot de dorpen Wilhelminaoord (kolonie 4) en Boschoord (in Zuidwest-Drenthe) en Willemsoord (kolonie 3) in Noordwest-Overijssel). Hier werden in de periode 1818-1911 zo'n 1.400 gezinnen opgevangen. Om de bevolking op te voeden en te vrijwaren van kwalijke invloeden, stichtte de Maatschappij haar eigen scholen en voerde ze koloniegeld in. Dat geld heeft niet zo lang bestaan, maar de scholen wel. Naast lagere scholen, stichtte de maatschappij ook beroepsopleidingen zoals het van 1823 tot 1859 geëxploiteerde Instituut voor de Landbouw in Wateren, in 1884 de Gerard Adriaan van Swieten Tuinbouwschool en in 1887 de gelijknamige Bosbouwschool in Frederiksoord en de Gerard Adriaan van Swieten Landbouwschool in 1884 in Willemsoord. De stichting van deze scholen werd mogelijk gemaakt door een schenking van de oud-majoor der cavalerie, Frederic Henri Louis van Swieten. De tuinbouwschool is november 2005 verhuisd naar Meppel.
Kolonisten konden als beloning voor "vlijtigen arbeid en goed gedrag" een koperen, zilveren of gouden medaille verkrijgen, met daaraan een jaarlijks geldbedrag verbonden van respectievelijk 2,5, 5 en 10 gulden. Wie kon aantonen dat hij van de opbrengst van zijn land en vee voldoende kon bestaan, verkreeg de zilveren of gouden medaille en kon bevorderd worden tot pachter of "vrijboer". De aanstelling tot wijkmeester of plaatsing als hoevenaar op een der grote boerderijen bij Ommerschans of Veenhuizen was vervolgens een lonkend perspectief.
Op initiatief van Johannes van den Bosch werd in Wortel in 1822 de vrije Wortel-kolonie gebouwd met 129 boerderijtjes. De kolonie van Wortel is na de Belgische Revolutie geheel afgebroken.
Onvrije koloniën.
In Veenhuizen kwam eerst een wezengesticht en daarna nog twee bedelaarsgestichten. In Ommerschans (kolonie 5) werd een strafkolonie opgericht. Hier werden onwillige wezen, landlopers en bedelaars opgesloten en aan het werk gezet, maar ook kolonisten konden hier terechtkomen, bijvoorbeeld als straf voor drankmisbruik, ontucht, verkwisting, brutaliteit of desertie. In Ommerschans werd één gesticht opgericht en in Veenhuizen drie. Al deze gebouwen waren vierkant met een binnenplaats. Alleen het tweede gesticht is nog over; het is nu het Gevangenismuseum.
Overname door de overheid.
In 1859 werden de onvrije koloniën Veenhuizen 1, 2 en 3 en Ommerschans overgenomen door de Nederlandse staat en werden het Rijkswerkinrichtingen. De vrije koloniën schaften het koloniegeld af en de centrale leiding. In 1890 werd Ommerschans gesloten. In Veenhuizen werd een aantal gebouwen (Norgerhaven, Esserheem) neergezet als gevangenis. Het tweede gesticht is nu het gevangenismuseum.
In 1866 werd in België de wet op de landloperij van kracht. Een landloper was volgens die wet iemand zonder inkomen die onvoldoende geld had om een brood te kopen. Landloperij was een misdrijf waarop gevangenisstraf stond.
De Zuidelijke koloniën van de Maatschappij van Weldadigheid.
Op de heidevelden bij Wortel en Rijkevorsel/Merksplas (pal tegen de Nederlandse grens aan bij Baarle Hertog) vlakbij Hoogstraten, waar in het Gelmelslot sinds 1810 ook een bedelaarsgesticht was gevestigd, ontstonden in 1822 onder de leiding van Prins Frederik de nieuwe weldadigheidskoloniën van de Societé de Bienfaisance. Benjamin van den Bosch, de jongere broer van Johannes, was er met een korte onderbreking in 1824/5 de eerste acht jaar directeur, tot aan de Belgische revolutie van augustus 1830 toen hij als Nederlands Kapitein naar Breda vertrok. Wortel, nu ook deel van het UNESCO Werelderfgoed, was een vrije kolonie evenals Frederiksoord met 129 boerderijtjes. In Merxplas (zoals de spelling was tot 1935) was vanaf augustus 1825 ruimte voor 1000 bedelaars in een carré-vormig gebouw, dat sterk leek op dat van Ommerschans en Veenhuizen. Zij werkten in vier grote boerderijen er omheen of in de textielfabriek. In 1842 hield de Zuidelijke Maatschappij van Weldadigheid op te bestaan door gebrek aan geld en aan draagvlak. Na een aantal jaren werden de gebouwen overgenomen door de staat België en ingericht als Rijksweldadigheidsgestichten. Het werd steeds meer een open strafinrichting, in deze hoedanigheid heeft de kolonie bestaan tot 1993 toen de wet op de landloperij afgeschaft werd. De kolonie van Merksplas is thans een strafinrichting, de grootste gevangenis van België en een centrum voor uitgeprocedeerde asielzoekers. De vijf belangrijkste gebouwen zijn als monument beschermd.
Kritiek op de koloniën.
Het initiatief van Johannes van den Bosch werd het sterkst bekritiseerd vanuit conservatief christelijke hoek. Met name de Réveil-beweging was van oordeel dat de mens niet mocht ingrijpen in de door God beschikte ordening. Dirk van Hogendorp, leerling van Willem Bilderdijk, die met zijn vriend Jacob van Lennep de kolonies bezocht, was van mening dat de Maatschappij van Weldadigheid, omdat ze niet godsdienstig was, wel ten onder zou moeten gaan. Ook Isaac da Costa en Ottho Gerhard Heldring waren felle bestrijders van de ideeën van Van den Bosch. Naar hun opvatting maakten armen en hulpbehoevenden deel uit van de samenleving, opdat rijken en welgestelden hun barmhartigheid konden betonen als blijk van christelijke naastenliefde.
Desperadokoloniën.
Sommige - vooral jongere - uit de kolonie weggestuurde kolonisten vestigden zich in de directe omgeving in haastig gebouwde plaggenhutten en vormden de zogenaamde desperado-kolonies zoals in Nijensleek, Vledderveen, Noordwolde-Zuid of Marijenkampen (bij Steenwijk).
Huidige situatie.
In de 20e eeuw werden voor "onmaatschappelijken" woonscholen opgericht die zich juist wel in de grote steden bevonden.
De Maatschappij van Weldadigheid is omgevormd tot een stichting die zorg draagt voor het beheer van 1.400 hectare cultuur- en bosgrond, waaronder het Landgoed Boschoord van het Nationaal Park Drents-Friese Wold. In het Museum De Proefkolonie in Frederiksoord laat de Maatschappij zien wat het leven in de koloniën inhield. Er is een database met daarin opgenomen de personen die als kolonisten, of als beambten, in de koloniën hebben gewoond en gewerkt; documenten zijn eveneens in te zien in het Drents Archief in Assen. In Veenhuizen is het Nationaal Gevangenismuseum gevestigd in een voormalig werkgesticht aan de Oude Gracht 1.

</doc>
<doc id="20089" url="https://nl.wikipedia.org/wiki?curid=20089" title="Wonen">
Wonen

Wonen of gehuisvest zijn is permanent op één vaste plek leven. Deze plek is meestal een woning of andere woonruimte, maar kan in ruimere zin slaan op elke plek waar men langere tijd verblijft zoals een gevangenis of grot.
Soms wordt of werd het feit dat iemand ergens woont (bijvoorbeeld als het pand gekraakt is) mede aannemelijk gemaakt door de aanwezigheid van een slaapplaats, een tafel en een stoel of kruk.
Geschiedenis.
In de vroegste prehistorie woonden mensen in grotten, in holen en in hutten. Mensen ontdekten reeds snel dat groepsverband een grotere veiligheid bood; hierdoor ontstonden dorpen en later steden. De aard en afmetingen van woningen zijn afhankelijk van de beschikbare omstandigheden en bouwmaterialen (bijvoorbeeld sneeuw voor een iglo), de behoeften van de bewoners (tenten voor nomaden), bescherming tegen barre weersomstandigheden (rotswoningen) en de beschikbare technische kennis, vaardigheden en hulpmiddelen.
De Romeinen bouwden insulae (=flats) in hun steden; door deze hoogbouw steeg het aantal mensen dat van veilige stadsmuren kon profiteren.
Na de val van het Romeinse Rijk raakte ook de techniek voor grotere bouwwerken in de vergetelheid, totdat deze in de middeleeuwen langzamerhand werd herontdekt.
Toch bleef de huisvesting van veel inwoners problematisch. In de 19e eeuw veroorzaakten de bevolkingsgroei en de industrialisatie een nieuwe groei van de steden. Rond 1900, toen nog veel mensen zowel op het platteland als in de steden in krotten en andere erbarmelijke omstandigheden woonden, ontstonden nieuwe ideeën over het recht op acceptabele huisvesting voor iedereen. Langzaam vonden deze ideeën ingang. Hierdoor vaardigde de overheid uiteindelijk wetten uit die het mogelijk maakten woningen onbewoonbaar te verklaren. De woningwet werd in Nederland in 1901 opgesteld door de ministers Goeman Borgesius, Van der Linden en Pierson.
Het woonakkoord van februari 2013 bevat afspraken over onder meer huren en hypotheken.

</doc>
<doc id="20090" url="https://nl.wikipedia.org/wiki?curid=20090" title="Werken (arbeid)">
Werken (arbeid)

Werken is het aanbrengen van wenselijk geachte veranderingen in de omgeving door menselijke activiteit. Werk kan zowel lichamelijk als geestelijk zijn.
In economisch verband spreekt men van arbeid. Er wordt onderscheid gemaakt tussen betaald en onbetaald werk. Onbetaald werk voor derden waarbij geen sprake is van dwang wordt vrijwilligerswerk genoemd. Onbetaald werk voor derden waarbij wel sprake is van dwang wordt slavernij genoemd. Arbeid bij mensen jonger dan 12 jaar wordt kinderarbeid genoemd.
Er wordt ook onderscheid gemaakt tussen werkgevers en werknemers. Een werknemer is iemand die betaald werk voor de werkgever verricht. Een werkgever is een natuurlijke persoon door wiens werk betaald werk voor anderen ontstaat, of een rechtspersoon waarbij werknemers in dienst zijn, in aanbod van aangeboden werkzaamheden door de werkgever. 
Een samenhangend geheel van arbeidstaken wordt beroep genoemd. Een werknemer heeft een bepaalde functie waarin hij taken verricht. In een bedrijf wordt het aantal werknemers uitgedrukt in fte (fulltime-equivalent).
In vrijwel de gehele westerse wereld zijn de arbeidsverhoudingen wettelijk geregeld in bijvoorbeeld een bedrijfsregeling of collectieve arbeidsovereenkomst (c.a.o.). Arbeiders hebben het recht zich te verenigen in vakbonden.
In twee derde van de Nederlandse huishoudens werken beide partners. In een derde werkt slechts een van beide. Vaak is dat de man, maar in een kwart van de gevallen de vrouw.
Geschiedenis.
De taalkundige afleiding van het woord Arbeid stamt van het Indo-Europese woord Ar (=ploeg) en het oergermaanse Orbho (= knecht). In het Oudhoogduits betekent het ook moeite, ongemak. Het Nederlandse woord Arbeid is afgeleid van de Germaanse talen Are Bejd of Ar(a)beit, een situatie van grote nood waarin mensen komen te verkeren die uit hun stam (antropologie) zijn gevallen en –afhankelijk van dienstbaarheid aan vreemden- zich in leven moeten houden.
Arbeid heeft dus te maken met inspanning en verlies van geborgenheid. In het Oudhoogduits hebben Arbeid en Armoede –Ar(a)muoti- dezelfde stam (taalkunde). In veel andere talen in Europa gebruikt men Arbeid voor woord die pijn, moeite en inspanning aanduiden. Het verwijst ook naar de barensweeën van vrouwen. Dit geldt ook voor –de stam (taal) van- het Engelse Labour, het Italiaanse Lavoro als voor het Franse Labeur. In de 12e eeuw komen we voor het eerst het woord Ouvrier (arbeider) tegen.
Ook andere wetenschappers zijn het er over eens dat tot ver in de 13e eeuw het Arbeiden gelijk was met werken in de landbouw, bewerken van de grond (aarde), spitten en graven. Onaangenaam bezig zijn en zwaar werken.
Internationaal.
In Nederland wordt een werknemer ook wel arbeider genoemd. De term "arbeider" is echter veelal verouderd. Het meest wordt de term "arbeider" nog gebruikt om iemand aan te duiden die in loondienst lichamelijk werk verricht, bijvoorbeeld de havenarbeider.
De Belgische arbeidswetgeving maakt nog een duidelijk onderscheid tussen arbeiders (traditioneel handarbeiders) en bedienden (traditioneel hoofdarbeiders). Dit onderscheid heeft met name betrekking op sociale wetten, opzegtermijnen en dergelijke.
Werkplek.
Met 'mijn werk' bedoelen veel mensen de plek waar men in een aantal dagen of uren per week een inkomen verdient. Daarnaast is het de plek waar men collega's ontmoet en met hen samen werkt. Een aspect van de werkplek is dat men daar in aanraking komt met anderen die men in de privésfeer niet snel zal ontmoeten.

</doc>
<doc id="20091" url="https://nl.wikipedia.org/wiki?curid=20091" title="Hellendoorn (gemeente)">
Hellendoorn (gemeente)

Hellendoorn (; Nedersaksisch: "Heldern") is een gemeente in de streek Salland in de Nederlandse provincie Overijssel. De gemeente telt inwoners (, bron: CBS) op een oppervlakte van 139,03 km². De gemeente behoort tot de Regio Twente.
Geografie.
Hellendoorn ligt in de provincie Overijssel ten oosten van de Hellendoornse Berg, die deel uitmaakt van de stuwwal Sallandse Heuvelrug. De gemeente Hellendoorn grenst in het noorden aan de gemeenten Ommen en Twenterand, in het oosten aan Wierden, in het zuiden aan Rijssen-Holten en in het westen aan Raalte. Hoewel de gemeente (vrijwel) geheel in de historische streek Salland ligt (de Regge bij Nijverdal is de traditionele grens tussen Twente en Salland) maakt de gemeente deel uit van de Regio Twente. In de gemeente Hellendoorn liggen de volgende woonplaatsen:
Economie.
Bepalend voor de gemeente Hellendoorn was en is de aanwezigheid van de Koninklijke Stoomweverij (KSW) van de Salomonsons in Nijverdal. Na de fusie in 1957 met Ten Cate in Almelo ontstond het concern Koninklijke Nijverdal-Ten Cate, later kortweg Koninklijke Ten Cate. Het is een van de weinige textielconcerns in Twente die zich vooral door tijdige aanpassing van zijn producten (bijvoorbeeld kunstgras en materialen voor de ruimtevaart) wist te handhaven.
Het dorp Hellendoorn is bekend geworden door de aanwezigheid van het Avonturenpark Hellendoorn. Verder is er in het dorp een ijsfabriek, die tot 1996 het ijsmerk Caraco maakte. Het bedrijf werd in 1985 overgenomen door Unilever en produceert de merken Ben &amp; Jerry's en Ola.
Een museum in Hellendoorn exposeert over het historische Caraco, namelijk het bakkerij- en ijsmuseum.
Verkeer en vervoer.
De sprinter Zwolle - Enschede stopt tweemaal per uur per richting in Nijverdal, de intercity Zwolle - Enschede stopt daar één keer per uur. Het andere station in de gemeente is Daarlerveen aan de Spoorlijn Mariënberg - Almelo dat in de drukke uren tweemaal per uur per richting wordt aangedaan. Vroeger had de spoorlijn Neede - Hellendoorn een station in Hellendoorn en een station Nijverdal-Zuid, maar die lijn is - voor personenvervoer - in 1935 gesloten. De provinciale weg 347 (N347) loopt rondom Hellendoorn, doordat er een kleine ring is aangelegd. Rijksweg 35 (N35) liep dwars door de Grotestraat in Nijverdal en veroorzaakte in de spits grote opstoppingen in het centrum. De gemeente werkte aan een oplossing voor de verkeersproblematiek in het Combiplan Rijksweg 35 en werkte hierbij aan de bouw van een tunnelvariant. De kruising van N347 en N35 veroorzaakte in de ochtend- en avondspits regelmatig file. De Salland-Twentetunnel werd op zaterdagmiddag 29 augustus 2015 feestelijk in gebruik genomen en werd voor één dag Leo ten Brinke-tunnel genoemd, naar degene die het tunnelplan ongeveer 40 jaar voordien had bedacht.
In Hellendoorn en Nijverdal zijn er busverbindingen aanwezig, namelijk buslijn 96 (Nijverdal - Rijssen) en drie buurtbussen: 513 (Nijverdal - Raalte), 594 (Nijverdal - Den Ham/Daarlerveen) en 597 (Nijverdal - Hellendoorn).
Politiek.
Hellendoorn is een overwegend christelijke gemeente, waarin bij de landelijke verkiezingen door veel inwoners op het CDA wordt gestemd. Bij de verkiezingen in 2003 ontving het CDA hier 50,9%. In 2006 daalde dit percentage tot 48%. Bij de verkiezingen in 2010 kelderde het percentage tot onder de 32 procent. Bij de Tweede Kamerverkiezingen van 2012 waren Hellendoorn en het naburige Twenterand de enige twee gemeenten waarin het CDA nog de grootste partij werd, al kreeg de partij in Hellendoorn nog maar 23,1% van de stemmen. Bij de Tweede Kamerverkiezingen van november 2023 was het CDA gereduceerd tot 5,2% van de stemmen en werd Nieuw Sociaal Contract met 28,53% van de stemmen de grootste partij in de gemeente Hellendoorn.
Gemeenteraad.
De gemeenteraad van Hellendoorn bestaat uit 25 zetels. Hieronder staat de samenstelling van de gemeenteraad sinds 1998:
College van B &amp; W.
Sinds juni 2024 bestaat het college van B &amp; W uit de burgemeester en vier wethouders. In dit college nemen drie partijloze wethouders deel aan het college en één wethouder neemt deel vanuit de VVD. De twee partijloze wethouders 'van buiten de gemeente' zijn toegevoegd op basis van de profielschets van de gemeenteraad.
De vier wethouders zijn:
Annemarie Dubbink (partijloos)
Egbert Nijenbanning (VVD)
Jan van den Bosch (partijloos)
Lia de Waard - Oudesluijs (partijloos)
Na de gemeenteraadsverkiezingen van 2022 bestond het college naast de wethouders Dubbink (Lokaal Hellendoorn) en Nijenbanning (VVD) ook uit wethouder Gea Oord (Lokaal Hellendoorn) en Peter Lage Venterink (Groenlinks). Wethouder Oord is door het toenmalige college in juli 2023 gedwongen om haar ambt te verlaten. Wethouder Dubbink en Oord zijn gelijktijdig met Matthijs Knobben en Gerrit Haselhorst uit Lokaal Hellendoorn gestapt en partijloos verder gegaan.
Monumenten.
In de gemeente zijn er een aantal rijksmonumenten, gemeentelijke monumenten, en oorlogsmonumenten, zie:
Kunst in de openbare ruimte.
In de gemeente zijn diverse beelden, sculpturen en objecten geplaatst in de openbare ruimte, zie: 
Partnergemeente.
 Ibbenbüren

</doc>
<doc id="20093" url="https://nl.wikipedia.org/wiki?curid=20093" title="Raalte (plaats)">
Raalte (plaats)

Raalte () (Nedersaksisch: "Raolte") is een plaats in de Nederlandse provincie Overijssel in het centrum van Salland. Het is de hoofdplaats van de gemeente Raalte.
Cultuur.
Monumenten.
In Raalte zijn er een aantal rijksmonumenten, gemeentelijke monumenten en oorlogsmonumenten, zie:
Feesten.
In Raalte zijn er jaarlijks twee grote feesten: Stöppelhaene en Ribs &amp; Blues. Stöppelhaene is een Oogstfeest dat al sinds 1951 in het laatste weekend (woensdag tot en met zondag) van augustus wordt gevierd. Hoogtepunt is het Oogstcorso op donderdag. Ribs &amp; Blues is een muziekfeest met onder andere bluesmuziek dat sinds '97 wordt gehouden in het pinksterweekend. Verder zijn er nog andere feesten in Raalte zoals het Salland festival (2014 was de laatste keer), Streetlive, Pedro Pico Pop (laatste editie vond plaats in 2018), Salland Natuur Fair, Carnaval, bierweekend en Leontien Ladies Ride.
Het jaar 2023 staat in het teken van het 900-jarig bestaan van Raalte. Meerdere weekenden wordt er aandacht geschonken aan dit jubileum door middel van activiteiten in de kunst-, cultuursector.
Verkeer en vervoer.
Raalte ligt op de kruising van wegen de N35 (Zwolle - Enschede) en de N348 (Arnhem - Hoogeveen). Ook ligt Raalte aan de N332 (Raalte - Lochem) en de N756 (Wijhe - Raalte). De sprinter van Keolis Nederland (Zwolle - Enschede) stopt tweemaal per uur per richting op zowel in Raalte als Heino. Naast de sprinter stopt er op werkdagen eenmaal per uur een intercity Zwolle - Enschede v.v. te Raalte. De intercity reed tot de zomer van 2018 tussen Raalte en Enschede, onderweg stopt deze trein op de stations van Raalte, Nijverdal, Almelo, Hengelo en Enschede. Ten tijde van de bediening door de NS was er sprake van exploitatie met dieseltreinen.
Vroeger was er een spoorlijn Deventer - Ommen met enkele haltes in deze gemeente. Er zijn verschillende busverbindingen naar Zwolle, Deventer en Lemelerveld-Dalfsen. Buurtbussen verzorgen vanaf treinstation Raalte de verbindingen naar o.a. Broekland en Wijhe, Heeten en Olst, Haarle en Nijverdal. Verder ligt Raalte langs het Overijssels Kanaal, maar dit kanaal is niet meer voor reguliere scheepvaart toegankelijk.

</doc>
<doc id="20094" url="https://nl.wikipedia.org/wiki?curid=20094" title="Cyrillisch">
Cyrillisch



</doc>
<doc id="20095" url="https://nl.wikipedia.org/wiki?curid=20095" title="Dalfsen (dorp)">
Dalfsen (dorp)

Dalfsen (; Nedersaksisch: "Dalsen" ) is een dorp in het Vechtdal in de Nederlandse provincie Overijssel (streek Salland). Het is de hoofdplaats van de gemeente Dalfsen. Per telt het dorp, samen met Hoonhorst, Oudleusen en Ankum, inwoners. Dalfsen zelf telt 9250 inwoners.
Geschiedenis.
De naam Dalfsen komt voor het eerst voor in officiële documenten uit het jaar 1231. Dalfsen is de enige grotere plaats aan de Overijsselse Vecht die nooit stadsrechten heeft gekregen. Dit houdt verband met de nabijheid van kasteel Rechteren. Dit kasteel staat ten opzichte van het dorp Dalfsen net aan de zuidzijde van de Vecht en is gebouwd in het jaar 1320. Het wordt al sinds de 15e eeuw bewoond door hetzelfde geslacht.
Archeologische vondsten.
Neolithisch grafveld.
Begin 2015 werd bij archeologisch onderzoek, voorafgaande aan de aanleg van de nieuwe woonwijk "Oosterdalfsen", een 3.000 jaar oude weg uit de Bronstijd en een groot grafveld uit het Neolithicum gevonden. Het grafveld heeft een omvang van 120 bij 20 meter en is mogelijk het grootste in Noordwest-Europa blootgelegde grafveld van de trechterbekercultuur, bekend als bouwers van de hunebedden. Er zijn ten minste 120 trechterbekers uit de graven tevoorschijn gekomen. In de nabijheid ervan werd uit dezelfde periode ook de plattegrond van een boerderij gevonden, en een centraal gelegen aardwerk waarvan een ovale greppel van 30 bij 4 meter resteerde.
Vroegmiddeleeuwse graven.
Daarnaast zijn er ook acht merovingische grafkuilen gevonden, die samen een grafveld vormen uit de vijfde of zesde eeuw. In een tweetal van deze vroegmiddeleeuwse graven is een grote rijkdom aan sieraden gevonden, waaronder gouden zwaarden.
Sport.
In de kern Dalfsen bevindt zich een ruim aanbod aan sport. Hieronder een overzicht van sportverenigingen.
Verkeer en vervoer.
Dalfsen ligt ten zuiden van de provinciale weg N340 (Zwolle - Ommen) en Nieuwleusen ligt aan de provinciale weg N377 (Hasselt - Coevorden). Op station Dalfsen aan de spoorlijn Zwolle - Emmen stopt in beide richtingen tweemaal per uur een trein. Het dorp Dalfsen is bereikbaar met de volgende buslijnen:
Bij een treinongeval bij Dalfsen op 23 februari 2016 kwam de machinist om het leven, en raakten twee mensen gewond.
Cultuur.
Monumenten.
In Dalfsen zijn er een aantal monumentale bouwwerken en gebouwen:
Media.
Kranten:
Online platforms:

</doc>
<doc id="20096" url="https://nl.wikipedia.org/wiki?curid=20096" title="Lijst van voetbalinterlands België - Nederland (mannen)">
Lijst van voetbalinterlands België - Nederland (mannen)

Deze lijst van voetbalinterlands is een overzicht van alle officiële voetbalwedstrijden tussen de nationale teams van België en Nederland. Deze regelmatig terugkerende wedstrijd wordt als een klassieker gezien in België en Nederland.
De landen hebben tot op heden 129 keer tegen elkaar gespeeld. Een interland tussen beide landen wordt ook wel de "Derby der Lage Landen" genoemd. De eerste keer dat de twee landen tegenover elkaar stonden was op 30 april 1905 in Antwerpen. Dit was tevens de eerste interland van het Nederlands elftal. De laatste derby tot nu toe vond plaats op 25 september 2022 in Amsterdam. Slechts twee wedstrijden tussen landen zijn vaker gespeeld, dit zijn Argentinië-Uruguay en Hongarije-Oostenrijk.
Samenvatting.
"Wedstrijden bepaald door strafschoppen worden, in lijn met de FIFA, als een gelijkspel gerekend."

</doc>
<doc id="20097" url="https://nl.wikipedia.org/wiki?curid=20097" title="Staphorst (dorp)">
Staphorst (dorp)

Staphorst (; Nedersaksisch: "Stappest", ook wel "Stappers") is een dorp in de Nederlandse provincie Overijssel, en de hoofdplaats van de gelijknamige gemeente. Staphorst is de op vier na grootste plaats van Noordwest-Overijssel (ook wel de Kop van Overijssel genoemd), na de plaatsen Kampen, Steenwijk, IJsselmuiden en Genemuiden.
Dorpskarakter.
Samen met Rouveen vormt Staphorst een typisch voorbeeld van lintbebouwing aan de Oude Rijksweg/Gemeenteweg. Opvallend aan Staphorst en Rouveen zijn de (fel)groene luiken in combinatie met (fel) blauwe raamdorpels, deuren met boven de voordeur vaak een zogenaamde levensboom en de klederdracht die vroeger van jong tot oud door mannen en vrouwen gedragen werd. Kinderen die permanent of alleen in de winter in klederdracht lopen, zijn al een zeldzaamheid. Ook volwassen mannen zie je er niet meer in lopen, op een paar bejaarde mannen na. Volwassen vrouwen die in klederdracht lopen zijn er nog wel redelijk veel. Sinds 1937 is in de Algemene Plaatselijke Verordening vastgelegd dat het verboden is "iemand op of aan de weg zonder diens toestemming te fotograferen". Vroeger (tot 1970) was het een traditie in Staphorst dat de kinderen een boerderij achter de boerderij van de ouders bouwden. Zo ontstond vaak een aantal boerderijen achter elkaar. Door ruimtegebrek wordt dit tegenwoordig nog maar weinig gedaan.
Tot in de jaren 40 van de 20e eeuw werd er gebruikgemaakt van het zogenaamde nachtvrij-luik. Hierdoor kon een jongen zich toegang verschaffen tot de woning en het bed van een meisje, om elkaar beter te leren kennen. Deze traditie was in de zeventiende eeuw wijdverbreid in Nederland, maar werd daarna steeds meer als zondig en onfatsoenlijk bestreden. Staphorst en Rouveen zijn de laatste plaatsen waar het nachtvrijen begin twintigste eeuw nog voorkwam.
In 1971 was Staphorst wereldnieuws vanwege een uitbraak van polio (kinderverlamming). Diverse inwoners wilden om godsdienstige redenen niet dat hun kinderen tegen dit virus werden ingeënt. Zij vonden inenten in strijd met de Goddelijke voorzienigheid. Hierdoor werden 39 personen (de meesten van hen waren kinderen) met deze ziekte besmet. Vijf van hen overleden, een aantal anderen raakten invalide. Heden ten dage ligt de situatie anders en zijn de meeste Staphorsters ingeënt. Omdat echter zo'n twintig procent nog altijd niet is ingeënt en vanwege het feit dat het gaat om een in één gemeente samenlevende groep, geldt deze plaats alsook vergelijkbare andere plaatsen in Nederland als - de enige Europese - risicogebieden voor de Wereldgezondheidsorganisatie.
In 2006 zijn enkele bewoners van Staphorst in conflict geweest met de postbezorging van de TPG/TNT. Deze wilde de post niet meer bezorgen aan boerderijen die gelegen waren achter andere boerderijen omdat er verschil van mening bestaat of de stegen tot de openbare weg behoren of niet. Wanneer deze wel tot de openbare weg behoren, moet de post bezorgd worden, maar ook: dan moet de gemeente Staphorst voor het onderhoud zorgen en in het andere geval de aanwonenden zelf.
Kerkelijkheid.
De gemeenschap van Staphorst staat bekend als een van de meest kerkelijke binnen Nederland en is gesloten van karakter. De zondagsrust wordt sterk in acht genomen en de kerkdiensten in de protestantse kerken worden druk bezocht. Staphorst heeft de grootste hersteld hervormde gemeente van Nederland. De dorpskerk van Staphorst, die door deze gemeente in gebruik is, heeft 2300 zitplaatsen en zit twee keer per zondag vol.
Op speciale dagen zoals biddag en dankdag zijn in Staphorst de meeste winkels en bedrijven gesloten. Het lijkt dan een normale zondag; de meeste kerkdiensten worden dan echter 's morgens en 's avonds gehouden. In het verleden was er in Staphorst weleens een volksgericht, waarbij bijvoorbeeld een paar dat overspel had gepleegd, in het openbaar werd gestraft. Dit is echter sinds 1961 niet meer voorgekomen. Een recent voorbeeld van de maatschappelijke doorwerking van de grote rechtzinnige kerkelijkheid betrof een archeologisch rapport dat in verband met een verplicht op te stellen archeologische waardenkaart van de gemeente begin 2010 werd uitgebracht en beroering veroorzaakte doordat het rapport repte van 'zandruggen van miljoenen jaren geleden', hetgeen op bezwaren stuitte bij gemeentelijke politici van orthodox-christelijken huize. De plaatselijke ChristenUnie en SGP vroegen het rapport aan te passen door er ook in te vermelden dat een aanzienlijk deel van de bevolking meent dat op grond van de Bijbel de aarde van veel jongere datum is, hetgeen zo gebeurde.
Op 30 oktober 2007 won een aantal inwoners van Staphorst als 'de Staphorsters' "De Nationale Bijbeltest 2007". De deelnemer met de hoogste individuele score (9,5) kwam ook uit deze groep.
Er is geen katholieke kerk in Staphorst. Ook wordt het van oorsprong katholieke feest van Sinterklaas niet publiekelijk gevierd. Dit kwam in 2012 in het nieuws omdat de gemeente geen intocht van de Sint in de gemeente wilde bekostigen vanwege bezuinigingen. Vóór 1994 is er zelfs nooit een publiekelijke Sinterklaasviering gehouden.
Monumenten.
Een deel van Staphorst is een beschermd dorpsgezicht. Verder zijn er in het dorp bijna 190 rijksmonumenten en een aantal oorlogsmonumenten, zie:
Aan de Gemeenteweg dicht bij Halfweg staat de molen De Leijen, eveneens een rijksmonument.
Toerisme.
Een langzamerhand groter wordende bron van inkomsten is het toerisme, vooral in de zomermaanden. Daarvoor worden er -sinds jaren- in de maanden juli en augustus, op drie achtereenvolgende woensdagen, de Staphorstdagen gehouden. Tijdens deze dagen zijn er onder meer demonstraties van oude ambachten; in en om "Museum Staphorst" zijn er klederdrachtshows.
De "Stien Eelsingh Stichting" heeft op 12 maart 2009, in het bijzijn van de dochter van Stien Eelsingh, Margreet Frankot, de aquarel "Kindervreugde" aan de gemeente Staphorst overhandigd en daarbij de wens geuit dat er ooit een "Stien Eelsinghmuseum" in Staphorst gerealiseerd kan worden. Deze aquarel was in 2008 uit een nalatenschap in Zuid-Nederland tevoorschijn gekomen.
Gemeentehuis.
Het huidige gemeentehuis dateert uit de jaren 1981-1982 en is door twee plaatselijke aannemers gezamenlijk gebouwd. Op 9 juni 1982 werd het door prins Claus officieel geopend. In 2003 werd het nodig het gemeentehuis te verbouwen en uit te breiden. Deze verbouwing begon in de herfst van 2003 en werd in het voorjaar van 2004 voltooid. Er is een etage bovenop gekomen, maar toch werd het dorpse karakter zo veel mogelijk behouden. Er werd goed gekeken naar de huizen in de omgeving om het gebouw volgens de normen van de welstandscommissie te laten passen in de omgeving. In het gemeentehuis zijn de deuren naar de trouwzaal gemaakt van diverse panelen, uitgevoerd in houtsnijwerk.
Verkeer en vervoer.
De autosnelweg A28 loopt langs Staphorst (afrit 23). Per bus is Staphorst te bereiken met lijn 40 (Zwolle - Meppel) van EBS (schoolbussen niet meegeteld). Op zondag rijdt deze buslijn niet. Ook gaat er een spoorlijn door het dorp, maar het Staphorster station is in 1935 opgeheven. In de ontwerp-structuurvisie van maart 2013 geeft de gemeente aan dat er op de historische stationslocatie weer een nieuw station komt.
Economie.
Er zijn diverse winkels in Staphorst. Daarnaast heeft het dorp twee bedrijventerreinen, De Baarge en De Esch, samen ongeveer 100 hectare groot. De Baarge ligt parallel aan de spoorlijn Zwolle-Meppel en De Esch aan de A28. Even buiten de bebouwde kom van Staphorst staan drie windmolens in windpark Spoorwind.

</doc>
<doc id="20099" url="https://nl.wikipedia.org/wiki?curid=20099" title="Boekenweekessay">
Boekenweekessay

Het boekenweekessay wordt elk jaar door een andere auteur geschreven naar het thema van de boekenweek. Sinds 1987 wordt dit essay gepubliceerd door de Stichting Collectieve Propaganda van het Nederlandse Boek en is tijdens de boekenweek in het voorjaar voor een gering bedrag verkrijgbaar in deelnemende boekhandels (niet te verwarren met het gratis boekenweekgeschenk of het kinderboekenweekgeschenk van het najaar). In 2024 werd geen essay uitgegeven maar als thema-uitgave een poëziebundel.

</doc>
<doc id="20100" url="https://nl.wikipedia.org/wiki?curid=20100" title="Pacal de Grote van Palenque">
Pacal de Grote van Palenque



</doc>
<doc id="20101" url="https://nl.wikipedia.org/wiki?curid=20101" title="Steenwijkerland">
Steenwijkerland

Steenwijkerland (; Nedersaksisch: "Steenwiekerlaand" of "Stienwiekerlaand") is een gemeente in de Kop van Overijssel in de Nederlandse provincie Overijssel. De gemeente telt inwoners (, bron: CBS) en heeft een oppervlakte van 322 km².
Geografie.
De gemeente grenst in het noorden aan de Friese gemeenten De Friese Meren en Weststellingwerf, in het noordoosten en oosten aan de Drentse gemeenten Westerveld en Meppel, in het zuiden aan de Overijsselse gemeenten Staphorst en Zwartewaterland en in het westen aan de Flevolandse gemeente Noordoostpolder.
Kernen.
In de gemeente Steenwijkerland liggen de volgende kernen:
Overige officiële kernen:
Geschiedenis.
De gemeente is op 1 januari 2001 ontstaan en omvatte de per die datum opgeheven gemeenten Brederwiede, Steenwijk en IJsselham. Aanvankelijk was de naam van de nieuwe gemeente ook Steenwijk, maar op 1 januari 2003 werd de gemeente hernoemd tot Steenwijkerland. De gemeente komt grotendeels overeen met het historische Land van Vollenhove, naast Twente en Salland de derde landstreek van Overijssel.
Ecologie.
In de gemeente ligt het Nationaal Park Weerribben-Wieden. Het is een laagveengebied van ca 10.000 ha dat zijn vorm kreeg door de intensieve vervening. Hierdoor is een afwisselend geheel ontstaan van open water in de vorm van de Wieden en smalle legakkers, petgaten en vele vaarten die vroeger belangrijke verkeersaders vormden. De landbouwgronden werden gebruikt voor rietteelt en extensieve veeteelt. De verschillende stadia van verlanding zijn aanwezig en zorgen voor een gevarieerd geheel van biotopen. Het kenmerkende laagveengebied is als toeristisch gebied in trek en wordt intensief gebruikt voor recreatie, waarbij het zwaartepunt ligt op de varende recreatie. Ook de dorpen Giethoorn en Dwarsgracht worden gekenmerkt door de vele vaarten, waarover het transport in het verleden en in het geheel, en in de 21e eeuw nog deels, per punter plaatsvindt.
In de polders buiten het nationaal park zijn intensievere vormen van landbouw te vinden.
Politiek.
College van burgemeester en wethouders:
Gemeentesecretaris:
Burgemeester en wethouders en de gemeentesecretaris zetelen in het gemeentehuis in Steenwijk.
Economie.
De gemeente Steenwijkerland heeft na de eeuwwisseling een sterke economische groei gekend. Belangrijke redenen voor deze groei zijn de gunstige ligging van de gemeente en de goede bereikbaarheid via weg en spoor. De gemeente wordt bediend door de A32, N331, N333, N334 en in mindere mate de N351. Vanaf het intercitystation Steenwijk kan men elk halfuur een intercity nemen naar Heerenveen, Leeuwarden en Zwolle. De treinen naar Zwolle rijden eenmaal per uur door naar Amersfoort, Utrecht en Rotterdam en eenmaal per uur naar Lelystad, Amsterdam, Schiphol en Den Haag. Ook rijden er elk halfuur sprinters naar Leeuwarden en Zwolle om plaatsen te bedienen die niet door de intercity's bediend worden.
Cultuur.
De streektaal in een groot deel van de gemeente (ten noorden van de lijn Blokzijl-Wanneperveen) is Stellingwerfs, een Nedersaksisch dialect dat ook in twee aangrenzende gebieden - de Friese Stellingwerven en het grootste deel van het Drentse Westerveld - gesproken wordt. De dialecten in het overige deel van de gemeente vallen onder het Sallands.
Monumenten.
In de gemeente zijn er een aantal rijksmonumenten, gemeentelijke monumenten, en oorlogsmonumenten, zie:
Kunst in de openbare ruimte.
In de gemeente zijn diverse beelden, sculpturen en objecten geplaatst in de openbare ruimte, zie:

</doc>
<doc id="20102" url="https://nl.wikipedia.org/wiki?curid=20102" title="Bouwkundige Begrippen">
Bouwkundige Begrippen



</doc>
<doc id="20104" url="https://nl.wikipedia.org/wiki?curid=20104" title="Wierden">
Wierden

Wierden () is een gemeente en dorp in de streek Twente in de Nederlandse provincie Overijssel. Op woonden er mensen (bron: CBS) op een oppervlakte van 95,24 km². De gemeente Wierden maakt deel uit van de Regio Twente.
Wierden is een forenzendorp bij Almelo en ligt tussen het Twentekanaal en het natuurgebied het Wierdense Veld. Wierden zelf is 250 hectare groot.
Geschiedenis.
Het dorp Wierden was omstreeks 1400 een pleisterplaats aan de grote heirwegen van Deventer en Zwolle naar Duitsland. Een grote waterplas van "een uur gaans" scheidde Wierden van Almelo. De verbinding had tot omstreeks 1405 plaats per schuit. In 1405 werd een dijk aangelegd. Op de dijk werd een nieuwe kerk gebouwd die zich toen buiten de dorpskern bevond. Deze Sint-Janskerk (Wierden) was gewijd aan twee heiligen, Sint Johannes en Sint Johannes de Doper. De kerk van voor 1405, die noordelijker stond op de plek achter het tegenwoordige wevershuisje, werd afgebroken. Daar stond ook de Oude Wheme of Oude Pastorie. De naastgelegen oude Pastoorskamp, of ook Domineeskamp werd later gebruikt als begraafplaats. Dit is de huidige begraafplaats aan de Appelhofstraat. De oude weg naar de oude bisschopsstad Ommen en naar de hanzestad Zwolle liep langs de oude kerk, langs de oude wheme naar het Wedervoort. Aan de brink van Wierden in het oude centrum bevond zich 'Het Jak'. Hierin werd het rundvee samengedreven als het van de gezamenlijke es kwam. Wierden hoorde tot 1811 onder het gericht Kedingen en was een van de zogenaamde " Rijssense kwartieren ". In 1811 werd Wierden de hoofdplaats van de gelijknamige gemeente.
Marke Wierden.
De marke Wierden bestond uit drie kernen. Ten zuiden van de dorpskern bevond zich de kern 'De Huurne' met overwegend grote boerenerven. Ten noorden van de kern Wierden bevond zich het Loo, met ook hier grote boerenerven. Dan de kern Wierden zelf, wat voor de 16e eeuw niet echt een kern te noemen was. Het dorp Wierden was niet meer dan een paar boerderijen rondom de nieuw gebouwde kerk aan de dijk, met als belangrijkste de Hof te Wierden. In het midden van de 17e eeuw werd door de verkoop van het markerichterschap van de marke Hoge Hexel deze marke aan Wierden toegevoegd en werd Wierden samen met Hoge Hexel een dubbele marke. De grens tussen de twee marken loopt richting oosten net onder het gebied De Barkel door naar de Lage Es en de Wierdense Weuste, en in westelijke richting naar de Eversberg in de voormalige marke Notter.
Archeologie.
Op het Loo in Wierden zijn restanten van vroeg-neolithische nederzettingen gevonden, grondsporen van langwerpige huizen. Grafheuvels lagen in het Wierdense Loo en Hoge Hexel. Een aantal is aan het eind van de 20e eeuw door onkunde vernietigd. Op de hoek Hexelseweg / Bruinehoopsweg is een mooie grafheuvel uit de bronstijd bewaard gebleven. Een reconstructie van een grafheuvel met daaronder een steenkist (laat-neolithisch) is op landgoed De Barkel te zien. Op het Loo zijn verder vroegmiddeleeuwse woningen aangetroffen.
De naam Wierden.
De naam 'Wierden' wordt wel in verband gebracht met de ligging van een grote waterplas tussen Wierden en Almelo. Het zou te maken hebben met een kunstmatige hoogte ter bescherming tegen het water, zoals terpen, hillen, warden, wierden. Volgens velen lijkt deze afleiding niet waarschijnlijk, aangezien deze terpen of wierden hoofdzakelijk in het noorden van Nederland voorkomen. Het is zeker dat de naam Wierden is afgeleid van Wederden. Wederden zou kunnen betekenen "bevloeide strook grasland langs een rivier". In het Overijssels schattingsregister treffen we als omschrijving aan: Wederdem (1323), Wederden (1334), Weerden (1450), Wederden (1456), Wedderen (1531), Wijrden (1551) en Wierden in 1670. De naam Wederden treffen we ook al aan op schrift, dat dateert uit het eind van de dertiende eeuw. In een lijst van leengoederen van de Herrschaft Steinfurt uit 1280 wordt gezegd dat "Ecbertus de Almelo miles tenet jure homagii duas domos in Wederden er duas domos in Elsne". Ten slotte komt "Widerden" voor op een oude kaart van Abraham Ortelius uit 1570 (zie rechtsonder). Op deze kaart wordt dit Widerden aan de Regge getekend, ongeveer waar nu Nijverdal ligt.
De grond tussen de dorpen Enter en Wierden stond, zo vertelt de geschiedenis, in de Middeleeuwen driekwart van het jaar onder water. Tussen Wierden en Rijssen lag heide evenals verder naar het noorden tot aan het dorp Hellendoorn.
Tol te Wierden.
In 1405 werd een overeenkomst gesloten tussen de heer van Almelo en de bisschop Fredrik van Blankenheim, heer van Overijssel. Deze leidde ertoe dat dwars door het moeras tussen Wierden en Almelo een dijk en daarmee een verbinding over het land, werd aangelegd. Om gebruik te kunnen maken van deze verbindingsweg moest men tol betalen. De tolboom stond ter hoogte van het "Schottenhuis", een voormalige Wierdense herberg, die ongeveer op de plek stond van het tegenwoordige Hotel De Zwaan. Vandaar is "De Tolmennekes" gekozen als naam voor de plaatselijke carnavalsvereniging. 
Voordat men de tolboompalen mocht passeren, moest men eerst het nodige tolgeld betalen. (In 1749 was dat "van een beslagen wagen" twee stuyvers, twee doyten, van een yder persoon, die daar in sit één stuyver enz.) Het vroegere tolbordje hangt nu in Huize Almelo. De vroegere tolboompalen kunnen gezien worden als een poort en in dit verband wordt door velen uitgelegd dat Wierden daarom "De Poort van Twente" is.
Geografie.
De gemeente Wierden ligt in het westen van Twente en grenst aan de gemeenten Hellendoorn in het noorden, Twenterand in het noordoosten, de stad Almelo in het oosten, Hof van Twente in het zuiden en Rijssen-Holten in het westen. Wierden omvat 9.435 hectare grond en bestaat naast het dorp Wierden ( inwoners) uit het dorp Enter ( inwoners) en de buurtschappen Hoge Hexel ( inwoners), Notter ( inwoners), Zuna ( inwoners), Rectum (400 inwoners) en IJpelo (300 inwoners).
Wierden kent de volgende woonwijken:
Industrie- en bedrijventerreinen:
Bestuur.
De gemeenteraad van Wierden bestaat uit 19 zetels. Hieronder de behaalde zetels per partij bij de gemeenteraadsverkiezingen sinds 1994:
(1) Is een samenwerking van PvdA, GroenLinks en D66, tot 2021 "Platform Progressief Wierden" geheten.(2) In 1994 en 1998 werd de CU vertegenwoordigd door de RPF, een van haar voorgangers.
College van burgemeester en wethouders.
Het college van B en W bestaat uit:
Burgemeester:
Wethouders:
Gemeentesecretaris:
Kunst en cultuur.
Wierden kent een aantal jaarlijks terugkerende evenementen, zoals de Sint-Maartensmarkt, (in het verleden in november, thans laatste maandag van oktober), en de Wiezo (juni/juli).
Zomers zijn er de regionaal bekende "Wiezofeesten" (Wierdense Zomerfeesten). Dit zijn avonden waarop veel kooplui hun waar in het centrum van het dorp te koop aanbieden. Tevens vindt dan ook de traditionele wiezoloop plaats. Een hardloopwedstrijd door het centrum van Wierden met een deelnemersveld van jong tot oud. Sinds enkele jaren is de Wiezoloop een zelfstandig evenement geworden, los van de Wiezo, en wordt ca. 1 maand eerder gehouden hetzelfde jaar.
Wierden heeft diverse culturele gezelschappen: een toneelgroep, verschillende koren, muziekverenigingen, artistieke werkgroepen en een creatief centrum. Regelmatig vindt er een concert of toneeluitvoering plaats. De Culturele Raad verzorgt verschillende lezingen, kindervoorstellingen en concerten. De Stichting Historische Kring Wederden verzamelt diverse archieven van de gemeente Wierden.
Monumenten.
In de gemeente is er een aantal rijksmonumenten, gemeentelijke monumenten en oorlogsmonumenten, zie:
Voorzieningen.
Onderwijs.
Voortgezet onderwijs.
Sinds 2008 is te Wierden een school voor voortgezet Onderwijs op evangelische basis gevestigd van de stichting De Passie.
Sport.
Het dorp Wierden kent diverse sportverenigingen, waaronder de basketbalvereniging SVZW, de handbalvereniging KEDINGEN, volleybalvereniging WVC Volley en de voetbalverenigingen SVZW Wierden en Juventa '12, de korfbalvereniging Blauw-Zwart, de skeeler- en schaatsvereniging WIJC, tennisvereniging Beukersweide en eredivisietriathlonvereniging TV Argo. Het dorp Wierden kent ook een plaatselijke visvereniging genaamd: Hengelsport vereniging "Ons Genoegen" Wierden.
Gezondheidszorg.
In Wierden zijn huisartsen, fysiotherapie, kraam- en thuishulp, bejaardenzorg en apotheek aanwezig.
Begraafplaatsen.
Het dorp telt drie begraafplaatsen waarvan er twee inmiddels vol of niet meer in gebruik zijn. De nieuwe gemeentelijke begraafplaats is gesitueerd aan de Vriezenveenseweg te Wierden en is geschikt voor standaard- en crematiegraven.
Verkeer en vervoer.
Wierden ligt aan de Rijksweg 35 tussen Zwolle en Enschede. Het station van Wierden wordt zowel door de sprinter Zwolle - Enschede als de sprinter Apeldoorn - Almelo (- Enschede) tweemaal per uur aangedaan.
Tevens werd Wierden bediend door buslijn 91 van Syntus van Almelo via Wierden, Rijssen, Enter en Goor naar Holten. Sinds 2014 is dit veranderd naar lijn 80. Sindsdien rijdt de lijn niet van/tot Almelo, maar van/tot Hardenberg. Vanaf dienstregeling 2018 bedient lijn 95 (Borculo - Goor - Rijssen - Wierden - Almelo) de vijf bushaltes in Wierden. Sinds dienstregeling 2024 verzorgt Arriva het busvervoer in Wierden en omgeving.

</doc>
<doc id="20105" url="https://nl.wikipedia.org/wiki?curid=20105" title="Technische Universiteit Delft">
Technische Universiteit Delft

De Technische Universiteit Delft, meestal afgekort tot TU Delft, is een Nederlandse technische universiteit in de stad Delft.
Geschiedenis.
De universiteit is voortgekomen uit de "Koninklijke Akademie ter opleiding van burgerlijke ingenieurs zoo voor 's lands dienst als voor de nijverheid en van kweekelingen voor den handel", die op 8 januari 1842 werd gesticht, met steun van koning Willem II. De eerste directeur en grondlegger was Antoine Lipkens. Kort na de oprichting kreeg de academie haar eerste huisvesting aan de Oude Delft 95.
Het technisch onderwijs in Nederland werd op 2 mei 1863 wettelijk gereglementeerd en in de sfeer van het middelbaar onderwijs gebracht. Bij Koninklijk Besluit werd het jaar daarop, op 20 juni 1864 de Koninklijke Akademie opgeheven, en werd Delft aangewezen als plaats voor de vestiging van de Polytechnische School te Delft.
Met de wet van 22 mei 1905 deed de naam "Technische Hoogeschool van Delft" zijn intrede. Het academisch niveau van de opleiding werd daarmee erkend en de Hoogeschool kreeg de status van universiteit. Het promotierecht werd daarmee ook ingevoerd. Het aantal studenten in die tijd lag rond de 450.
In november 1940 braken op de hogeschool, evenals in Leiden, stakingen uit als een reactie op het verbod aan Joodse ambtenaren om les te geven, dus ook aan sommige hoogleraren. Dat leidde ertoe dat de Duitsers de hogeschool sloten. Dit waren de eerste stakingen tegen het Duitse bewind en de Jodenvervolging in Nederland. Na een staking eind november 1940 was de hogeschool door de bezetter gesloten. Op 15 april 1941 werd de hogeschool heropend onder streng Duits toezicht. Er was ook in de daaropvolgende oorlogsjaren sprake van fel verzet van Delftse studenten en docenten tijdens de Tweede Wereldoorlog.
Bij de wet van 7 juni 1956 kreeg de Hogeschool rechtspersoonlijkheid. Ten slotte werd wettelijk geregeld dat de naam "Technische Hogeschool Delft" per 1 september 1986 zou worden veranderd in "Technische Universiteit Delft", om verwarring te voorkomen met instellingen voor hoger beroepsonderwijs die zich hogeschool gingen noemen.
Kenmerken.
Beeldmerk.
Het beeldmerk van de TU Delft bevat een vlam boven de "T" van "TU Delft". Vlam en letter vormen samen een brandende toorts. Dit verwijst naar het vuur van Prometheus, een Griekse mythologische figuur die het vuur van de goden stal en het aan de mensen gaf. Prometheus leerde de mensheid om metaal te bewerken met behulp van het vuur. Om deze reden staat hij bekend als de allereerste leermeester in de techniek. Op het terrein van de TU Delft stond een bronzen beeld dat Prometheus voorstelde. In januari 2012 werd dit beeld gestolen, en in 2016 werd een nieuw beeld geplaatst.
Het beeldmerk werd in 1983 ontworpen door Gerard Schilder van ontwerpbureau 2D3D en in 2002 aangepast door René Hofman van Euro RSCG Bikker. De kleuren zijn blauw (Pantone Process Cyan) en zwart, de letters zijn in lettertype Univers gesteld.
Studenten.
Anno 2021 studeerden aan de oudste Nederlandse ingenieursopleiding ruim 27.000 vrouwen en mannen, waarvan ruim 23% afkomstig was uit andere landen dan Nederland.
De meerderheid van de studenten aan de Delftse universiteit is man, zij het dat naar verhouding meer vrouwen "minder technische" opleidingen volgen zoals bouwkunde, industrieel ontwerpen en technische bestuurskunde. Ook bij het wetenschappelijk personeel is het aantal vrouwen nog sterk in de minderheid. De eerste vrouwelijke hoogleraar aan de toenmalige Technische Hogeschool Delft was Toos Korvezee, zij gaf in de jaren dertig college. Diverse initiatieven zijn afgelopen decennia ontplooid om meer vrouwen naar de universiteit te lokken en de universiteit vrouwvriendelijker te maken. Zo waren er voor middelbare scholieren in de jaren negentig onder meer de "Thea studeert techniek"-dagen, later "Meiden studeren techniek" (MST)-dagen, waarbij aankomende studentes enthousiast gemaakt werden voor een technische studie aan de TU Delft. Ook bestond er intern een aparte emancipatiecommissie die gevraagd en ongevraagd advies kon geven over vrouwenzaken. In de praktijk werd deze commissie echter nauwelijks bij zaken betrokken. Rond 1998 werd het werk van de commissie gedecentraliseerd, wat er in de praktijk op neerkwam dat er geen officiële emancipatie-organen meer over waren. Ook de MST-dagen, die volgens het ministerie van Onderwijs landelijk geen succes bleken, werden verleden tijd.
Het studentenleven voor studenten aan de TU Delft is grotendeels georganiseerd in studie- en studentenverenigingen. De meerderheid van de Delftse studenten is lid van een dergelijke vereniging.
Erfgoed.
De TU Delft is vertegenwoordigd in de Stichting Academisch Erfgoed, een stichting die als doel heeft om universitaire collecties en cultuurschatten in stand te houden.
Universiteitsgebouwen.
De universiteit begon in 1842 als Koninklijke Akademie gevestigd aan de Oude Delft 95. Na de totstandkoming van de Polytechnische School werden de eerste onderwijsgebouwen opgericht. Deze bevonden zich aan de Westvest 9 en 7, achter het pand aan de Oude Delft. Aanvankelijk waren alle universiteitsgebouwen gesitueerd in de Delftse binnenstad. Pas eind 19e eeuw begon de ontwikkeling van de eerste gebouwen langs het Rijn-Schie kanaal, in de Wippolder. Tegelijkertijd vond er een ontwikkeling van gebouwen plaats in het oosten van de binnenstad tussen de Verwersdijk en Oostplantsoen.
In de tweede helft van de 20e eeuw veranderde dit en werden langzamerhand alle opleidingsgebouwen verplaatst naar een eigen "universiteitswijk" in Delft-Zuid, onder invloed van een campusgedachte. De visie over wat er met de oude universiteitsgebouwen moest gebeuren, was wisselend, afhankelijk van de "cultuurgevoeligheid" van de universiteitsbestuurders van het moment. Een van de laatste universiteitsgebouwen in de binnenstad was de universiteitsbibliotheek, die in 1997 vervangen werd door een nieuwe bibliotheek op de campus. Ook de oudere gebouwen nét buiten de campus worden afgestoten.
Het relatief nieuwe gebouw van de afdeling "Technische Materiaalwetenschappen", waarin ook het NIMR was gevestigd, werd in 2004 verkocht, om half 2006 op die locatie te kunnen beginnen met de nieuwbouw ten behoeve van de voormalige Technische Hogeschool Rijswijk, De Haagse Hogeschool. In 2007 werd begonnen om de TU-wijk autovrij te maken en de universiteitsgebouwen via loop- en fietspaden met elkaar te verbinden zoals gebruikelijk in een campus. De Mekelweg, die tot dan toe door de TU-wijk in Delft liep, maakte plaats voor het Mekelpark, een ontwerp van Mecanoo architecten onder leiding van oud-student en hoogleraar aan de TU Delft Francine Houben.
Aula.
De Aula van de TU Delft werd in 1966 in gebruik genomen. Het is een ontwerp van architectenbureau Van den Broek en Bakema, opgericht door twee alumni van de universiteit. Zij ontwierpen de aula in de stijl van het brutalisme. Onder het gebouw bevindt zich een kantine. Het gebouw herbergt verder collegezalen, een auditorium en kantoorruimten. Alle promoties aan de TU Delft vinden plaats in de senaatszaal in de aula.
Sinds 2009 is het gebouw geclassificeerd als Rijksmonument.
Bibliotheek.
De bibliotheek van de TU Delft is sinds 1997 in gebruik. Het kenmerkende schuine dak van het gebouw loopt met een hellingshoek van 13 graden van straatniveau tot het hoogste punt en is bedekt met gras dat dient als natuurlijk isolatie, maar ook toegankelijk is om op te zitten en te lopen. Het schuine dak had tussen de oplevering en 2009 last van aanhoudende lekkages. In dat jaar werd het dak volledig vervangen, inclusief de grasmat van 14.000 vierkante meter. Midden op het gras staat een beeldbepalende kegel van 41 meter hoog, bedoeld als symbool voor techniek. De bibliotheek heeft meer dan 600.000 boeken en biedt ruimte aan 1000 studieplekken.
Bouwkundegebouw.
Het gebouw van de faculteit Bouwkunde werd net als de aula ontworpen door Van den Broek en Bakema in de stijl van het functionalisme. Het werd in 1970 opgeleverd. Het gebouw herbergde diverse, uit kunst- en architectuurhistorisch oogpunt belangwekkende collecties. Een van deze collecties omvatte tweehonderd originele stoelen van ontwerpers als Rietveld, Prouvé, Gispen en Oud.
In de ochtend van 13 mei 2008 brak een grote brand uit in het gebouw. De brand breidde zich snel uit naar de hogere verdiepingen en via de noordelijke vleugel omlaag naar de begane grond. Als gevolg van de brand stortte vervolgens een deel van het gebouw in. Iedereen kon uit het gebouw geëvacueerd worden en er vielen geen slachtoffers. De collecties die zich op of boven de tweede verdieping bevonden, gingen verloren. Een meubelcollectie, de bibliotheek en prenten en kaarten, die zich op de eerste verdieping, de begane grond of in de kelder bevonden, konden wel worden gered. In de tentoonstellingsruimte op de begane grond stonden maquettes van architecten als Le Corbusier, Frank Lloyd Wright en Jean Prouvé klaar voor een expositie die daags na de brand geopend zou worden. Die konden ongedeerd naar buiten worden gebracht.
De TU had (nog) geen gebruiksvergunning voor het pand van Bouwkunde toen de brand uitbrak, maar mocht van de brandweer het gebouw wel gebruiken. Hoewel het gaat om een bestaand gebouw, waarvoor minder strenge regels gelden, waren er tal van aanpassingen uitgevoerd waarmee het gebouw aan moderne eisen was aangepast. De verlaagde plafonds, aangebracht tijdens de bouw, waren van brandbaar materiaal en zorgden voor de snelle verspreiding van het vuur. De gemeente mag, afhankelijk van het eigen beleid, in zo'n geval desondanks een gebruiksvergunning verstrekken. De regelgeving voor bestaande gebouwen is minder streng dan voor nieuwbouw. De regelgeving heeft immers vooral betrekking op de veiligheid van personen en de beperking van de uitbreiding van brand - en aangezien niemand gewond raakte of reëel in gevaar heeft verkeerd, bleek het gebouw (dus) aan de bedoeling van de regelgeving te voldoen.
Twee onderzoeken uitgevoerd in opdracht van de TU Delft concludeerden in 2009 dat de waarschijnlijkste verklaring voor het ontstaan van de brand een elektrische storing was. Deze storing was het gevolg van een lekkage nabij een koffieautomaat. Deze lekkage was eerder ontstaan toen een zwakke verbinding in een waterleiding het begaf.
Onderwijs en onderzoek.
Het aantal medewerkers van de TU Delft schommelde tussen 2000 en 2009 tussen de 4.000 en de 4.500. In 2021 telde de universiteit 431 promoties.
Faculteiten.
Onderwijs en onderzoek in verschillende richtingen vindt plaats binnen de verschillende faculteiten (aanvankelijk "afdelingen" genoemd). Sinds de oprichting van de universiteit nam het aantal faculteiten langzamerhand toe. Anno 1998 telde de universiteit zo'n 16 faculteiten. Door bezuinigingen en herstructurering werd er in de jaren daarop echter grondig gesnoeid in dit aantal. Anno 2013 heeft de TU Delft 8 faculteiten die in totaal 16 bachelor-opleidingen en 39 master-opleidingen aanbieden. Een overzicht van de faculteiten en hun bachelor-opleidingen is als volgt:
Academische samenwerkingen.
In 1996 is een samenwerking begonnen tussen het Imperial College in Londen, de Technische Universiteit in Helsinki, de Rheinisch-Westfälische Technische Hochschule in Aken en de TU Delft op het gebied van technische aardwetenschappen, waarin twee programma's werden aangeboden, een zogeheten EMC (grondstofwinning) en EMEC (grondstofverwerking). Inmiddels is deze master uitgegroeid tot de Federation of European Mineral Programs, waarin de volgende partijen participeren: Rheinisch-Westfälische Technische Hogeschool Aken, de Technische Universiteiten in Berlijn en Bergakademie Freiberg (Duitsland), Delft (Nederland), Helsinki (Finland), Košice (Slowakije), Wrocław (Polen), de Universiteit van Wrocław (Polen) en de Universiteit van Exeter (Verenigd Koninkrijk). Het Imperial College in Londen doet dus niet meer mee in deze federatie.
In september 2006 zijn de Eidgenössische Technische Hochschule, de Rheinisch-Westfälische Technische Hogeschool van Aken en de TU Delft begonnen met een gezamenlijke master toegepaste geofysica als spin-off van de gezamenlijke IDEA League. De deelnemers studeren daarbij achtereenvolgens in Delft, Zürich en Aken, waarna de student zelf de locatie kan bepalen waar hij zijn afstudeerproject verricht. Uniek is dat het om een volledig gezamenlijke opleiding gaat, met één examenreglement en één curriculum.
Onderzoeksinstituten.
Een aantal onderzoeksinstituten en laboratoria is verbonden aan de TU Delft.
Dream Teams.
Dream Teams, projecten van studenten die een plek hebben in de Dream Hall van de universiteit om daar aan hun project te werken, zijn:
Andere Delftse studentenprojecten zijn: Aero Delft, Delft Aerospace Rocket Engineering (DARE), Delft Solar Decathlon, Formula Student Delft (DUT Racing), Forze Hydrogen Electric Racing, Human Power Team, IGEM Delft, Nova Electric Racing, Rise, Silverwing, Brunel Solar Team en WASUB.
Rector magnificus, bestuur en medewerkers.
De Universiteit wordt bestuurd door het College van Bestuur (CvB) en gecontroleerd en geadviseerd door de ondernemingsraad en de studentenraad. Het bestuur wordt gevormd door:
Sinds de TU Delft in 1905 van Polytechnische School overging in de Technische Hogeschool, zijn er rectores magnifici aangesteld.
De TU Delft had in 2021 ruim 3.800 fte wetenschappelijk personeel in dienst, waarvan ruim 1.600 PhD’s.
Eredoctoraten.
In 1906 heeft de TU Delft het promotierecht verkregen. Dit betekent dat iemand door gespecialiseerd wetenschappelijk onderzoek bij de betrokken instelling een doctorsgraad mag verwerven. Daarnaast kunnen universiteiten eredoctoraten uitreiken aan personen op grond van bijzondere verdiensten. Het Delftse eredoctoraat is tussen 1906 en 2006 aan 100 mensen verleend. Enkele eminente namen zijn:

</doc>
<doc id="20106" url="https://nl.wikipedia.org/wiki?curid=20106" title="Tubbergen (dorp)">
Tubbergen (dorp)

Tubbergen () (Nedersaksisch: "Tubbe", "Tubbege", "Tubbig" en "Tubbarng'n" (vernederlandst)) is een plaats in het noorden van Twente, in de Nederlandse provincie Overijssel, en de hoofdplaats van de gelijknamige gemeente.
Naam.
Een gangbare verklaring voor de naam Tubbergen luidt dat dit betekent 'tussen de bergen', het is onduidelijk of dit klopt. De naam is in het verleden onder meer geschreven als Tubberg, Tuberghe en Ubbergen.
Verkeer en vervoer.
Openbaar vervoer.
Tubbergen is gelegen langs buslijn 64, die van Almelo via Geesteren naar Oldenzaal loopt. In Almelo en Oldenzaal geeft deze buslijn aansluiting op het spoorwegnet. Tevens is Tubbergen het begin- en eindpunt van lijn 65 via Weerselo naar Hengelo en de buurtbus naar Bruinehaar.
Cultuur.
Monumenten.
In Tubbergen zijn er een aantal rijksmonumenten en oorlogsmonumenten, zie:
Sport.
In het verleden genoot Tubbergen enige landelijke bekendheid doordat er elk jaar internationale motorraces op een stratencircuit gehouden werden: circuit Tubbergen. Het circuit liep in een ruwweg driehoekige vorm tussen de dorpen Tubbergen, Albergen en Fleringen. Deze races werden tot 1984 gehouden. Bekende Nederlandse coureurs die elk jaar hun opwachting maakten in Tubbergen waren Jack Middelburg, Wil Hartog en Boet van Dulmen. Later is de traditie min of meer opgepakt en wordt jaarlijks een historische motorrace gereden op het circuit in Tubbergen.
Het dorp bezit diverse sportclubs, waaronder voetbalvereniging "TVC '28", volleybalvereniging "Dynamo", tennisvereniging "de Acehof", waterpolovereniging "VKC '03", Judovereniging THAG en wielertoerclub "WTCT". Het eerste damesteam van de Tubbergse basketbalvereniging "Jolly Jumpers" (voormalig "Eurosped Twente BV" en "Perik Jumpers") speelt in de Eredivisie van Nederland. Veel van de kerkdorpen hebben elk hun eigen sportverenigingen. Het dorp beschikt over een Sporthal en Zwembad: Sportcentrum de Vlaskoel

</doc>
<doc id="20107" url="https://nl.wikipedia.org/wiki?curid=20107" title="Luik">
Luik



</doc>
<doc id="20109" url="https://nl.wikipedia.org/wiki?curid=20109" title="Baasrode">
Baasrode

Baasrode is een dorp in de Belgische provincie Oost-Vlaanderen en een deelgemeente van de stad Dendermonde, het was een zelfstandige gemeente tot aan de gemeentelijke herindeling van 1977. Het is een dorp met een nijverheid- en woonfunctie in de Scheldevallei in de Denderstreek. Naast het centrum liggen op het grondgebied ook het gehucht Vlassenbroek en het gehucht Nieuwen Briel op de grens met Buggenhout.
Geschiedenis.
Wanneer in 821 voor het eerst van Baceroth wordt gesproken, werd een domein bedoeld waar ook Sint-Amands en Mariekerke toe behoorden. Dankzij zijn gunstige ligging aan de Schelde wist Baasrode snel uit te groeien van een relatief onbelangrijk gehucht tot een bloeiend handelscentrum, waardoor het zich uiteindelijk de naam van het oorspronkelijke domein wist toe te eigenen. In de elfde eeuw verloor Baasrode het deelgebied Kuitelgem (den Briel) aan Buggenhout, alhoewel de kerkelijke bediening vanuit Baasrode bleef gebeuren. Inwoners van den Briel werden geboren in Brabant, maar begraven in Vlaanderen.
Hoewel Vlassenbroek oorspronkelijk niet tot Baasrode behoorde, werd deze parochie na verloop van tijd bestuurlijk met Baasrode verbonden. Verwoestende overstromingen fnuikten er de ontwikkeling van een dorpscentrum.
Baasrode ontpopte zich meer en meer tot een belangrijke los- en laadplaats aan de Schelde. Het hinterland van de haven strekte zich uit over de Denderstreek en West-Brabant tot en met Frans-Vlaanderen. De scheepvaart was hoofdzakelijk gericht op Antwerpen en Mechelen. Reeds in de veertiende eeuw vonden er stapelactiviteiten plaats, maar de haven zou vooral in de vijftiende eeuw uitgroeien tot een bloeiend handelscentrum, gelijklopend met de snelle ontwikkeling van wereldstad Antwerpen. Baasroodse schippers voerden met hun koggen en heuden toen op vrijwel alle havens van Vlaanderen en Brabant. Het inwonersaantal nam gevoelig toe en de dorpskom werd sterk uitgebreid en verfraaid, onder andere met dankzij de bouw van het Hof van Peene. Zelfs hertog Filips de Goede bracht in 1465 een bezoek aan het dorp. Ondertussen werd ook een rechtstreeks passagiersveer op Antwerpen ingesteld, dat later zou uitgroeien tot het belangrijkste van de Zuidelijke Nederlanden.
Tegen 1540 was een groot deel van de handel richting Antwerpen van de nabije stad Dendermonde verplaatst naar Baasrode en bleken grote aantallen poorters dezelfde stap te hebben gemaakt. De stad voelde zich economisch gekrenkt en diende met succes een klacht in. Ze verkreeg een eeuwigdurend privilege dat de handel in een groot aantal goederen in de stad centraliseerde. Een nieuwe klap volgde in 1561, wanneer het zeekanaal Brussel-Schelde werd geopend, waardoor zowat geheel West-Brabant (inclusief Brussel) uit het hinterland van de haven werd gelicht. Een aantal overstromingen en brandrampen – die naast de haven ook de scheepswerven en houtzagerijen in de as legden – deden de economische situatie geen goed. In 1567 kreeg de kerk te lijden van de beeldenstorm door een vloot protestantse vluchtelingen. De genadeklap kwam bij het krieken van de dag op 15 augustus 1579, wanneer de versterkte dorpskom tijdens de Slag om Baasrode werd veroverd en vernietigd, in een mislukte maar bijzonder bloedige poging door Spaanse troepen om rebellenleider Willem van Oranje te pakken te krijgen. Alle gebouwen, waaronder de kerk en het Hof van Peene, werden in brand gestoken. Het grootste deel van de bevolking wist deze woelige jaren niet te overleven of was weggetrokken. In 1590 woonden slechts 47 gezinnen meer in de gemeente.
In de eerste helft van de zeventiende eeuw kwam de haven opnieuw tot grote bloei. De handel draaide op volle toeren en vooral de passagiersvaart op Antwerpen beleefde met een vloot van zes zwaarbewapende konvooischepen hoogdagen. Het inwonersaantal nam met rasse schreden toe en verschillende scheepswerven specialiseerden zich in de productie van binnenschepen. Deze nieuwe bloeiperiode werd vanaf het midden van de zeventiende eeuw beknot door een resem oorlogen die zorgden voor de ineenstorting van handel en scheepvaart. Tegen het einde van de eeuw was de goederenhandel slechts een schim van weleer en niet veel later werd ook het eeuwenoude passagiersveer op Antwerpen afgeschaft. De economische motor van de gemeente werd voortaan gevormd door de talrijke scheepswerven, die aan een groot deel van de bevolking arbeid verschaften. In 1777 werd de scheepswerf Van Praet opgericht. Al snel werd Baasrode een van de belangrijkste scheepbouwcentra van de Zuidelijke Nederlanden. Eerst lag de nadruk op binnenschepen voor Schelde- en Dendervaart, maar gaandeweg werden ook kustvaarders en haringvissersboten vervaardigd. Rond 1780 volgde de eerste driemaster, een fregat.
Tijdens de Franse en Hollandse periode werd de Schelde opengesteld en konden de Baasroodse schippers opnieuw onbelemmerd het ruime sop kiezen. Dankzij de vele contacten met Nederland werden de kiemen gelegd van een aanzienlijke handel in paling en mosselen, wat ertoe zou leiden dat Baasrode omstreeks 1900 maar liefst 14 palingbotters bezat. De scheepswerven leverden zowel binnenschepen als koopvaardijschepen af en Baasrode werd een van de weinige binnenhavens met een zeegaande handelsvloot. De onafhankelijkheid van België vormde aanvankelijk een gevoelige klap voor de Baasroodse handel, maar al snel herpakte de gemeente zich. Zeer veel inwoners richtten zich op een carrière als binnenschipper. Tot de jaren 1860 werden nog talrijke grote koopvaardijschepen gebouwd en hersteld op de scheepswerven, waarna men zich opnieuw specialiseerde in kleinere houten binnenschepen. Vanaf de jaren 1890 werd met succes overgeschakeld op metaalbouw. Vanaf het einde van de negentiende eeuw werd Baasrode op korte tijd herschapen in een industriële gemeente. Als keerzijde van de medaille geraakte de Schelde zodanig vervuild, dat de vishandel tegen ca. 1920 quasi volledig ten onder ging.
De komende decennia bleef Baasrode in het teken staan van een bloeiende industrie, scheepsbouw en binnenscheepvaart. Vanaf de jaren 1980 kwam een plotse ommekeer, waarbij de meeste fabrieken over de kop gingen of kwamen leeg te staan. In 1986 sloot de laatste scheepswerf. Gepaard aan de afgenomen werkgelegenheid daalde het bevolkingsaantal dramatisch. Sindsdien is Baasrode een ingeslapen industriedorp.
Naamgeving.
Baasrode is een dorpje met een dubbele naamgeving. Zowel het 'officiële' Baasrode als varianten op de nog steeds geldende dialectvorm Bostroë waren doorheen de geschiedenis courant. Al in de veertiende eeuw werd er gesproken van "Bastroe" en nog later van "Baestroey".
Tot en met de zeventiende eeuw werden ook Mariekerke en Sint-Amands begrepen onder de noemer Baasrode. Om een onderscheid te maken tussen de verschillende lokaliteiten werden daarom de patroonheiligen toegevoegd; "Baasrode-Sint-Ursmarus, Baasrode-Sint-Amandus" en "Baasrode-Sinte-Maria".
Een andere naamgeving die men eveneens tot en met de zeventiende eeuw kon terugvinden, was "Nederbaasrode" (Mariekerke en Sint-Amands) en "Opbaasrode" (Baasrode en Vlassenbroek).
Etymologisch gezien dient ‘Baasrode’ in twee Germaanse deelwoorden te worden opgesplitst. Voor "baas" is de betekenis onzeker, maar het woord "rode" verwijst zonder twijfel naar een gerooide plaats binnen bebost gebied.
Natuur en landschap.
Baasrode ligt aan de Schelde en een belangrijk natuurgebied is de Vlassenbroekse polder.
Economie.
De scheepsbouw was belangrijk voor Baasrode, en mede als uitvloeisel daarvan ontstond in 1910 een kabelfabriek, de "Cablerie Van Praet-Dansaert". In 1929 werd een "zagerij met elektrieke motors" opgericht. In 1897 startte de "Société Anonyme Usines Vermylen", een stijfsel- en glucosefabriek die tot grote afmetingen uitgroeide. Dan werd in 1894 de "Usine Saint-Antoine" opgericht, die plantaardige oliën en vetten voor de bereiding van zeep en voedingsmiddelen, en ook margarine produceerde. Deze grote fabriek ging na de Eerste Wereldoorlog verder als "Raffineries de Congo Belge". In de jaren '50 van de 20e eeuw kwam het bedrijf in bezit van Lever Brothers, onderdeel van Unilever. Een deel hiervan werd in 1986 verkocht aan Nestlé en deze stopte de productie hier in 1999.
Tussen Baarsrode en Dendermonde werd in de 20e eeuw een groot bedrijventerrein ingericht.
Sport.
Baasrode heeft twee kaatsverenigingen, waarvan één, VA Baasrode, op het hoogste niveau speelt. Ook heeft Baasrode een basketbalclub (Panters Baasrode). Voetbalclub KFC Baasrode is aangesloten bij de KBVB. Sedert 1985 is er ook een krachtbalclub actief, 't Botterken Baasrode.
Verkeer en vervoer.
Van oudsher is er in Baasrode een veerdienst over de Schelde, die de gemeente met het dorp Kastel in Moerzeke verbindt. Daar vertrok een tramdienst naar Burcht en Linkeroever.
Baasrode had op zijn grondgebied het spoorwegstation Baasrode-Noord, op de spoorlijn Dendermonde-Puurs. De lijn werd in 1980 opgeheven. Er is ook langs spoorlijn 53 nog het station Baasrode-Zuid.
De N17 Dendermonde-Willebroek loopt door de gemeente.
Nabijgelegen kernen.
Vlassenbroek, Dendermonde, Buggenhout, Sint-Amands, Kastel (veer)

</doc>
<doc id="20110" url="https://nl.wikipedia.org/wiki?curid=20110" title="Twenterand">
Twenterand

Twenterand () (Nedersaksisch: "Tweanteraand") is een gemeente in Twente en Salland, in de Nederlandse provincie Overijssel. 
Op 1 januari 2001 fuseerden de gemeenten Den Ham en Vriezenveen tot een nieuwe gemeente Vriezenveen. Deze gemeente wijzigde op 1 juni 2002 haar naam in Twenterand. Op woonden er in de gemeente mensen (bron: CBS) op een oppervlakte van 108,17 km². De gemeente Twenterand maakt deel uit van de Regio Twente.
Aangrenzende gemeenten.
Topografie.
Topografische gemeentekaart van Twenterand, september 2022
Kernen.
In de gemeente Twenterand liggen de volgende woonkernen:
Overige officiële kernen:
Buurtschappen (onofficiële kernen): Linde (435), Magele (1045), Meer (500, incl. Hallerhoek en Noord-Meer).
De Engbertsdijksvenen.
De gemeente Twenterand heeft binnen haar gemeentegrenzen een uniek natuurgebied genaamd Engbertsdijksvenen, het bevindt zich ten oosten van de plaats Westerhaar-Vriezenveensewijk.
Het is een uniek hoogveengebied van ca. 1000 hectare dat een Europees beschermde status heeft, Natura 2000 genaamd.
Tussen 1880 en 1950 is het gebied eerst op kleine schaal verveend door grondeigenaren om te voorzien in de eigen behoefte aan brandstof, het veen werd namelijk gebruikt als product om o.a. kachels op te laten branden. Later is het gebied op grote schaal verveend en per schip afgevoerd via Vriezenveenschewijk (met –sche), het latere Westerhaar-Vriezenveensewijk, om het veen te gebruiken als brandstof in de steden en fabrieken. Nog veel later werd het gebruikt als grondverbetering, ook wel potgrond genoemd.
Door deze vervening heeft het gebied Engbertsdijksvenen grotendeels haar unieke karakter gekregen. Het is een van de weinige plaatsen in Nederland waar nog actief hoogveen te vinden is. Het beheer is in handen van Staatsbosbeheer.
Stolpersteine.
Op 24 maart 2014 is op initiatief van de Lionsclub Twenterand via notariskantoor Endendijk Koene de "Stichting Stolpersteine Twenterand" opgericht. Op 6 december 2016 zijn in Vriezenveen voor de huizen aan het Westeinde en Den Ham aan de Daarleseweg in totaal negen gedenkstenen gelegd.
Monumenten.
In de gemeente zijn er een aantal rijksmonumenten, gemeentelijke monumenten, en oorlogsmonumenten, zie:
Verkeer en vervoer.
Door de gemeente Twenterand loopt de autoweg N36 (Almelo - Hardenberg) en het Overijssels Kanaal (Almelo - De Haandrik). Binnen de gemeente stopt de stoptrein Hardenberg - Almelo van Arriva op de stations Vriezenveen, Daarlerveen en Vroomshoop. De belangrijkste buslijnen zijn lijn 80 (Westerhaar - Hardenberg) en lijn 81 (Almelo - Ommen), die op elkaar aansluiten op het busstation in Westerhaar. De lijnen worden gereden door Arriva.
Politiek.
Gemeenteraad.
De gemeenteraad in Twenterand bestaat uit 23 zetels. Hieronder de behaalde zetels per partij bij de gemeenteraadsverkiezingen sinds de herindelingsverkiezingen van 2000.
1. De herindelingsverkiezing werd op 29 november 2000 gehouden in de samen te voegen gemeenten Den Ham en Vriezenveen.2. In 2018 besluiten PvdA en GroenLinks als één lijst mee te doen aan de verkiezingen.3. In de eerste helft van 2005 wordt de GemeenschapsPartij opgeheven, als opvolger werd Lokaal Twenterand opgericht.4. Lokaal Liberaal Twenterand was een fusie van Lokaal Twenterand en de lokale VVD. In 2009 werd besloten als VVD mee te doen aan de gemeenteraadsverkiezingen van 2010.
College van burgemeester en wethouders.
Het college van B&amp;W steunt op de samenwerking van het Gemeentebelangen Twenterand (GBT) en ChristenUnie (CU).
Collegeleden zijn:
Burgemeester: Hans Broekhuizen (CDA) (sinds 18 september 2020)
Wethouders:
Partnergemeente.
De partnergemeente van Twenterand is de Russische gemeente Lomonosov waar Sint-Petersburg zo'n 40 kilometer van verwijderd ligt.
Ondernemersverenigingen.
De gemeente Twenterand beschikt over verschillende ondernemersverenigingen. Gevestigd en verdeeld over de verschillende dorpen.

</doc>
<doc id="20111" url="https://nl.wikipedia.org/wiki?curid=20111" title="Nordhorn">
Nordhorn

Nordhorn (Nederlands: "Noordhoorn", Nedersaksisch: "Nothoorn") is een Duitse stad en gemeente in de Landkreis Grafschaft Bentheim in de deelstaat Nedersaksen, vlak bij de Nederlandse grens bij Denekamp. Nordhorn telt inwoners. De gemeente is de Kreisstadt van het Grafschaft Bentheim.
Geografie.
De stad ligt in het zuidwesten van Nedersaksen en grenst direct aan de Nederlandse gemeente Dinkelland. Dwars door de stad stroomt de Vecht (Duits: "Vechte"). De rivier splitst zich in de stad in twee armen en omsluit een voormalig eiland, "Vechte-Insel", waarop zich een deel van het stadscentrum bevindt.
Stadsdelen.
Nordhorn is ingedeeld in 17 stadsdelen c.q. stadsdistricten, te weten Altendorf**, Bakelde**, Bimolten (incl. Hohenkörben)*, Blanke**, Blumensiedlung**, Bookholt*, Brandlecht*, Bussmaate**, Frensdorf**, Frenswegen**, Hesepe*, Hestrup*, Klausheide*, Neuberlin**, Stadtflur** en Streng**. De met een * gemerkte plaatsen zijn een eigen "Gemarkung" (voormalige gemeente). De met ** gemerkte plaatsen en wijken zijn stadswijken van de "Gemarkung" "Nordhorn-Stadtgebiet". De hier beschreven indeling heeft geen officieel karakter.
Door gemeentelijke herindelingen is de oppervlakte van de gemeente toegenomen tot circa 14.960 hectare.
Infrastructuur.
Hoewel de stad beschikt over een goed ontwikkeld wegennet van meer dan 500 km, blijkt dat het populairste vervoermiddel in Nordhorn de fiets (Nedersaksisch: "Fietse") is. De voorliefde voor de fiets heeft geleid tot een uitgestrekt fietspadennetwerk waar met paddenstoelen de diverse richtingen worden bewegwijzerd. Tevens rijdt er een speciale 'Fietsenbus', een reguliere bus met daarachter een aanhanger voor fietsen.
Station Nordhorn ligt aan de in 2019 voor reizigersvervoer heropende Bentheimer Eisenbahn, een spoorlijn tussen Bad Bentheim, Nordhorn, Neuenhaus en het Nederlandse Coevorden. Voor personentreinen wordt een verlenging van Neuenhaus naar Coevorden voorzien. Anno 2021 is de heropening nog niet geheel zeker. Deze spoorlijn is belangrijk voor het goederentransport tussen het Graafschap Bentheim en Nederland. Naast het station Nordhorn, dat ten zuidwesten van het centrum staat, is er aan deze lijn een station in de zuidwaarts gelegen buitenwijk "Blanke". De dichtstbijzijnde andere stations zijn te vinden in Lingen en Bad Bentheim.
Bussen rijden vanaf het busstation "ZOB" in het stadscentrum, dat ten noordoosten van de stadskern en de Vecht ligt, en dus ook een kilometer ten noordoosten van het treinstation. Nordhorn heeft enige streekbuslijnen, o.a. naar Lingen en Bad Bentheim, en twee stadsbuslijnen, die op werkdagen van 06.00-20.00, alsmede op zaterdag- en zondagmiddag ieder uur rijden. Van Nordhorn naar Denekamp v.v. rijdt van maandag t/m vrijdag overdag 8 x per dag een buurtbus. Daarnaast rijden er op dagen, dat er op de scholen les wordt gegeven, in de ochtendspits en in de namiddag diverse scholierenbuslijnen.
De stad ligt in de nabijheid van twee autosnelwegen, de A30 (dichtstbijzijnde afrit: nummer 3 Nordhorn/ Bad Bentheim, kruising met de B403) en de A31 (dichtstbijzijnde afrit: nummer 29 Ochtrup-Nord, kruising met de B403). Verder is Nordhorn via twee "Bundesstraßen", de B403 en de B213, op het landelijke wegennet aangesloten. Te Nordhorn lopen deze beide wegen enige kilometers over een gemeenschappelijk, ongelijkvloers traject.
Nordhorn ligt op het knooppunt van drie kanalen, het Süd-Nordkanaal, het Kanaal Almelo-Nordhorn en het Eems-Vechtkanaal. Door een initiatief van de vereniging "Grafship", is in 2005 het Eems-Vechtkanaal weer vrijgegeven voor de scheepvaart. De maximum scheepslengte bedraagt 12 meter. De vrijgave van de beide andere kanalen moet nog plaatsvinden. Aan het oosteinde van het Kanaal Almelo-Nordhorn is een oud, onder monumentenzorg staand binnenhaventje, de "Nino-Klukkerthafen", in 2006 weer vrijgegeven voor scheepvaart door kleine vrachtschepen.
Nordhorn beschikt over een klein eigen vliegveld, Nordhorn-Lingen, in het stadsdeel Klausheide. Het is vooral bedoeld voor zweefvlieg- en andere sport- en hobbyvliegtuigjes en voor helikopters.
Militaire infrastructuur.
Bij Nordhorn ligt, ten oosten van de stad, het 2.193 hectare grote oefenterrein "Luft-/Bodenschießplatz Nordhorn", voorheen genaamd: "Nordhorn Range" nabij het dorpje Klausheide. Hier oefenen piloten in het afwerpen van bommen. Na de Tweede Wereldoorlog werd deze oefenplaats in gebruik genomen door de Royal Air Force, die het beheer later heeft overgedragen aan de Duitse Bundeswehr.
Al sinds ca. 1950 wordt er regelmatig gedemonstreerd tegen de geluidsoverlast en gevaren die het oefenterrein met zich meebrengt. In de zomer van 1971 bezetten omwonenden de oefenplaats korte tijd. Eind 2011 is besloten dat sluiting (nog) niet mogelijk is.
De laatste jaren zijn er regelmatig Duitse Tornado's te vinden. In 2011 is de eurofighter ef2000 voor het eerst op de Range gesignaleerd, maar deze heeft nog geen bom- of schietoefeningen verricht.
Economie.
Handel, ambacht en landbouw waren tot halverwege de 19e eeuw de belangrijkste economische pijlers van de regio. De scheepvaart op de Vecht, het Eems-Vechtkanaal, het Kanaal Almelo-Nordhorn, het Süd-Nord kanaal en het Coevorden-Piccardiekanaal, maar ook het vervoer met paarden, waren de belangrijkste transportmiddelen. Zo is de Bentheimer zandsteen die gebruikt is voor het Paleis op de Dam in Amsterdam via de haven van Nordhorn over de Vecht verscheept. Vanaf 1839 kwam de textielindustrie in Nordhorn op toen Willem Stroink uit Enschede de eerste mechanische weverij opende in de plaats. In de daarop volgende jaren ontwikkelde Nordhorn zich tot een belangrijk textielcentrum.
Van de drie grootste textielbedrijven uit die tijd - "Nino", "Povel" en "Rawe" - bestaat er thans geen enkele meer. Het NINO- gebouwencomplex huisvest sedert de renovatie en bodemsanering van de omliggende terreinen o.a. een callcenter en andere kantoren, woningen, een museum en een groot zgn. "Wirtschafts-Kompetenzzentrum". Dit in het Nederlandse taalgebied onbekende begrip wordt als denktank en centrum voor geavanceerde praktijkopleidingen binnen diverse disciplines op het gebied van economie en management omschreven. Op de 18 ha grote locatie van de Povel-fabriek ontstond tussen 1987 en 2007 aan de Vecht direct ten zuiden van het centrum een nieuwe woonwijk, "Povel-Wasserstadt". Eén van de weinige niet gesloopte voormalige Rawe-gebouwen is als bedrijfsverzamelgebouw ingericht.
Sinds de achteruitgang van de textielindustrie zijn er enkele nieuwe bedrijven naar Nordhorn gekomen, maar het verlies aan arbeidsplaatsen kon hier niet geheel door worden goedgemaakt.
In de gemeente Nordhorn is een aantal grote winkelcentra gevestigd, waaronder de aan de zuidoostrand van de binnenstad gesitueerde "Vechte Arkaden", waardoor de plaats twee maal zoveel winkeloppervlakte per inwoner heeft als het gemiddelde in Duitsland. In april 2007 werd een groot winkelcentrum geopend aan de noordrand van de binnenstad, nabij de voormalige textielfabriek "Rawe" ("Rawe-Ring-Centre", met grote bouwmarkt).
Binnen de dienstensector moeten o.a. het Euregio-ziekenhuis (505 bedden) van de stad en de in landgoed Klausheide gevestigde zorginstelling voor meervoudig gehandicapten worden genoemd.
Geschiedenis.
Zie ook: Frenswegen; Klausheide (Nordhorn).
Vroegste periode.
De plek waar Nordhorn gesitueerd is, is bewoond vanaf de laatste ijstijd. Er zijn hiervan archeologische vondsten gedaan in Frensdorf, Bookholt, Altendorf, Hesepe en Bakelde.
Vanaf 12 v.Chr. tot 10 n.Chr. ondernamen de Romeinse veldheren Drusus, Tiberius, Germanicus en Varus in totaal 13 veldtochten naar het gebied waar toen nog vrije Germanen woonden. Deze tochten werden ondernomen vanuit het legerkamp bij Xanten. Vermoedelijk gebruikten de Romeinen de Vechtoever en zandpaden langs de moerasgebieden als heerbanen. Deze wegen werden later belangrijke handelsroutes die bijvoorbeeld Brussel, Deventer, Bremen en Hamburg verbonden.
Tegen het einde van de 4e eeuw, met het begin van de Volksverhuizing, drongen de Saksen naar het westen op. Zij verdreven de Tubanten verder westwaarts naar Twente. Na de verovering van het leefgebied van de Saksen door Karel de Grote ontstond de eerste grenslijn tussen de Franken en de Saksen als een binnengrens. Deze grens verschoof na de Nederlandse Opstand vanaf de Gelderse IJssel oostwaarts naar de grens tussen het Oversticht en het Graafschap Bentheim en vormt sedertdien de grens met Nederland.
De eerste vermelding van Nordhorn dateert uit 900; in een register van het klooster "Werden an der Ruhr" wordt de plaats vermeld als "Northhornon".
Rond het jaar 1180 verwierven de graven van Bentheim het gouwrecht over Nordhorn. Zij bouwden een burcht op een eiland in de Vecht. Op deze plaats lag ook het dorpje Nordhorn, waaraan in 1379 stadsrechten werden verleend door graaf Bernard I. Tot 1912 waren restanten van de in de 16e eeuw in eigendom van Klooster Frenswegen geraakte burcht aanwezig. In de vroege 18e eeuw werd al een deel van de burcht gesloopt om voor een kerkje plaats te maken. In 1888 was de slotgracht gedempt. De laatste resten van "Burg Nordhorn" zijn rond 1912 gesloopt om plaats te maken voor de St. Augustinuskerk.
Nordhorn ontwikkelde zich in de middeleeuwen tot een handelsplaats aan de Vecht. Deze rivier was voor kleine vrachtschepen benedenstrooms van Schüttorf bevaarbaar. De bekende Bentheimer Zandsteen werd te Nordhorn op grotere schepen overgeslagen; de kade, waar dit gebeurde, droeg de naam "Steinmaate". Vanaf het eind van de 14e eeuw was Nordhorn een stadje, dat doorsneden werd door korte grachten, aftakkingen van de Vecht. Met het gehele graafschap Bentheim, werd Nordhorn bij de Reformatie in 1517 reeds evangelisch-luthers, en vervolgens in 1588 calvinistisch. Vanaf 1578 hadden de rooms-katholieken op een eiland in de Vecht, dat tot Klooster Frenswegen behoorde, wel een toevluchtsoord in de stad. Evenals de omliggende gebieden in het Graafschap Bentheim, had Nordhorn in de 16e en 17e eeuw te lijden van oorlogshandelingen, plundertochten door bendes soldaten, pestepidemieën en hongersnoden. Zo was de stad in de Tachtigjarige Oorlog enkele malen legerplaats van Spaanse troepen, op doortocht naar het Graafschap Lingen.
Algemene geschiedenis 1648-1933.
Vanuit o.a. Nordhorn viel bisschop Bernhard van Galen de Nederlanden aan tijdens de Eerste Münsterse Oorlog (1665-1667).
De stad verarmde steeds meer. Ook de Vecht begon geleidelijk te verzanden, hetgeen de scheepvaart steeds meer bemoeilijkte. Veel inwoners van Nordhorn waren in arren moede een boerderijtje buiten de stad begonnen en werden zo zgn. "Ackerbürger". In de eerste helft van de 19e eeuw was er in het straatarme Nordhorn veel huisnijverheid in de textielproductie, wat een karig inkomen opleverde. Veel Nordhorners emigreerden in deze periode naar o.a. Amerika.
Een korte opleving deed zich voor rond 1806. Engeland had tegen de landen, die onder controle van Napoleon Bonaparte stonden, een economische boycot, het Continentaal stelsel, afgekondigd. Deze maatregel werd op grote schaal ontdoken door smokkelhandel met vooral Nederland, die vergemakkelijkt werd door de toen nog moeilijke toegankelijkheid van de grensstreek. Rondom Nordhorn lagen veel ontoegankelijke heide- en veengebieden, waar smokkelaars, die de juiste paden kenden, betrekkelijk vrij spel hadden.
De handel in Nordhorn was traditioneel op het westen gericht, maar werd in één klap stilgelegd als gevolg van de herindeling van Europa door het Congres van Wenen in 1814 en 1815. Het Graafschap Bentheim, en dus ook Nordhorn, kwam onder het Koninkrijk Hannover te vallen. De staatsgrens met Nederland in het westen en Koninkrijk Pruisen in het zuiden werd namelijk tevens douanegrens. In 1866 werd het gebied rond Nordhorn ook Pruisisch, en in 1871 deel van het Duitse Keizerrijk.
Industriële geschiedenis vanaf de 19e eeuw.
In 1839 werd de industrialisatie van Nordhorn ter hand genomen na de oprichting van de eerste textielfabriek door Willem Stroink uit Enschede. In de fabriek werd katoen verwerkt. Andere fabrieken werden in 1864 door Jan van Delden en in 1851 door Josef Povel en Hermann Kistemaker geopend. Later werd er door Ernst Firnhaber, een apotheker en chemicus, de eerste kininefabriek van Duitsland opgericht. Diverse industriële ondernemers richtten hierna ook textielfabrieken op, waarvan de meeste reeds tijdens de economische crises van de jaren 1930 verdwenen of werden overgenomen.
De drie grootste spelers op deze markt, de ondernemers "Ludwig Povel", "Bernhard Rawe", "Bernhard Niehues en Friedrich Dütting" bleken in de concurrentiestrijd de sterksten. Alle drie de concerns, die niet alleen door hun grote bedrijfsgebouwen blijvende invloed op het stadsbeeld uitoefenden, lieten ook voor hun personeel wijken met arbeiderswoningen bouwen. Zo is de wijk "Blanke" ten zuiden van het centrum ontstaan uit een arbeiderswijk voor personeel van de "Povel"-fabriek.
De industrialisatie van de plaats had tot gevolg dat de bevolking groeide van 2.540 (in 1903) tot 18.104 inwoners in 1930. Op het hoogtepunt van de textielindustrie woonden er 50.000 inwoners in de stad.
In de jaren 90 van de 19e eeuw werd Nordhorn aangesloten op een net van kunstmatige waterwegen. Via de Eems, het Dortmund-Eemskanaal en het Eems-Vechtkanaal werd steenkool uit het Ruhrgebied naar het textielcentrum getransporteerd. Met het Kanaal Almelo-Nordhorn verkreeg men aansluiting op het Nederlandse netwerk van kanalen. Met de aanleg van het Süd-Nordkanaal werd de turfwinning bediend. Tegenwoordig hebben deze kanalen hun betekenis voor de beroepsvaart grotendeels verloren, maar worden ze veelvuldig gebruikt door de pleziervaart. De gemeente beoogt, in de jaren 2020-2030 meer faciliteiten voor de pleziervaart op de kanalen te creëren.
De Bentheimer Eisenbahn bracht Nordhorn in 1896 de aansluiting op het internationale spoorwegnet. Tijdens de economische crisis uit de jaren 20 vestigden vele werkzoekenden zich in Nordhorn. Tot 1939 steeg de bevolking tot 23.457, waarvan slechts 1/3 als natuurlijke toename (door geboorte) kan worden gezien. Dit leverde de plaats de bijnaam "Klein Amerika" op.
Algemene geschiedenis vanaf 1933.
Ook het Derde Rijk liet zijn sporen in Nordhorn na. De kleine joodse gemeente werd afgevoerd naar de vernietigingskampen. De synagoge werd vernietigd, waaraan nu een monument herinnert in de straat waar de synagoge stond. De oude handelswegen werden door de Duitse Wehrmacht gebruikt om vanuit Nordhorn op 10 mei 1940 Nederland binnen te vallen. Op 2 april 1945 kwam voor Nordhorn een einde aan de Tweede Wereldoorlog, toen de stad door de geallieerden vrijwel zonder slag of stoot werd bezet. Door slimme diplomatie wist men te voorkomen, dat de geallieerden de textielfabrieken van de stad zouden ontmantelen en zo Nordhorn grotendeels werkloos zouden maken.
Na de oorlog werden vele "Heimatvertriebene" (vluchtelingen) uit Oost-Pruisen, West-Pruisen en Silezië opgenomen in Nordhorn, met name in de nieuwe wijk "Blanke" ten zuiden van het centrum. De stad groeide hierdoor spoedig naar meer dan 40.000 inwoners.
De stad was in de regio vanaf 1975 tot in de verre omtrek befaamd om haar ijshockeyhal. Deze bleek in 2015 niet meer aan geldende veiligheidsvoorschriften te voldoen en werd daarop voor enige tijd gesloten, maar na reparatie van de ammoniak-koelinstallatie heropend. In 2019 werd het gebouw wegens bouwvalligheid (het dak dreigt in te storten) dichtgespijkerd, in afwachting van afbraak of renovatie.
Vanaf juli 2019 kunnen reizigers vanaf Station Nordhorn weer de trein nemen (zie boven: Infrastructuur). Met zijn 53.500 inwoners was Nordhorn tot 2019 na Herten de tweede grote Duitse stad zonder een spoorverbinding voor personenverkeer.
Demografie.
De meest recente gegevens met betrekking tot het bevolkingscijfer, uitgesplitst per "Gemarkung", dateren van 31 december 2013.
Daaruit blijkt, dat de gemeente toen 53.403 inwoners had, van wie in het eigenlijke stadsgebied 49.394.
Van de andere zes "Gemarkungen" bedroeg het aantal inwoners:
Voor de bevolkingsontwikkeling is elke peildatum 31 december van het betreffende jaar
Totaal aantal inwoners in 2020: 55.136, onder wie 1.426 Nederlanders. Bron: website gemeente.
Volgens deze zelfde bron was in 2020 circa 22,5 % van de inwoners van Nordhorn evangelisch-gereformeerd, 15,9 % evangelisch-luthers, 25,6 % rooms-katholiek en 36,0 % lid van een andere geloofsgemeenschap, dan wel atheïst.
Geboren te Nordhorn.
De stad bracht diverse vrouwen voort die het in de volleybalsport tot het Duitse nationale team hebben gebracht.
Niet te verwarren met.
Een stadsdeel van de stad Gütersloh, ten noorden van het centrum van die plaats, heet ook Nordhorn.

</doc>
<doc id="20112" url="https://nl.wikipedia.org/wiki?curid=20112" title="Hans Teeuwen">
Hans Teeuwen

Hans Eduard Marie Teeuwen (Budel, 3 maart 1967) is een Nederlands cabaretier, musicus, acteur en filmmaker.
Teeuwen maakte vanaf de jaren negentig furore met zijn grove, absurde humor. In het begin van zijn carrière trad hij op als duo met Roland Smeenk, met wie hij in 1991 cabaretfestival Cameretten won. Smeenk verongelukte een jaar later, waarna Teeuwen doorging als soloartiest. Zijn eerste programma "Hard en Zielig" ging in 1994 in première en met zijn vernieuwende cabaretstijl werd Teeuwen vervolgens in korte tijd enorm populair bij een breed publiek.
Na vijf theatershows stopte Teeuwen in 2005 enige tijd als cabaretier. Hij legde zich toe op het maken van films; hij regisseerde er twee en schreef mee aan twee scripts voor Theo van Gogh. Verder manifesteerde hij zich als zanger door met twee muziekprogramma's te toeren en drie studioalbums uit te brengen: "Hans Teeuwen zingt" (2007), "How It Aches" (2010) en "Popstukken" (2015).
In 2007 blies Teeuwen zijn loopbaan als cabaretier nieuw leven in door Engelstalige shows te spelen in Groot-Brittannië. Dit deed hij tot en met 2010. Het jaar erna keerde hij terug in de Nederlandse theaters met "Spiksplinter".
Als acteur speelde Teeuwen, die de Academie voor Drama volgde, aan het begin van zijn carrière rollen in enkele toneelstukken en een televisiefilm. Later had hij onder meer een hoofdrol in de films "Jezus is een Palestijn" (1999) en "Gewoon Hans" (2009). Ook was hij gastacteur in sketches van de tv-serie "Jiskefet".
Biografie.
Hans Teeuwen groeide op in het Brabantse Budel in een katholiek gezin; zijn moeder zong in een kerkkoor. Nadat hij de mavo had afgerond hing hij een tijd blowend rond in en om Weert. In 1988 werd Teeuwen aangenomen op de Academie voor Drama in Eindhoven. Teeuwen:
Teeuwen raakte op de school bevriend met collega-cabaretier Theo Maassen, leerde zijn Brabantse accent kwijt te raken en dat hij "stil moet staan op het podium en het publiek dien[t] aan te kijken", maar kreeg van docenten vooral het advies om het in de praktijk te gaan proberen. Zodoende brak hij de opleiding in 1991 voortijdig af.
Datzelfde jaar kreeg hij landelijke bekendheid door samen met Roland Smeenk het prestigieuze cabaretfestival Cameretten te winnen met de show "Heist". Een jaar na deze prijs, en voordat deze show als avondvullend programma kon gaan toeren, kregen zij een auto-ongeluk waarbij Smeenk om het leven kwam. Teeuwen ging verder als soloartiest.
Hans Teeuwen maakte zijn debuut als soloartiest in 1994 met de show "Hard en Zielig". Zijn stijl is controversieel en wordt vaak gekwalificeerd als absurdistisch. In zijn cabaretvoorstellingen spelen de thema's seks en geweld belangrijke rollen. Verscheidene malen werden gangbare theaterconventies in de voorstellingen door Teeuwens spel doorbroken.
In september 2005 vertelde Teeuwen aan "de Volkskrant" te stoppen met het geven van cabaretvoorstellingen. De shows matten hem zo af dat hij "gewoon even klaar" was met cabaret: "Ik heb tien jaar cabaret gedaan, vijf programma's gemaakt, er is veel gelachen, ik heb veel applaus gekregen, maar als ik eraan terugdenk, is het eerste dat me te binnen schiet toch die ongelofelijke vermoeidheid." Verder zei hij: "Een cabaretprogramma moet je toch minstens honderd keer spelen. Daar ben je dus anderhalf jaar zoet mee." Zo'n lange tournee zag hij zichzelf de komende tijd niet meer maken, ook al omdat zijn voorstellingen veel energie vergen.
Teeuwen zei zich vanaf dan te willen toeleggen op het regisseren van films. In 2005 presenteerde hij zijn eerste film, de lolamoviola "Masterclass", een half geïmproviseerde productie met onder meer Peer Mascini en Pierre Bokma, waarin de acteurswereld op de hak wordt genomen. In 2006 regisseerde en schreef hij met Eddy Terstall de kortfilm "De reorganisatie van de afdeling Herhuisvesting, Franeker".
In 2006 keerde hij terug in de theaters. Niet als cabaretier, maar als zanger. De show kreeg de titel "Hans Teeuwen zingt liedjes die door anderen al veel eerder, veel vaker en veel beter zijn gezongen".
Teeuwen staat bekend als voorvechter van vrijheid van meningsuiting. Op donderdag 30 augustus 2007 was Teeuwen te gast bij het eenmalige NPS-programma "Bimbo's en Boerka's". Naar aanleiding van zijn toespraak bij de onthulling van het monument "De Schreeuw", werd hij aan de tand gevoeld door de Meiden van Halal, omdat hij hen daarin met een zelfgeschreven liedje op de hak had genomen. ("Nee, ik mag niet kwetsen, mijn excuses en ik zal, voor straf me laten pijpen door de Meiden van Halal.") Dit ontaardde in een discussie over religie en (de grenzen van) vrijheid van meningsuiting. Het interview werd in januari 2008, samen met "De Grote Donorshow" van BNN, in een VARA-programma uitgeroepen tot TV-moment van het Jaar 2007.
In 2007 gaf hij zijn eerste Engelstalige optreden in het Verenigd Koninkrijk. Optredens begin 2008 in het Londense Soho Theatre werden met enthousiasme ontvangen. Hij heeft zijn Engelse shows gespeeld tot en met 2010. In 2011 kwam Hans Teeuwen terug in Nederland met een nieuwe cabaretvoorstelling. Begin april dat jaar ging zijn nieuwe show "Spiksplinter" in première in Koninklijk Theater Carré in Amsterdam.
Teeuwen was in 2013 te gast in het VPRO-televisieprogramma "Zomergasten", gepresenteerd door Wilfried de Jong. Hij verklaarde dat hij aan zelfcensuur doet vanwege het gevaar dat hij vindt uitgaan van de islam. Teeuwen zei het in grote lijnen eens te zijn met islamcriticus Pat Condell, van wie hij een fragment laat zien waarin deze zich in felle bewoordingen uitliet over het islamitische geloof. Teeuwen vertelde dat hij Condells woorden nooit zou durven zeggen op het toneel. De moord op zijn vriend Theo van Gogh heeft daaraan bijgedragen, zei Teeuwen.
Naar aanleiding van de aanslag op Charlie Hebdo in januari 2015 plaatste Teeuwen diezelfde maand een zestal video's op het internet. Hierin leverde hij op satirische wijze een bijdrage aan de discussie rondom moslimextremisme. In augustus van dat jaar brachten Teeuwen en zijn begeleidingsband The Painkillers het album "Popstukken" uit. Na de jazzplaten "Hans Teeuwen zingt" en "How It Aches" is "Popstukken" het eerste Nederlandstalige muziekalbum dat Teeuwen maakte. Er verschenen videoclips voor de nummers 'Doe het nou', 'Poppendokter Bob' en 'Niets meer herinneren'. Teeuwens in 2013 geboren dochtertje is te zien op de albumhoes.
Privé.
Teeuwen had ten tijde van de productie van "Jezus is een Palestijn" (1999) een relatie met zijn tegenspeelster Kim van Kooten. Deze was al vóór de opnames ontstaan.
Hij heeft hierna twee relaties gehad met eveneens een actrice, namelijk met Tara Elders en met Nova van Dijk.
Hij werd in september 2013 vader van een dochter.
Soloprogramma's.
"Hard en Zielig" (1994–1995).
De tournee van zijn eerste soloshow "Hard en Zielig", vond plaats in 1994. Begonnen in het clubcircuit, stond de cabaretier aan het einde van de reeks voorstellingen voor grote zalen te spelen.
Kenmerkend voor het programma waren de abrupte overgangen tussen de verschillende sketches, de fascinatie met de thema's seks en geweld en de afwezigheid van 'de actualiteit' en 'engagement'. De meeste personages die Teeuwen erin neerzette zijn eenzame mislukkelingen, zich onderscheidend door hun tics en vreemde wereldvisie.
"Hard en Zielig" sloeg vooral aan bij tieners en twintigers van die tijd. Favoriet waren onder andere de fabel over de vos, de raaf en de vogelverschrikker, 'Kiekerjan' en Teeuwens eigen 'Bijbelverhaal'.
Teeuwen zei zelf over zijn succes:
"Met een Breierdeck" (1995–1997).
Na het debuut volgde snel de tweede show "Met een Breierdeck", een verzameling schetsen van een breed emotioneel spectrum, uiteenlopend van speelse sciencefiction tot orgastisch geweld. Teeuwen brak een lans met 'Bertje &amp; Henk', een improvisatie waarin hij twee vrijwilligsters uit het publiek laat figureren in een soort poppenkast. Geen cabaretier had het tot dan toe aangedurfd om het publiek in die mate bij de show te betrekken. Ook vermeldenswaardig zijn 'Kruik' en 'Nostradamus'. Over 'Kruik' zou Teeuwen later zeggen dat het een van zijn beste sketches is.
De speellijst van "Met een Breierdeck" werd niet voltooid. Teeuwen had te kampen met oververmoeidheid en moest het laatste deel van de tournee afzeggen. Enkele jaren van bezinning volgden. Zijn hoofdrol in de film "Jezus is een Palestijn" was de eerste keer dat Teeuwen in aanraking kwam met het maken van een film. Een samenwerkingsproject met Pieter Bouwman, getiteld "De Mannen van de Radio", verscheen op cd. Het is een selectie uit de reeks geïmproviseerde, absurdistische dialogen, opgenomen voor het radioprogramma "De Avonden" van 1995 tot en met 1997. De meeste van de overige afleveringen staan sinds januari 2017 op de website van de VPRO.
"Trui" (1999–2000).
Na "Breierdeck" had Teeuwen een derde show gepland staan, maar door gebrek aan inspiratie werd deze uitgesteld. Er kwamen geruchten dat Teeuwen in een psychiatrische kliniek was opgenomen of zelfmoord had gepleegd, maar dit bleek niet te kloppen.
In 2000 kwam Teeuwen terug met zijn derde soloshow: "Trui". Hoewel de succeselementen van de oude Teeuwen nog aanwezig waren, was de sfeer van de show een andere dan van de twee voorgaande. Minder dan in "Met een Breierdeck" bijvoorbeeld lag het accent op geweld. Het absurdisme was eerder lieflijk en de typetjes zijn vaker twijfelaars en minkukels dan maniakken. De show onderscheidde zich door gedetailleerde uitwerking van timing, mimiek en muzikaliteit van zowel sketches als muziek. Een nieuw thema was de rolverdeling tussen cabaretier en publiek – deze werd althans voor het eerst expliciet benoemd. Teeuwen treiterde zijn publiek, sprak zijn minachting erover uit en weigerde het slotapplaus. Dit thema zou in zijn volgende voorstellingen blijven terugkeren. De sketch 'Broken My Leg' is gebaseerd op een stuk dat hij met Pieter Bouwman had opgenomen voor "De Mannen van de Radio", genaamd 'Save Your Soul'.
"Dat dan weer wel" &amp; "Poelmo" (2000–2002).
De vierde show was vooralsnog de minst abstracte. Hoewel het absurdisme nog steeds een aanzienlijk onderdeel uitmaakte van Teeuwens stijl, bevatte deze show ook enkele sketches die niet zouden misstaan in de show van een maatschappelijk geëngageerd cabaretier. Het lied 'Nederland' trok ons zelfbeeld van een tolerante natie in twijfel en 'God en Allah' veegde de vloer aan met de grote wereldreligies. Het verschil tussen Teeuwen en de oude generatie maatschappijcritici bleek uit een sketch als 'De Jostiband'. De tirade deed denken aan conferences van Youp van 't Hek, met als verschil dat Teeuwen zich 'fout' toont: hij viel niet de gevestigde orde, maar juist een kwetsbare groep van de samenleving aan. Opvallend was wederom het slotapplaus. Het publiek kreeg alle gelegenheid om de onthouding na "Trui" in te halen. Minutenlang liet Teeuwen het publiek de handen stuk klappen en zelfs dan weigerde hij de bühne te verlaten.
Intussen had Teeuwen kennisgemaakt met cartoonist Gert-Jan van Leeuwen, beter bekend als Gummbah. Samen met Pieter Bouwman speelden ze in 2000 en 2001 een reeks voorstellingen in het Betty Asfalt Complex. De voorstellingen werden bewerkt tot de televisieserie "Poelmo, slaaf van het zuiden (voor meisjes die van dieren houden)".
"Industry Of Love" (2003–2004).
Tot de onderwerpen van "Industry Of Love" behoorden de kikvorsman op schoot, vrouwen lastigvallen met lege vissenkommen, dieren en tijd. Het verschil met Teeuwens eerste drie shows was dat het absurdisme eerder lichtvoetig dan tragikomisch is. Desalniettemin bevatte "Industry Of Love" een aantal sketches die het onbestemde gevoel van "weltschmerz" oproepen.
Het gedicht 'Liefde' was een van de zeldzame momenten waarop de cabaretier tot het publiek sprak zonder absurdisme of dubbele bodem. Het is een verzuchting over de liefde als pijnlijke maar verslavende, en tot mislukken gedoemde onderneming.
In het controversiële stuk 'Koningin' werd het koningshuis onder handen genomen. Teeuwen slaagde er weer in om zijn publiek op te zadelen met dat schuldbewuste en gegeneerde gevoel dat gepaard gaat met lachen om zaken die over de grens van het betamelijke heen lijken te gaan. Hoewel niet representatief voor de show als geheel (een "Fremdkörper", in zijn eigen woorden), hield deze sketch Teeuwens reputatie in stand: "een cabaretier die alleen maar wil choqueren". Hij leek er niet mee te zitten: "Dat is dus geen lintje voor mij", voorspelde hij, schuldbewust glimlachend.
"Hans Teeuwen zingt" (2006–2007).
Eind 2006 en begin 2007 maakte Teeuwen een succesvolle carrièreverandering van cabaretier naar jazz-zanger. In deze periode stond hij gedurende een lange periode in de nachtclub Panama waar hij nummers vertolkte van artiesten zoals Billie Holiday, Sarah Vaughan en Frank Sinatra. Eind 2007 kwam een dvd op de markt genaamd "Hans Teeuwen zingt". Hetzelfde jaar startte hij een nieuwe muzikale voorstelling onder de titel "Hans Teeuwen zing het Vrije Woord". De begeleidingsband van Teeuwen bestaat uit Jesse van Ruller (gitaar), Benjamin Herman (altsax), Ruben Hein (piano), Kasper Kalf (bas) en Joost Kroon (drums).
Engelstalige shows (2007–2010).
In augustus 2007 stond Teeuwen als onderdeel van het Amsterdam Underground Comedy Collective met een soloshow op het Schotse festival Edinburgh Fringe. Het optreden bestond uit fragmenten uit zijn eerdere theaterprogramma's, vertaald in het Engels. Ook Comedytrain-collega's Raoul Heertje, Theo Maassen, Micha Wertheim, Lebbis, Steef Cuijpers en Kees van Amstel behoorden tot het gezelschap en gaven elk een afzonderlijke show. In 2008 keerde Teeuwen terug naar het Verenigd Koninkrijk voor voorstellingen in onder meer het Soho Theatre in Londen en op verschillende festivals. Teeuwen gaf in interviews aan het spelen in het buitenland te zien als "les in nederigheid en "character building"" en zei "datzelfde rondje van Nederlandse theaters" beu te zijn geworden. Zijn programma kreeg van recensenten veelal lovende kritieken. De Britse krant "The Guardian" noemde Teeuwen een van de meest briljante in leven zijnde komieken en vergeleek hem met onder meer Andy Kaufman, Spike Milligan en Steve Martin. Datzelfde jaar verscheen een registratie van zijn optreden in het Leicester Square Theatre op dvd onder de titel "Live in London".
Bij een optreden in juli 2008 op het Latitude Festival in Suffolk werd Teeuwen door een deel van het publiek uitgejouwd. De reuring ontstond toen Teeuwen een sketch speelde waarin hij expliciete seksuele handelingen uitbeeldde. Hetzelfde overkwam hem in september 2009 op het Londense Greenwich Comedy Festival. Teeuwen is met zijn voorstelling "Smooth and Painful" uiteindelijk tot en met 2010 actief geweest.
"Spiksplinter" (2011–2012).
Eind 2010 maakte Teeuwen bekend weer een Nederlandse cabarettournee te gaan doen. Zijn nieuwe show kreeg de titel "Spiksplinter" en ging op 4 april 2011 in première in Carré in Amsterdam. De show was op 14 december 2010 's ochtends in de voorverkoop gegaan en binnen een dag waren de zestigduizend kaarten, inclusief vier voorstellingen in de Heineken Music Hall, uitverkocht. Op 12 en 13 oktober 2011 vonden de laatste twee voorstellingen plaats in het World Forum Theater te Den Haag. Tijdens deze shows werden de tv-/dvd-opnamen gemaakt. De dvd kwam uit op 25 november 2011. De tv-première was op 7 januari 2012 op RTL 4 en trok 983.000 kijkers.
"Spiksplinter" werd met gemengde reacties ontvangen. Veelgehoorde kritiek was dat Teeuwen 'zichzelf nadeed' en met het programma in herhaling viel. Meerdere critici vonden het niet vernieuwend en hadden het idee de grappen al te kennen van Teeuwens eerdere shows. Toch was er ook lof voor Teeuwens vakmanschap, geniale absurdisme en aanstekelijke energie. Sketches die als hoogtepunt werden genoemd zijn de Michael Jackson-medley, 'Adolf van Duin', 'Aarslikker Danny-beschuit' en het verhaal over de ordinaire Astrid Joosten. Verschillende recensies eindigden met de conclusie dat 'de Koning van de Lach' het nog niet verleerd was.
"Echte rancune" (2016–2017).
Op 19 januari 2016 kondigde Teeuwen aan dat zijn zevende Nederlandstalige soloprogramma "Echte rancune" in het najaar van 2016 in première zou gaan. Een dag later waren de kaarten voor de try-outvoorstellingen die hij in april en mei 2016 zou spelen binnen een uur uitverkocht. Het programma werd gematigd positief ontvangen met driesterrenrecensies door "De Volkskrant", "Trouw", "De Telegraaf" en Theaterkrant.nl. Teeuwen maakte een Engelstalige bewerking van de show voor een tournee in het Verenigd Koninkrijk. "Real Rancour" kon daar rekenen op meer waardering, onder andere van "The Guardian" en "The Times", waarin het vier sterren kreeg. De registratie hiervan werd opgenomen in het aanbod van streamingdienst Netflix. De Nederlandse editie van "Echte rancune" was voor het eerst thuis te bekijken via Teeuwens eigen online platform Hans Teeuwen World, dat hij lanceerde in december 2017. Haar tv-première kende het op 2 januari 2019 bij RTL 4 voor een publiek van 476.000 kijkers.
"Nou lekker dan" en "Smerige spelletjes" (2020).
Op 29 januari 2020 kondigde Teeuwen zijn show "Nou lekker dan" aan. Na het spelen van de eerste try-out werden in maart echter alle geplande voorstellingen uitgesteld wegens de maatregelen tijdens de coronacrisis. Twee maanden later maakte Teeuwen de 'coronaconference' "Smerige spelletjes", een monoloog over 'een dag uit het leven van een artiest in lockdown'. Max Porcelijn regisseerde Teeuwen in zijn Amsterdamse woning. De tv-uitzending van PowNed op NPO 3 trok op zaterdag 13 juni 265.000 kijkers. "De Telegraaf" en "Humo" kraakten het programma af met termen als 'infantiel', 'slaapverwekkend', 'irrelevant', 'gemakzuchtig' en 'strontvervelend'. "Trouw" was milder in haar kritiek en oordeelde dat er in Teeuwen nog altijd een groot kunstenaar schuilt, ook al is hij inhoudelijk niet meer radicaal en vernieuwend. Het roemde Porcelijns 'uitgekiende cinematografie'.
Stijl en thematiek.
Teeuwen is geen cabaretier die zaken aanklaagt of een moraal uitdraagt. Minder dan de meeste van zijn collega's behandelt hij expliciet maatschappelijke kwesties in zijn programma's. In een zeldzaam interview, dat als bonusmateriaal op de dvd van "Industry Of Love" staat, verklaart Teeuwen dat hij het als een vergissing ziet om een boodschap te willen destilleren uit zijn shows. De enkele keer dat hij een maatschappelijk probleem aansnijdt, is dat naar eigen zeggen alleen omdat hij aanvoelt dat de kwestie gevoelig ligt bij het publiek, waardoor ze zich goed leent om grappen over te maken.
Op een dieper niveau zijn thema's als onrecht en immoraliteit echter wel degelijk aanwezig in zijn shows. Deze komen steeds tot uiting in de meelijwekkende of stuitende typetjes die hij neerzet. Teeuwen "toont" het publiek op die manier iets van het menselijke tekort, in plaats van het te benoemen. Daarbij ontziet hij zichzelf niet: de zielige of wrede personages heten opvallend vaak Hans. Het publiek wordt evenmin gespaard. Teeuwen probeert zijn toeschouwers als het ware medeplichtig te maken door hen te laten lachen om de meest wrede grappen. In "Met een Breierdeck" zit een scène waarin een gewelddadig personage op het punt staat een man te executeren. De cabaretier geeft het publiek de keuze: 'Als iemand wil dat hij gespaard moet worden, moet die het nu zeggen.' Niemand reageert en 'met toestemming' van het publiek krijgt de ongelukkige het genadeschot. Deze scène is exemplarisch voor Teeuwens aanpak: hij haalt de duistere kant, het immorele bij zichzelf en het publiek naar boven, in plaats van deze in de buitenwereld te plaatsen en ertegen te fulmineren.

</doc>
<doc id="20115" url="https://nl.wikipedia.org/wiki?curid=20115" title="Most (œnologie)">
Most (œnologie)



</doc>
<doc id="20117" url="https://nl.wikipedia.org/wiki?curid=20117" title="Gewone vinvis">
Gewone vinvis

De gewone vinvis ("Balaenoptera physalus") is een zeezoogdier uit de familie van de vinvissen (Balaenopteridae). De wetenschappelijke naam van de soort werd als "Balaena physalus" in 1758 gepubliceerd door Carl Linnaeus.
Kenmerken.
Met een lengte van maximaal 27 meter is het de op een na grootste walvisachtige en daarmee ook de op een na grootste diersoort die op aarde leeft. Alleen de blauwe vinvis is groter. De vinvis heeft een donkergrijze rug, inclusief de borst- en staartvinnen. De rugvin heeft een holle achterrand en staat relatief ver naar achteren, op twee derde van de rug. Het dier heeft 55 tot 100 keelgroeven.
Het is een relatief lange en slanke walvis met een kenmerkende rugvin, die zichtbaar wordt vlak nadat het dier aan de oppervlakte is gekomen om te ademen. De ademwolk bestaat uit een enkele, vijf meter hoge kolom. Tijdens het duiken komt de staartvin niet boven het water uit.
Voedsel.
De vinvis voedt zich met vis, inktvis en plankton dat uit het water wordt gefilterd met behulp van baleinen. Dat zijn in de bek hangende zeefachtige structuren. Vinvissen storten zich met hoge snelheid in een school vis of krill, waarbij ze enorme hoeveelheden water inzwelgen, om dit daarna weer naar buiten te persen. De vangst blijft dan in de baleinen hangen. Wanneer het dier zich voedt, draait het zich op zijn rechterzijde. Dat is misschien de oorzaak van het asymmetrische aanzicht van de kop, die aan de rechterzijde een grote witte vlek vertoont.
Verspreiding.
De vinvis komt in alle wereldzeeën voor. Rond Europa is hij te vinden in de Golf van Biskaje en in de Middellandse Zee. Het aantal wordt geschat op ongeveer 60 tot 90 duizend exemplaren.
Voortplanting.
Na een draagtijd van 11 maanden wordt één jong geboren met een lengte van 6,6 meter, dat 9 tot 10 maanden wordt gezoogd. Een vrouwtje kan slechts eens per twee jaar een jong werpen, waardoor populaties zich erg langzaam herstellen.
Communicatie.
Naast neuriënde en hoog jankende geluiden produceert dit dier een vreselijk hard en diep gebrul, dat hoorbaar is op honderden kilometers afstand.
Strandingen.
In de twintigste eeuw waren er 11 strandingen van gewone vinvissen aan de Nederlandse kust. Ook in de eenentwintigste eeuw zijn er al strandingen.

</doc>
<doc id="20119" url="https://nl.wikipedia.org/wiki?curid=20119" title="Most (oenologie)">
Most (oenologie)

Most, afgeleid van het Latijnse 'vinum mustum', is in de wijnmakerij de naam voor het vers geperste, maar nog niet vergiste sap van druiven of andere vruchten. Voor rode wijn van druiven bestaat de most uit de gekneusde druiven inclusief schillen, pitten en eventueel stelen. Voor witte wijn van druiven wordt het sap van witte (blanc des blancs) of van blauwe druiven (blanc de noirs) gescheiden van de schillen en pitten, al dan niet met schilinweking voor een blanc des blancs. Rosé ontstaat door kortstondig contact van de most met de schillen van rode druiven.
Op de schil van druiven zitten gistcellen. Als druiven worden geperst dan treedt spontane gisting op, maar meestal wordt speciale gist toegevoegd om het gistingsproces te sturen. Bij commerciële verhandeling en vervoer mag de most maximaal één volumeprocent alcohol bevatten. Door middel van vacuümdestillatie, osmose- of vriesdroogtechnieken kan men het watergehalte van de most wijzigen, zodat de smaak al vanaf de vinificatie gestuurd kan worden.
Mostgewicht.
Most bestaat voor een bepaald deel uit suiker die tijdens het gistingsproces wordt omgezet in alcohol en koolzuur. Om het deel suiker te kunnen bepalen zijn meerdere methoden in gebruik. Verschillende landen hebben hun (historische) voorkeur. Overigens, de methoden met bijbehorende waarden worden niet alleen voor most gebruikt, maar ook wel voor andere vruchtensappen en suikerhoudende vloeistoffen.

</doc>
<doc id="20120" url="https://nl.wikipedia.org/wiki?curid=20120" title="Zeemaneffect">
Zeemaneffect

Het zeemaneffect is het natuurkundige verschijnsel dat spectraallijnen van een atoom dat vanuit een aangeslagen toestand licht uitzendt, worden opgesplitst in aanwezigheid van een sterk magnetisch veld. Het externe magnetische veld heeft tot gevolg dat de twee mogelijke spintoestanden van het elektron in energie gaan verschillen: met het externe veld mee gericht of ertegen in. Dit is een van de bewijzen voor het bestaan van kwantisatie in de elektronenbanen rond het atoom, en daarmee een van de aanwijzingen van de juistheid van de kwantummechanica.
De elektrische tegenhanger van het zeemaneffect is het starkeffect, de splitsing van de spectraallijnen van atomen en moleculen in een elektrisch veld.
Ontdekking en betekenis.
Om onderlinge verbanden tussen de verschillende natuurkrachten te ontdekken werd in de negentiende eeuw onder meer onderzoek gedaan naar de invloed van magnetische velden op licht. Michael Faraday had in 1862 ontdekt dat licht van een kaarsvlam door magneetvelden wordt gepolariseerd.
De Leidse natuurkundige Pieter Zeeman was in 1896, als vervolg op zijn promotieonderzoek naar het kerreffect, een onderzoek gestart naar het effect van magneetvelden op licht. In het laboratorium van Heike Kamerlingh Onnes in Leiden had hij tussen de poolschoenen van een krachtige elektromagneet een preparaat keukenzout (NaCl) aangebracht en vervolgens dusdanig verhit dat het ging gloeien met de karakteristieke gele kleur van natrium. Wanneer de elektromagneet werd aangezet nam hij waar dat de sterke gele spectraallijn van natriumlicht breder werd onder invloed van het magnetisch veld.
Normaal zeemaneffect.
Nadat Zeeman het effect aan Kamerlingh Onnes had getoond, deed deze namens hem eerst mededeling ervan in een vergadering van de Koninklijke Nederlandse Akademie van Wetenschappen. Niet lang daarna wist Hendrik Lorentz het verschijnsel te verklaren met zijn elektromagnetische theorie. Hij impliceerde dat de door Zeeman waargenomen verbreding eigenlijk een splitsing betrof in twee of drie afzonderlijke spectraallijnen. Volgens Lorentz werd het licht van de spectraallijnen veroorzaakt door 'lichtionen', geladen deeltjes die rondcirkelen in atomen. Op basis van de maxwellvergelijkingen had hij (theoretisch) de bewegingen van deeltjes in een magneetveld bepaald. Niet alleen kon hij met zijn theorie het zeemaneffect voorspellen, maar ook de verhouding tussen de lading en de massa van deze 'lichtionen' bepalen.
Dat Zeeman slechts een verbreding en geen splitsing waarnam, kwam volgens Lorentz door de beperkte resolutie van de rowlandtralie die Zeeman had gebruikt. Pas toen Zeeman zijn experimenten uitvoerde met cadmium in plaats van natrium nam hij de door Lorentz voorspelde splitsing van de spectraallijnen waar. Dankzij het zeemaneffect kon de structuur van het atoom worden bepaald. In 1897 ontdekte de Britse fysicus Joseph John Thomson het elektron, waarvan de verhouding tussen massa en lading overeenkwam met die van Lorentz' 'lichtion'. Het door Lorentz bedachte deeltje bleek dus Thomsons elektron te zijn, waarvan Niels Bohr later veronderstelde dat het in (gekwantiseerde) banen rondom de atoomkern cirkelt.
Anomaal zeemaneffect.
Lorentz' theorie kon slechts een drievoudige splitsing, dat het normale zeemaneffect werd genoemd, verklaren. Bij verder onderzoek ontdekten verschillende natuurkundigen dat bij sommige materialen de spectraallijnen zich opsplitsen in méér dan drie lijnen. Dit verschijnsel werd het anomale zeemaneffect genoemd. In eerste instantie werd het anomale zeemaneffect door Bohr en andere fysici toegeschreven aan een 'resterend' draai-impulsmoment van de atoomkern. In een fundamenteel artikel verwierp Wolfgang Pauli deze verklaring. In plaats daarvan voerde hij een nieuw, vierde kwantumgetal voor het elektron in, waarbij geen twee elektronen in dezelfde kwantumtoestand kunnen bestaan. Deze stelling vormde de basis van zijn pauliverbod, ook wel uitsluitingsprincipe genaamd.
Pas nadat het atoommodel van Bohr aangepast was met het concept van elektronenspin, in 1923 geïntroduceerd door Samuel Goudsmit en George Uhlenbeck, kon het anomale zeemaneffect, dat het dubbele van het aantal lijnen te zien gaf, verklaard worden. Behalve een elementaire elektrische lading heeft het elektron ook een elementair magnetisch moment dat samenhangt met het kwantumgetal spin.
Bij zeer sterke magneetvelden verenigen bepaalde spectraallijnen zich, zodat weer het beeld van het normale zeemaneffect ontstaat. Deze overgang wordt het Paschen-Back-effect genoemd. 

</doc>
<doc id="20123" url="https://nl.wikipedia.org/wiki?curid=20123" title="Lijst van Belgische gerechten en lekkernijen">
Lijst van Belgische gerechten en lekkernijen

Hieronder volgt een lijst van typisch Belgische gerechten.

</doc>
<doc id="20124" url="https://nl.wikipedia.org/wiki?curid=20124" title="Libretto">
Libretto

Libretto (Italiaans voor "boekje"; meervoud: libretti of libretto's) is de gangbare benaming voor het tekstboekje van een opera, operette, ballet of musical. In bredere zin is een libretto de tekst, bestaande uit dialogen en regieaanwijzingen, die ten grondslag ligt aan een theatrale opvoering met muziek.
Het libretto als gedrukte speeltekst van de opera werd bij de voorstellingen aan het publiek te koop aangeboden. Aangezien de theaterzaal lange tijd niet verduisterd werd, kon de tekst tijdens de voorstelling worden meegelezen.
Talloze opera's, waarvan de muziek verloren gegaan is, blijven door de ruimere verspreiding van het libretto nog bekend. Het libretto wordt nog weleens ondergewaardeerd ten opzichte van de muziek, wat blijkt uit het feit dat bij het noemen van een opera vaak ook de naam van de componist wordt genoemd, maar slechts zelden de naam van de librettist. In de achttiende eeuw was dat niet altijd het geval en droeg de opera vaak de naam van de librettist als voornaamste auteur van het werk.

</doc>
<doc id="20125" url="https://nl.wikipedia.org/wiki?curid=20125" title="Screentest">
Screentest

Een screentest is een auditie voor een beeldopname.
Een producent of regisseur voor een audiovisueel medium die op zoek is naar een geschikte acteur of presentator voor een televisieprogramma, of een rol in een televisie-, bioscoop-, bedrijfsfilm of reclamefilm of videoclip nodigt (al dan niet via een auditiebureau) verschillende acteurs c.q. presentatoren uit om een of meer proefopnames te maken. Soms moeten de kandidaten zich aan vooraf bepaalde teksten houden, soms ook niet. Vaak wordt hun gevraagd zich van allerlei kanten laten zien (links, rechts, voor, achter) en verschillende emoties uit te beelden.
Aan het verwerven van een rol of van een presentatieopdracht gaan vaak meerdere screentests vooraf.
Indien het duopresentatie betreft of indien een film verschillende belangrijke rollen telt, wordt de kandidaten die daarvoor na voorafgaande screentests het meest in aanmerking komen, gevraagd om samen nog een of meer screentests af te leggen.
Soldaat van Oranje.
Een van de grootste screentests in de 20e eeuw voor een Nederlandse film was de actie voor "Soldaat van Oranje" van Paul Verhoeven. Verhoeven wilde graag "nieuwe gezichten" in zijn film. Via filmproducent Hans Kemna werden alle jonge mannelijke acteurs die toentertijd aan het Nederlands toneel werkzaam waren, opgeroepen een screentest af te leggen. Nadat tientallen kandidaten de revue waren gepasseerd, werden uiteindelijk Jeroen Krabbé en Rutger Hauer gekozen voor de hoofdrollen.

</doc>
<doc id="20126" url="https://nl.wikipedia.org/wiki?curid=20126" title="Videoclip">
Videoclip

Een videoclip of kortweg clip is een korte film op muziek om een muzikant en zijn werk te promoten. Hoewel het woord "videoclip" uit het Engels afkomstig is, gebruiken Engelstaligen het woord "video" of "music video" om videoclips aan te duiden. Vroeger werd een videoclip ook wel promo(clip) of promovideo genoemd. 
De opkomst van televisiestations − met MTV als eerste in de VS en Music Box in Europa − gespecialiseerd in het vertonen van videoclips, heeft ertoe geleid dat haast geen enkele zichzelf respecterende artiest nog een cd of single uitbrengt zonder bijbehorende videoclip. De videoclip is mede ontstaan als vervanging voor een situatie wanneer een artiest niet live voor de televisie kon verschijnen.
Ontwikkeling.
Als eerste videoclip wordt vaak "Bohemian Rhapsody" van Queen genoemd. Dit is niet correct; de clip is wel een van de eerste die werd opgenomen met een videocamera. Deze clip veroorzaakte zonder meer een kentering in de popmuziek en wordt daarom vaak opgevoerd als eerste videoclip.
Filmpjes waarin muziek de belangrijkste rol speelt, zijn echter al zo oud als het medium film. In de jaren 20 maakte Oskar Fischinger animatiefilms speciaal voor muziek ("visual music"). Cab Calloways Minnie the Moocher uit 1930 werd door de Fleischer Studios bewerkt tot Betty Boop-cartoon. In de jaren 40 ontstond het verschijnsel van de Soundies, korte filmpjes die speciaal voor de Panoram-jukebox werden gemaakt.
Een van de eerste muziekvideo's die speciaal voor televisie was gemaakt, was het nummer "Stranger in Paradise" van Tony Bennett. In dit nummer werd Bennett op cinematografische manier gevolgd op straat. In 1961 kwam het nummer "Travelin' Man" van Ricky Nelson uit. De promoclip bestaat uit de beelden van plaatsen en gebieden waarover in het nummer wordt gezongen.
Daarna ziet men bij groepen als The Beatles en Golden Earring de eerste bewegingen van echte eigen verhalen in de clips. De Beatles-film uit 1964 "A Hard Day's Night" wordt gezien als de basis van de echte cinematografische ontwikkeling van clips. De videoclip avant la lettre van het Beatles-lied "Strawberry Fields Forever" geldt als eerste resultaat daarvan en als een belangrijke stap in de richting van de huidige clips. Ook de clips van tekenfilms uit 1970 waren van grote invloed.
De Amerikaanse popzanger Michael Jackson heeft een pioniersrol gespeeld op het gebied van de videoclip. In 1983 legde Jackson met de videoclip van het nummer "Thriller" de lat enorm hoog. In de clip, die veertien minuten duurt, wordt een compleet verhaal uit de doeken gedaan. Tevens wordt door Jackson veel gedanst en gebruikgemaakt van veel maskers en make-up; een soort speciale effecten. Samen met zijn zus Janet heeft hij ook de duurste videoclip ooit gemaakt: de clip van het nummer "Scream/Childhood" kostte 7 miljoen dollar in 1995.
De mogelijk eerste videoclip van Suriname wordt toegeschreven aan de zangeres Thelma Ment, artiestennaam Thelasinga.
Verdere geschiedenis van de videoclip.
Een primitieve vorm van wat we vandaag de dag kennen als videoclip werd ontwikkeld in het begin van de jaren zeventig. Vanaf dat ogenblik werden korte filmpjes gemaakt van artiesten die enkele nummers van hun meest recente langspeelplaat vertolkten. De platenmaatschappijen verwachtten op die manier extra reclame te kunnen maken voor hun artiesten, en bovendien was het een goedkopere vorm van reclame dan de dure tournees. Een secundaire bedoeling was kunstentertainment en recreatie te bieden aan een breder publiek. De aanzet tot het creëren van de videoclip vond plaats in de jaren 60 en het begin van de jaren 70. De tweede helft van de jaren 60 was de tijd waarin de eerste zuivere popprogramma’s als "Top of the Pops" in Groot-Brittannië en "Toppop" in Nederland op het scherm verschenen. Popartiesten probeerden een optreden in zo’n programma te versieren om een pas uitgebrachte plaat bekendheid en stuwkracht te geven. Maar aangezien zelfs een popster niet overal tegelijk aanwezig kan zijn en televisieoptredens over het algemeen toch niet de sfeer van concerten kunnen overbrengen, kwam men al snel op het idee de eigen mogelijkheden van het medium beter te benutten. Men ontdekte de mogelijkheden van montage, verschillende decors binnen één optreden, optische effecten enz. Oorspronkelijk gebeurde dat nog in de tv-studio’s maar al snel gingen popsterren zelf hun clips opnemen en zouden een kopie daarvan aan de omroepen bezorgen.
De filmpjes werden op uiteenlopende plaatsen getoond: in platenwinkels, nachtclubs, of op televisie als onderdeel van een reclamespot. Vandaar ook dat er in Europa een grotere stimulans was voor artiesten om die zogeheten clips te maken. Wanneer de distributie van de videoclips, zoals we ze vandaag kennen, dan stilaan op gang komt, zijn niet alle reacties op deze innovatie eenzijdig positief. Een eerste argument luidt dat muziekvideo's het beeld belangrijker maken dan de ervaring van de muziek zelf. Een tweede argument sluit daarbij aan en spreekt de vrees uit dat door de clip de interpretatieve vrijheid van de luisteraar beperkt wordt, omdat hij beelden aangereikt krijgt die zijn interpretatie kunnen beïnvloeden.
De grootste doorbraak kende de videoclip met de komst van MTV en ook Music Box. Deze muziektelevisie stimuleert de productie van videoclips, die soms van middel voor muziekpromotie verworden tot een zelfstandig, esthetisch medium. De videoclip kan worden beschouwd als een poging van de muziekindustrie om een efficiëntere internationale promotie op te zetten. Een strategie die ook verbonden kan worden aan nieuwe strategieën zoals de sponsoring van popconcerten door bedrijven.
De MTV Video Music Award is een prijs voor videoclips.

</doc>
<doc id="20127" url="https://nl.wikipedia.org/wiki?curid=20127" title="Eredivisie (mannenvoetbal)">
Eredivisie (mannenvoetbal)

De Eredivisie is de hoogste voetbalafdeling in Nederland in de betaalde mannencompetitie. In de Eredivisie wordt gestreden om het "landskampioenschap betaald voetbal". In 2021 werd de competitie door de IFFHS uitgeroepen tot nummer zeven van sterkste nationale competities ter wereld en de zesde sterkste van Europa.
Seizoen 2024/25.
Clubs seizoen 2024/25.
Achttien clubs spelen het seizoen 2024/25 in de Eredivisie. De provincies Overijssel en Noord-Brabant zijn het best vertegenwoordigd met vier clubs. De provincies Drenthe en Zeeland leveren dit seizoen geen clubs op het hoogste niveau.
Geschiedenis.
Ontstaan.
De introductie van het betaalde voetbal in Nederland in 1954 door de zogenaamde "wilde bond", de NBVB, zorgde voor een revolutie in het voetbal in Nederland. De aantrekkingskracht die clubs in deze bond hadden op zowel spelers als bezoekers, leidde er toe dat ook de KNVB overstag ging. Door de slechte staat van het Nederlands voetbal, zowel bij clubs als het Nederlands Elftal was de bond al jaren verdeeld tussen voorstanders van betaald voetbal en de puriteinen die het amateurisme propageerden.
Na weken onderhandelen werden de lopende competities bij beide bonden afgebroken en konden de hoogspelende amateurclubs die wel heil zagen in een profavontuur en een aantal clubs uit de NBVB eind november 1954 instromen in vier hoogste competities. De eerste negen op de ranglijst zouden doorstromen naar twee landelijke nieuwe hoofdklassen voor het seizoen 1955/56. Deze twee seizoenen werd het kampioenschap, net als voorheen, nog beslist door middel van een kampioenscompetitie. In 1955 werd daaraan deelgenomen door de winnaars van de vier eerste klassen. In het volgende seizoen werd het kampioenschap bevochten door de clubs die op de eerste twee plaatsen van de twee hoofdklassen eindigden.
In 1956 was het eindelijk zover en werd het systeem verder gewijzigd met de invoering van één hoogste landelijke divisie: de Eredivisie! Hierin waren de hoogst geëindigde negen clubs van beide hoofdklassen uit het seizoen ervoor vertegenwoordigd, waarin zij voor het eerst direct met elkaar om het landskampioenschap zouden strijden. Sindsdien geldt de Eredivisie als de hoogste Nederlandse voetbaldivisie.
Naamswijzigingen.
Vanaf 1990 besloot de KNVB deze competitie te laten sponsoren door de PTT (later KPN), wat resulteerde in een naamsverandering naar "PTT-Telecompetitie". Deze naam veranderde in 1999 in "KPN-Telecompetitie" en in 2000 in "KPN eredivisie".
In de zomer van 2002 zocht de KNVB een nieuwe sponsor, en vond die in Holland Casino. Dit resulteerde in de nieuwe naam "Holland Casino Eredivisie". Ondanks deze naamsveranderingen, of misschien juist vanwege deze naamsveranderingen, bleef de competitie in het algemeen spraakgebruik steeds "Eredivisie" heten.
Sinds 2005 is ook de officiële naam weer gewoon "Eredivisie".
Competitie.
De Eredivisie telt achttien clubs. De competitie start gewoonlijk in de loop van augustus en eindigt meestal in mei, waarbij in januari een winterstop gehouden wordt. In voetbalseizoenen waarna een EK of WK Voetbal gehouden wordt begint en eindigt het competitieseizoen één week eerder. De volgorde waarop de positie op de ranglijst wordt bepaald, hangt af van achtereenvolgens: het aantal wedstrijdpunten, het aantal verliespunten, het doelsaldo en het aantal gemaakte doelpunten. Wanneer aan het eind van het seizoen twee (of meer) teams gelijk staan, eindigen deze gelijk op de ranglijst. Als er een kampioenschap, plaatsing Europees voetbal, play-off plaatsen of directe degradatie op het spel staat, dan telt de onderlinge resultaten en als dat ook gelijk is, dan volgt een beslissingswedstrijd.
Kampioenschap.
De winnaar van de Eredivisie is de kampioen betaald voetbal van Nederland. Als landskampioen mag die club ook deelnemen aan de Champions League. De positie van Nederland op de UEFA-coëfficiëntenranglijst maakt daarvoor wel uit.
Deelnemende clubs aan de Europese toernooien.
De UEFA organiseert de Europese toernooien "Champions League", de "Europa League" en de "Conference League". De UEFA bepaalt op basis van de clubprestaties van een land in de afgelopen vijf seizoenen met hoeveel clubs een land mag deelnemen aan deze toernooien. Hiertoe zijn de UEFA-coëfficiënten opgesteld.
Welke club aan welk toernooi deelneemt hangt af van de plaats op de eindstand van de competitie. Daarnaast plaatst ook de winnaar van de KNVB Beker zich voor de Europa League.
Bij de Eredivisie-eindstand van seizoen 2024/25 worden de Europese deelnemers voor het seizoen 2025/26, in eerste instantie, als volgt bepaald:
Deze verdeling wijzigt wanneer de bekerwinnaar zich voor de Champions League plaatst. In dat geval speelt de bekerwinnaar in de Champions League en plaatst de nummer vier zich voor de competitiefase van de Europa League. De nummer vijf is dan direct geplaatst voor de tweede voorronde van de Europa League en de nummers 6 t/m 9 spelen dan in de play-off voor een plaats in de tweede voorronde van de Conference League.
Degradatie.
De nummers zeventien en achttien in de eindstand degraderen rechtstreeks naar de Eerste divisie, terwijl de nummers één en twee van de Eerste divisie de opengevallen plaatsen innemen.
De nummer zestien moet via de play-offs met clubs uit de Eerste divisie zich proberen te handhaven in de Eredivisie. De Eredivisieclub handhaaft zich als ze twee play-offronden winnen.
Mediarechten.
Anders dan in sommige andere landen waar per club onderhandeld moet worden over mediarechten, heeft in Nederland de Eredivisie CV de verschillende mediarechten die om de zoveel tijd opnieuw verkocht worden.
Dit zijn de verschillende rechten:
Lokale omroepen hoeven geen rechten in bezit te hebben en mogen een rechtstreeks radioverslag doen en na afloop van de speelronde samenvattingen laten zien van Eredivisievoetbalclubs binnen hun regio, op voorwaarde dat die clubs daar officieel toestemming voor hebben gegeven. De clubs hebben verder het volledige eigen recht om beelden van eigen wedstrijden te laten zien, bijvoorbeeld op hun website of in een eigen televisieprogramma. Zogenaamde "flitsbeelden" kunnen eveneens gekocht worden door andere televisiestations.
Verdeling tv-gelden.
De eindranglijst (na 34 duels, exclusief de play-offs) vormt de basis voor de verdeling van de tv-gelden. De kampioen krijgt 18 punten. De nummer laatst van de ranglijst slechts 1. De telling gaat over de laatste tien seizoenen. Om de recente resultaten zwaarder te laten tellen is aan het huidige seizoen factor 10 gehangen. Dat loopt terug naar 10 seizoenen terug; in dat seizoen tellen de punten slechts eenmaal.
De ranglijst wordt elk jaar opgemaakt, omdat de tv-gelden in Nederland niet gelijk worden verdeeld. De koploper in de tv-lijst krijgt 12,91 procent van de totale pot. De nummer twee 11,64 procent en nummer drie 10,36 procent, dit loopt steeds verder terug tot 2,45% voor de nummer laatst. Op basis van de huidige Nederlandse ranglijst (2024/25) krijgt PSV (afgerond) 14,2 miljoen, Ajax 12,8 miljoen en Feyenoord 11,4 miljoen euro. De nummer laatst krijgt 2,7 miljoen euro.
De pot met tv-geld neemt jaarlijks toe, van 60 miljoen in 2013 tot ca. 100 miljoen in 2025, waarna het contract afloopt.
Voorbeeld berekening PSV:
2024: 1e plaats = 18 punten x factor 10 = 180
2023: 2e plaats = 17 punten x factor 9 = 153
2022: 2e plaats = 17 punten x factor 8 = 136
2021: 2e plaats = 17 punten x factor 7 = 119
2020: 4e plaats = 15 punten x factor 6 = 90
2019: 2e plaats = 17 punten x factor 5 = 85
2018: 1e plaats = 18 punten x factor 4 = 72
2017: 3e plaats = 16 punten x factor 3 = 48
2016: 1e plaats = 18 punten x factor 2 = 36
2015: 1e plaats = 18 punten x factor 1 = 18
Totaal = 937
Topscorers.
Per seizoen.
In de vier seizoenen 1962/63 tot en met 1965/66 werden 30 wedstrijden gespeeld, in de andere seizoenen 34. In het seizoen 2019/20 werden er maar 25 à 26 wedstrijden gespeeld.
Eindstanden 1956/57 t/m 2023/24.
Punten van de kampioen sinds 1957.
Een overzicht van de behaalde punten van de kampioen vanaf de oprichting van de Eredivisie in 1957 tot en met het heden, omgerekend naar 34 wedstrijden per seizoen en 3 punten voor een overwinning.
Puntenklassement.
De volgorde is gebaseerd op het aantal punten behaald met wedstrijden (drie per gewonnen wedstrijd, één punt per gelijkspel en nul per verloren wedstrijd). Strafpunten zijn "niet" meegeteld.
"Bron: Eredivisie Eeuwige Ranglijst (Eredivisie.nl)"
Aantal seizoenen.
Vetgedrukt de clubs die in 2024/25 in de Eredivisie spelen. 
Top 5.
Meeste punten in 1 seizoen.
Tot het seizoen 1995/1996 leverde een overwinning twee punten op, tegenover drie vanaf dit seizoen. In de volgende tabel zijn de punten berekend volgens de huidige regel.

</doc>
<doc id="20128" url="https://nl.wikipedia.org/wiki?curid=20128" title="Eredivisie - Nederland (voetbal)">
Eredivisie - Nederland (voetbal)



</doc>
<doc id="20129" url="https://nl.wikipedia.org/wiki?curid=20129" title="WK (voetbal)">
WK (voetbal)



</doc>
<doc id="20131" url="https://nl.wikipedia.org/wiki?curid=20131" title="359">
359

Het jaar 359 is het 59e jaar in de 4e eeuw volgens de christelijke jaartelling.

</doc>
<doc id="20132" url="https://nl.wikipedia.org/wiki?curid=20132" title="357">
357

Het jaar 357 is het 57e jaar in de 4e eeuw volgens de christelijke jaartelling.

</doc>
<doc id="20133" url="https://nl.wikipedia.org/wiki?curid=20133" title="Runen">
Runen

Het runenschrift (kortweg runen of ruinen) is het oudst bekende schrift dat door de Germaanse volkeren gebruikt werd. Het bestaat uit letters samengesteld uit meestal rechte en hoekige lijnen die gemakkelijk in bijvoorbeeld steen of hout kunnen worden gekrast. Bij gebruik op metaal werden ook wel ronde vormen gebruikt. De term voor de wetenschappelijke bestudering van runenalfabetten, runeninscripties en hun geschiedenis, is runologie of runenkunde.
Het omvatte oorspronkelijk 24 lettertekens waar een betekenis aan verbonden werd. Deze Oudgermaanse runen werden vanaf de 7e eeuw geleidelijk vervangen door de Angelsaksische (33 tekens) en Noordse runen (16 tekens). Het eindstadium van deze ontwikkeling viel in de 9e eeuw. In de 12e eeuw hadden zich uit de Noordse runen de gepuncteerde runen (met puntjes) ontwikkeld. Deze waren beter bruikbaar, want 16 tekens bleek onvoldoende te zijn. Later ontwikkelde uit het laatstgenoemde schrift zich de Dalecarliaanse runen, die in Dalarna voor het Elfdaals werden gebruikt. Met de opkomst van het christendom boetten de runenschriften aan belang in, en vanaf de 20e eeuw raakten ook de Dalekarliaanse runen buiten gebruik.
Naamherkomst.
De naam voor een Germaans schriftteken, "rune" (meervoud: "runen"), is vanwege de toen groeiende belangstelling voor de Oudgermaanse cultuur aan het eind van de 18e eeuw ontleend aan het Duitse woord "„Rune"”, dat zelf geleend is van het Oudnoordse woord "rún", wat ook „geheim” kan betekenen. Dit woord is verwant aan "„rūna"” (vertrouwelijk gesprek, raad) in het Oudsaksisch, hetgeen in het Middelnederlands voorkwam als "„rune"” (geheim overleg). Middelnederlands "runen" of "ruinen" (fluisteren, een geheime samenspreking houden) is aan "rune" verwant en men kent dit woord nog steeds in enkele Nederlandse dialecten als "ruinen" (mompelen, morren). De betekenis van het woord "rune" kan ook "verborgen" zijn, al naargelang van tijd en taal. Zo wordt in de Gotische Bijbel van Wulfila het woord "verborgenheid" (Marcus 4:11) door "rúna" vertaald.
Het aanbrengen van runen wordt ook wel "ritsen" genoemd.
Oorsprong.
De oudste bekende runeninscripties stammen uit de Romeinse ijzertijd, een periode waarin de Romeinse invloed zich tot in Noord-Europa verspreidde. Tot de oudste vondsten behoren de Svingerudsteen (ca. 0-250), een Deense kam (ca. 160) en een Noorse speerpunt (ca. 200). Het runenschrift heeft zekere overeenkomsten met het Latijnse en Griekse alfabet. Volgens één theorie is het van Italische oorsprong. Het zou mogelijk ontleend zijn aan de Raetiërs, een volk dat in de eeuwen voor onze jaartelling in de Alpen woonde. De Raetiërs zouden op hun beurt het eigen schrift aan de Etrusken hebben ontleend, met wie zij in de Povlakte contact hadden. Een andere theorie stelt invloed van de Nabateeërs voor
Functies en betekenissen.
Elke rune had een naam, gekozen om de klank van de rune uit te drukken. De namen van de runen bestaan uit gereconstrueerde Oergermaanse vormen en zijn gebaseerd op de namen voor runen die voorkwamen in de nieuwe alfabetten en de namen van de letters van het Gotische alfabet. De runentekens werden, naast hun dagelijkse gebruik, mogelijk voor het waarzeggen gebruikt: omdat elk schriftteken acrofonisch de naam van een woord draagt, werden hieraan mogelijk magische betekenissen toegekend. Voor dit gebruik is echter geen enkel historisch bewijs voorhanden. Deze betekenissen worden tegenwoordig nog steeds gebruikt bij het voorspellen van de toekomst aan de hand van runen. Het geven van een naam aan elk van de letters werd bij veel oude alfabetten gedaan.
Runen in de Noordse mythologie.
In de verhalen uit de Noordse mythologie wordt aan het woord runen een andere betekenis gegeven, namelijk die van wijsheid, kennis van het verborgene. In de Hávamál wordt verteld van Odin, die in zijn eindeloze zoektocht naar meer wijsheid, zichzelf negen nachten lang aan de wereldboom Yggdrasill ophing, waarna hij tot inzicht kwam dat het geheim achter de runen diep in zijn eigen binnenste verborgen zat. Dit is echter een van de vele interpretaties van de op runen betrekking hebbende strofen uit de Hávamál.
Soorten.
Er bestaan verschillende soorten runenschriften. Naargelang het tijdvak en de streek zijn er verscheidene runenreeksen. De bekendste is het Oudere Futhark van 24 runentekens, ofwel "runenstaven". Het Jongere Futhark met 16 runenstaven werd door de Vikingen gebruikt, terwijl het Angelsaksische runenschift tot wel 33 runenstaven uitgroeide. Het laatstgenoemde schrift wordt ook wel Futhork genoemd. Dit aangezien de klank van het teken dat in het oudere Futhark naar een a-klank verwijst, in de Angelsaksische reeks tot een o-achtige klank verworden is. In andere gebieden zoals Friesland werden andere runen benut.
Oudere Futhark (2e tot 8e eeuw).
Het 24-letterige runenalfabet is de oudst overgeleverde runenreeks. De letters C, Q, V en X bestaan hierin niet; deze klanken zijn immers vreemd in de Germaanse talen. In plaats daarvan zijn er tekens voor de "th", de "ng" en de „ei”-klanken. Deze kunnen worden weergegeven als "þ", "ŋ" en "ï." 
Verder kunnen in omzettingen voor de C een "s" of "k" worden gebruikt; voor de Q de samenstelling "ku"; voor de V een "w" of "f" (zoals in het Fries) en voor de X de samenstelling "ks". Dat de Wolfsangel tot de runen van het Futhark zou behoren is een fantasie van Guido von List uit het eerste decennium van de 20e eeuw. De Wolfsangel behoort tot de acht zogenaamde middeleeuwse tovertekens, die geen van allen runen zijn. Ook het hakenkruis wordt vaak ten onrechte tot de runentekens gerekend.
De volgorde van de Oudere Futharkalfabetten verschillen van het hedendaagse alfabet; taalkundigen spreken dan ook liever van runenreeksen dan van runenalfabetten. De eerste zes letters van het Futhark worden gevormd door de runen F-U-TH-A-R-K. De letters in het oude Futhark hebben een vaste volgorde, hoewel de laatste twee runen soms van plaats wisselen. De afbeelding toont deze volgorde voor de Oergermaanse runen. Hierbij duiden ¯ een lange klank, ˆ een overlange klank, en ̨ een neusklank aan (zoals in het Franse "sans").
Een groep van acht runen wordt sinds de runologie van de 19e eeuw ook wel Ætt genoemd, spreek uit als ,oet’ of nauwkeuriger benaderd, ,èèt’ . De eerste Ætt is de runengroep van Freyja, de tweede van Hagal en de derde van Týr. De associatie met Noordse goden stamt uit de laat-20e-eeuwse esoterie. De eerste letter van elk van de namen van deze groepen correspondeert met de eerste letter van de desbetreffende reeks. Het woord futhark zelf wordt gevormd door de 6 eerste letters van het runenalfabet: f, u, þ (th), a, r en k.
Freyja's achtste
Hagels achtste
Týrs achtste
Angelfriese runen (5e tot 11e eeuw).
De Angelfriese runen of Angelsaksische runen zijn een verzameling runen die hun naam danken aan hun speciale ontstaansachtergrond. Deze Angelsaksische vorm van het Futhark heet Futhork, omdat het teken dat in het oudere Futhark voor de a-klank stond wordt gebruikt voor een o-klank. In Friesland is dit verschil nog te merken. Zo spreekt men in het westen van Friesland nog veel Friese woorden met de o-klank uit, daarentegen spreekt men in het oosten van de provincie deze woorden uit met de a-klank. Een voorbeeld is ,vader’, zoals in het Westerlauwers Fries: „Hoit” of het Oostfries: „Hait”, beide verwant aan het Nederlandse ette.
In de vijfde en zesde eeuw vestigden Angelse en Saksische stammen zich in de Nederlandse kuststrook op hun weg naar Brittannië. Een deel van de Angelen en Saksen bleef in Friesland en vermengde zich met de oorspronkelijke bevolking. Ondanks hun gelijkaardige Germaanse achtergrond waren er wel culturele verschillen zoals de vorm en inhoud van hun futhark. Waarschijnlijk al in de vijfde eeuw ontstond een wederzijdse beïnvloeding waardoor een Angelfriese futhork ontstond. Dat schrift werd uitgebreid met een aantal runentekens, terwijl sommigen aangepast werden om een weerspiegeling van veranderingen in de taal weer te geven.
De Oudfriese runen komen alleen voor op losse voorwerpen zoals kammen en munten. Hun betekenis is vaak niet duidelijk, en ook is niet altijd onomstreden of het daadwerkelijk om Friese runeninscripties gaat. Van Westeremden is het inschrift "Adugîslû m(i)þ Gîsuh(i)ldu" van rond 800: "Odgezel met Gishilde". Uit de provincie Groningen stammen twee kammen met Oudfriese runeninscripties. Een van hen bevat enkel het woord "kobu", “kam”. De taal van de Oudfriese runen is beduidend ouderwetser dan de in het Oudfries overgeleverde bronnen. Ze worden gedateerd van 500 tot 800. De Oudengelse runen zijn omvangrijker in aantal en in lengte van de teksten.
Jonger Futhark (9e tot 12e eeuw).
Het Jongere Futhark, ook wel het Scandinavische Futhark genoemd, is een ingekorte vorm van het Oudere Futhark, bestaande uit slechts 16 letters. Deze inkorting komt overeen met de klankverschuivingen toen het Oernoords zich ontwikkelde tot het Oudnoords. Het Jongere Futhark wordt gevonden in Scandinavië en Vikingnederzettingen buiten Scandinavië en werd waarschijnlijk reeds gebruikt sinds de 9e eeuw n. Chr. De runen worden verdeeld in lange takrunen (Deens) en korte twijgrunen (Zweeds en Noors). Het verschil tussen de twee varianten is omstreden. De algemene opvatting is dat de verschillen functioneel waren; dat wil zeggen, de lange takrunen werden voor documentatie op steen gebruikt, terwijl de korte twijgrunen voor alledaagse privé of officiële berichten op hout werden gebruikt.
Het schrift veranderde geleidelijk, doordat sommige afgelegen gebieden weinig contact hadden met de thuisgebieden. Het Groenlandse runenschrift verschilt hierin bijvoorbeeld van het Noorse, omdat de korte twijgrunen in Noorwegen rond 1000 zich doorontwikkelden, terwijl op Groenland nog steeds gebruik werd gemaakt van de oorspronkelijke vorm. Het Groenlandse runenschrift hanteerde bijvoorbeeld nog steeds de B- en R-runen. Behalve het behoud van oudere spellingsregels veranderden de Groenlandse kolonisten later ook een aantal runen waardoor een eigen schrift ontstond. Het schrift is belangrijk omdat het aanwijzingen geeft over de bewoning van Groenland door de Vikingen en wat de verklaring is voor het verdwijnen van deze nederzettingen. Op Groenland zijn ongeveer 60 verschillende runenstenen gevonden, waarvan het grootste gedeelte in Austerbygden en Vesterbygden. De belangrijkste ontdekking is de Runensteen van Kingigtorssuaq. De oudste inscriptie dateert uit het begin van de elfde eeuw. De meeste van de inscripties dateren echter uit de 14de eeuw.
Lange takrunen.
De lange takrunen zijn de volgende letters:
Korte twijgrunen.
Onder de korte twijgrunen (ook wel: Rökrunen), verschijnen negen runen als vereenvoudigde varianten van de lange takrunen, maar de overgebleven zeven hebben identieke vormen:
Hälsingerunen (staafloze runen).
Hälsingerunen worden zo genoemd omdat ze in de moderne tijd voor het eerst opgemerkt zijn in de Hälsingland regio van Zweden. Later werden andere runeninscripties ontdekt met dezelfde runen in andere delen van Zweden. Deze runen werden gebruikt tussen de 10e en 12e eeuw. Zij lijken een vereenvoudiging te zijn van de Zweeds-Noorse runen en ontbreken aan bepaalde streken, waardoor ze ook wel "staafloos" worden genoemd. Deze runen bevatten dezelfde groep runen als de andere Jongere Futharkalfabetten. Deze variant is niet opgenomen in Unicode (per Unicode 12.1).
Middeleeuwse runen (12e tot 15e eeuw).
Tijdens de middeleeuwen werd het Jongere Futhark in Scandinavië uitgebreid, zodat het weer over één letter per foneem (klank) van het Oudnoors beschikte. Bestippelde varianten van stemloze letters werden geïntroduceerd om overeenkomende stemhebbende medeklinkers aan te duiden, of omgekeerd; stemloze varianten van stemhebbende medeklinkers. Ook verschenen er een aantal nieuwe runen voor klinkers. Inscripties in middeleeuwse Scandinavische runen tonen een groot aantal verscheidene runenvormen. Sommige letters zoals "s", "c" en "z" werden onderling uitwisselbaar gebruikt.
Middeleeuwse runen waren in gebruik tot en met de 15e eeuw. Van het totaal aantal vandaag overgebleven Noorse runeninscripties, zijn de meeste middeleeuwse runen. In het bijzonder zijn sinds de jaren 50 meer dan 600 van deze inscripties ontdekt in Bergen, vooral op houten stokken (de zogeheten Brygen-inscripties). Dit toont aan dat runen voor een aantal eeuwen nog gebruikelijk waren naast het Latijnse schrift. Sommige runeninscripties werden zelfs geschreven in het Latijn.
Dalekarlische runen (16e tot 19e eeuw).
In landelijke streken van Noord-Europa werden runen nog lang door het gewone volk gebruikt. Volgens Carl-Gustav Werner werd „in de afgelegen provincie Dalarna in Zweden een mengsel van runen en Latijnse letters ontwikkeld.” De "Dalekarlische runen" of "Dalrunen" werden gebruikt van de vroege 16e eeuw tot de 20e eeuw. De provincie wordt daarom ook het "laatste bolwerk van het Germaanse schrift" genoemd. De Dalekarlische runen zijn afgeleid van de Middeleeuwse runen; echter werden de runen vermengd met Latijnse letters, die na verloop van tijd steeds meer runenletters vervingen. Tegen het einde van de 16e eeuw bestond het Dalekarlische runenschrift vrijwel enkel uit runen, maar in de daaropvolgende eeuwen werden steeds meer runen vervangen met Latijnse letters. In het laatste stadium was bijna elke rune vervangen door een Latijnse letter of door een variant beïnvloed door Latijnse letters. De Dalekarlische runen werden vooral gebruikt voor het schrijven van het Elfdaals.
Toen Carl Linnaeus in 1734 de streek Älvdalen in Dalarna bezocht, maakte hij de volgende aantekening in zijn dagboek:
Dalarna was ook de streek waar Johannes Bureus heen trok, om het gebruik van de runen te bestuderen voor zijn "Runa-ABC-boken". Er wordt getwist over of het gebruik van deze runen een ononderbroken gebruik was, of dat mensen in de 19e en 20e eeuw de runen vanuit boeken hadden geleerd. In Dalarna werden sommige kalenders nog tot kortgeleden in runen opgesteld, de tekens worden daarbij symbolisch gebruikt om tussen maanjaren en zonnejaren te kunnen rekenen voor christelijke feestdagen als Pasen. Daartoe werden aan het Jongere Futhark drie extra runentekens toegevoegd, Arlaug, Tvimadur en Belgthor, die echter geen klank- of letterwaarde kennen.
Inscripties.
Runeninscripties zijn bekend van circa 150 tot 1200 na Chr. en in Scandinavië nog een paar eeuwen langer. In Dalekarlië (Zweden) waren boeren aan het einde van de 18e eeuw nog vertrouwd met runen. Na 800 na Chr. verloor het schrift op het Europese continent geleidelijk de concurrentiestrijd met het Latijns alfabet dat op scholen werd onderwezen. Het schrift werd voor allerlei boodschappen gebruikt, maar is vooral bekend van de runenstenen, die als herdenkingsmonumenten dienen. In bijna alle gebieden waar Germaanse volkeren (waaronder de Vikingen) zijn geweest, kunnen runeninscripties aangetroffen worden.
Met name in Scandinavië zijn runeninscripties te zien. Veel inscripties staan op runenstenen, herdenkingsstenen die werden opgericht langs belangrijke handelswegen. De Einangstein bij het Slidrefjord in Noorwegen is de oudst bekende runeninscriptie die nog op de oorspronkelijke plaats staat. De steen staat in de nabijheid van grafheuvels en restanten van moerasijzerwinning. De twee Runenstenen van Jelling zijn wellicht de bekendste stenen. In de buurt van Sleeswijk, nabij het oude Haithabu, zijn vijf runenstenen te vinden. Dit zijn reconstructies, de originele stenen bevinden zich in het museum van de stad.
Bekende antieke runeninscripties zijn:
Runen in Nederland.
Ook in Nederland zijn runeninscripties gevonden, met name in Friesland. Deze inscripties zijn vaak erg kort, met alleen een naam of met het woord "kam" op een kam. Van Westeremden stamt een stukje van taxushout met een langere inscriptie. In 1996 werd in Bergakker een zwaardschede gevonden van rond het jaar 450 met runen, de runeninscriptie van Bergakker. Het bevat een zin met een van de oudste Nederlandse woorden ("ann", ik gun).
Bij de Dom van Utrecht werd in 1936 een replica geplaatst van de steen van Jelling in Denemarken.
Modern gebruik.
Gebruik door nazi's.
Vanwege hun Germaanse oorsprong werden runen ook gebruikt door de nazi's. Overbekend is de beeltenis van de dubbele bliksemschicht van de SS, de Sig-rune, dat als enkel symbool door de Hitlerjugend werd gebruikt, naast de minder bekende Tyr en de Othala. Daarnaast werd de wolfsangel, een teken dat geen historische basis in een runenschrift heeft maar gelijkenissen met de Eihwaz-rune toont, door de Nederlandse NSB als symbool voor hun partij gebruikt. Voorts diende in nazi-Duitsland de wolfsangel in de "Werwolf"-SS divisie te worden gebruikt als symbool voor een naoorlogs verzetsnetwerk. Over de oorsprong van de wolfsangel als symbool is weinig bekend. Een verklaring is dat deze is gevormd door een samensmelting van een of meer runentekens. Dit door het hanteren van een schrijfwijze, die verschillende runen samenvoegt waaruit desgenaamde "gebonden" runentekens ontstaan. Het wolfsangelsymbool heeft ook een visuele gelijkenis met een wolfshaakwapen, een metalen instrument, dat in de middeleeuwen werd gebruikt om wolven te doden. Ook zijn runen populair bij neonazi's, afsplitsingen van de skinheadsubcultuur naar rechtsextreem voorbeeld, evenals zich blank en arisch noemende groeperingen. In Duitsland worden de door de nazi's gebruikte runentekens als "verfassungsfeindliche Kennzeichen" („grondwetsvijandige tekens”) beschouwd, waardoor het gebruik van sommige runen daar verboden is. Soms zijn ze enkel toegestaan, als die in een bepaalde context worden gebruikt. De Sig-rune is in vrijwel alle gevallen verboden. Een uitzondering is de Wolfsangel, die veelvuldig voorkomt als gemeentewapen in wapens van sommige Duitse gemeenten en plaatsen, maar als symbool niet publiekelijk binnen (neo)nazistische context mag worden gebruikt.
Voorspellen met runen.
De historische toepassing van runen om inzicht te krijgen in de toekomst is een van de slechtst gedocumenteerde voorspellingsmethoden. Bij ontstentenis van ofwel gebrek aan bewijs gaan wetenschappers ervan uit dat er in de oudheid niet met runen werd voorspeld. Nochtans is de moderne toepassing een volledig westerse methode die vergelijkbaar is met de oosterse I Tjing en de Tarot. Bij het werpen van runen wordt de betekenis van de stenen en hun positie gerelateerd aan een vraag die op dat ogenblik gesteld wordt. In dat opzicht gaat het uit van dezelfde veronderstelling die bij andere voorspellingsmethoden wordt aangenomen, namelijk dat er zoiets bestaat als een synchroniciteit tussen wat gevraagd wordt en het beeld dat de voorspelling oplevert. Of het nu kaarten zijn, de plaats van de planeten of runenstenen, telkens is er sprake van een geloof of een aanname dat er een zinvol verband en gelijktijdigheid is tussen de gestelde vraag en het antwoord dat via de voorspellingsmethode wordt gegeven.
Een van de vele moderne methoden om met runen te voorspellen is de volgende:
Bij het voorspellen met runen worden 25 runenstenen en een werpmatje gebruikt. Vierentwintig van die stenen hebben een runenteken, een ervan is blanco. Een matje wordt vervaardigd van katoen, papier of gelijk welk ander materiaal naar keuze. Daarop worden dan 3 concentrische cirkels getekend of genaaid. Als richtlijn wordt geadviseerd om voor die cirkels diameters van 7,5 en 17,8 en 25,4 cm te gebruiken, dit in verband met de afmetingen van de stenen. Deze drie concentrische cirkels leveren dan vier gebieden op: de binnencirkel, de middencirkel, de buitencirkel en de ruimte daarbuiten. De middelste cirkel wordt "skjebne" genoemd – het Noordse woord voor 'lot' –, de middenkring heet "buiten skjebne", en de buitenkring wordt verdeeld in vier segmenten waaraan waar verschillende betekenissen worden toegeschreven. Bij interpretatie van de positie van de runenstenen zijn verschillende alternatieve methoden mogelijk:
Een ander occult gebruik van de runen is het zingen van de namen of klanken ervan, hetgeen meestal galdr wordt genoemd. Door zingen van de klanken zou men magische krachten kunnen oproepen.
Esoterie.
In 1902 beschreef de esoterische schrijver Guido von List dat hij in een visioen het Oerschrift van de Ariërs; het Armanenrunenschrift met 18 runenstaven, zou hebben gezien. Von List inspireerde Friedrich Marby tot de runenyoga, waarbij de runentekens met het lichaam worden uitgebeeld om zo de krachten ervan over te nemen. De groep rond von List kende magische krachten toe aan de runen, waarmee men zich tegen niet-Arische invloeden kon weren.
Tolkienrunen.
Taalwetenschapper J.R.R. Tolkien ontwierp voor zijn "fantasieboeken" over Midden-aarde, waaronder „In de ban van de ring”, eigen runenschriften, vaak aangeduid als Tolkienrunen.

</doc>
<doc id="20134" url="https://nl.wikipedia.org/wiki?curid=20134" title="WO II">
WO II



</doc>
<doc id="20135" url="https://nl.wikipedia.org/wiki?curid=20135" title="Rossini">
Rossini



</doc>
<doc id="20136" url="https://nl.wikipedia.org/wiki?curid=20136" title="Staartdeling">
Staartdeling

Een staartdeling is een algoritme om (op papier) een deling uit te voeren. Een staartdeling maakt gebruik van de eigenschappen van een positiestelsel. Ze kan worden gebruikt in zowel het decimale stelsel als bijvoorbeeld het octale of binaire stelsel.
In het Nederlandse basisonderwijs worden naast de staartdeling ook andere algoritmes gebruikt om het delen aan te leren, zoals het "happendelen" of "happen" volgens het realistisch rekenen. Die gaan veel duidelijker uit van herhaald optellen, maar missen de heldere systematiek van de staartdeling. Bij het vroeger met de hand worteltrekken (van tweede- en derdemachtswortels) werd een soortgelijk algoritme als bij de staartdeling gebruikt.
Voorbeeld.
Nederland.
In het voorbeeld wordt 135 (het deeltal) gedeeld door 11 (de deler). Er wordt gebruikgemaakt van de eigenschappen van de decimale voorstelling. Eerst wordt geprobeerd het eerste getal 1 (van één 100-tal) door 11 te delen. Omdat 1 kleiner is dan 11, gaat dat niet. Vervolgens wordt gekeken naar de volgende twee cijfers: 13 (van de tientallen). Die kunnen door 11 gedeeld worden. Dat gaat 1 keer. Die 1, die staat voor 1 tiental, wordt aan de rechterkant opgeschreven. Vervolgens wordt de "rest" berekend, oftewel: hoeveel tientallen blijven er over?
 11 / 135 \ 1
 11
 2
Er zijn nog 2 tientallen over, die samen met de 5 eenheden (het volgende cijfer uit het deeltal) 25 eenheden vormen. Deze 25 eenheden worden gedeeld door het deeltal 11. Dat gaat 2 keer, en die 2 wordt rechts naast de 1 op de plaats van de eenheden opgeschreven.
 11 / 135 \ 12
 11
 25
 22
 3
Er blijft een rest 3 over. Het resultaat is: 135 = 12 × 11 + 3.
De deling kan voortgezet worden voor het verkrijgen van de complete decimale voorstelling (decimale breuk). Er wordt dan gebruikgemaakt van tienden, honderdsten, enzovoort door de rest te zien als 30 tienden en dit weer door 11 te delen. Dat gaat 2 keer. Er komen dus 2 tienden bij het antwoord. Er blijven dan nog 8 tienden over (30 - 2 × 11 = 8). Die worden beschouwd als 80 honderdsten, enzovoorts. De staartdeling van hierboven wordt als volgt voortgezet:
 11 / 135 \ 12,27...
 11
 25
 22
 30
 22
 80
 77
 3 enz.
De rest (afgezien van de macht van 10), hier 2, 3, 8, 3.., kan 0 worden; het exacte quotiënt heeft dan een eindig aantal cijfers achter de komma. Als dit niet gebeurt en het deeltal heeft wel een eindig aantal cijfers achter de komma, dan hangt het verdere verloop van de staartdeling uiteindelijk steeds alleen van de rest af. Het aantal waarden dat de rest dan hoogstens kan aannemen is één minder is dan de deler. Hieruit volgt dat de breuk een repeterende breuk is met een periode van maximaal de deler min 1.
Dit geldt analoog bij een ander grondtal.
België.
In België wordt de volgende notatie gebruikt:
 135 │ 11
 -11 ├───────
 25 │ 12,272...
 -22
 30
 -22
 80
 -77
 3
Waarbij de verwoording in principe dezelfde is als bovenstaand: 135 (deeltal) gedeeld door 11 (deler):
Is de deler een kommagetal, dan voegt men bij het deeltal evenveel nullen na de komma als er cijfers na de komma staan bij de deler. Bijvoorbeeld 25 delen door 2,25 wordt in deze staartdeling genoteerd als:
 25,00 │ 2,25
Staartdeling in het Nederlandse onderwijs.
Sinds de invoering van het realistisch rekenen wordt op veel scholen de klassieke staartdeling niet meer geleerd aan de kinderen, maar wordt de zogenaamde "hapmethode" ("happendelen") aangeleerd. Hierbij wordt geschat hoe vaak de deler in het te delen getal past. Omdat dit een andere manier van delen is, kunnen ouders hun kinderen thuis minder goed helpen bij het leren delen. Zij hebben immers vroeger de klassieke staartdeling geleerd op de basisschool.
Toch zijn de overeenkomsten met de klassieke staartdeling groter dan de verschillen. Het grote verschil is dat bij de hapmethode een algoritme wordt uitgevoerd, gebaseerd op de distributieve eigenschap van de vermenigvuldiging. Het is onbekend of leerlingen hier feitelijk behoefte aan hebben. De hapmethode leidt tot een minder efficiënte schrijfwijze (zeker in het begin). Een enkele keer leidt de flexibiliteit van de moderne staartdeling tot een efficiëntere berekening (bijvoorbeeld bij 3650 : 37).
Sinds 2010 wordt de klassieke staartdeling weer aangeboden in rekenmethodes, zoals "Reken Zeker" en "De wereld in getallen". De staartdeling kan gerekend worden tot de kenmerken van het functioneel rekenen. De hapmethode wordt gerekend tot het realistisch rekenen.
Voorbeeld.
Deze methode kan geïllustreerd worden met het bovenstaande voorbeeld. Gevraagd wordt 135 : 11. Er moeten dus berekend worden hoe vaak 11 van 135 kan worden afgetrokken. Het is gemakkelijk in te zien dat in ieder geval 10 keer 11, dus 110, afgetrokken kan worden. Er blijft 135−110=25 over. Weer is gemakkelijk in te zien dat 2 keer 11, dus 22, afgetrokken kan worden. Het aantal keer dat de deler 11 in het deeltal 135 past is dus 10+2=12. En de rest is 25−22=3.
De flexibiliteit van hapmethode zit daarin dat men, als men niet zeker weet of 11 wel 10 keer van 135 kan worden afgetrokken, eerst eens 9 keer kan proberen; dan blijft als rest 36. Het valt niet moeilijk in te zien dat er nu nog maar 3 keer 11 afgetrokken kan. Het aantal keer dat de deler 11 in het deeltal 135 past is dus 9+3=12. En de rest is 36−33=3.
Ook met de hapmethode is het mogelijk een nauwkeuriger antwoord te vinden met behulp van decimale breuken. 3 moet nog door 11 gedeeld worden. Een eerste poging levert bijvoorbeeld 0,2×11=2,2 op. Er blijft 3−2,2=0,8 over. Deze procedure kan naar believen worden herhaald.
Bij grotere berekeningen is het wenselijk een eenduidige notatie te gebruiken. Links staan twee stappen uit de berekening. Rechts de meest efficiënte schrijfwijze. Deze is vrijwel identiek aan de klassieke staartdeling in het bovenstaande voorbeeld, die direct tot het juiste resultaat leidt.
 STAP 1 STAP 2 EFFICIËNT
 135 : 11 = 135 : 11 = 12 135 : 11 = 12
 110 : 11 = 10 110 : 11 = 10 110
 25 25 25
 22 : 11 = 2 22
 3 3
Toepassing op veeltermen.
Een staartdeling kan ook gebruikt worden voor de deling van een polynoom (veelterm) door een andere. Analoog aan het bovenstaande voorbeeld volgt de volgende staartdeling:
 x+1 / x²+3x+2 \ x+2
 x²+ x
 2x+2
 2x+2
 0
Conclusie: x²+3x+2 = (x+2)(x+1).
Ander voorbeeld: (x³+x)/(x-1)
 x-1 / x³ + x \ x² + x + 2 + 2/(x-1)
 x²: x³ - x²
 (x³ + x) - (x³ - x²) = x³ + x - x³ + x² = x² + x
 x: x² + x
 x² - x
 (x² + x) - (x² - x) = x² + x - x² + x = 2x
 2: 2x
 2x - 2
 (2x) - (2x - 2) = 2x - 2x + 2 = 2
 2
Een dergelijke deling is nuttig als een van de nulpunten van een polynoom bekend is en men de andere nulpunten wil berekenen.
Microprocessor.
Behalve door mensen wordt het staartdelingsalgoritme ook door computers gebruikt. In een microprocessor wordt een binaire deelinstructie op een wijze uitgevoerd die behoorlijk dicht bij de wijze zit waarop wij mensen deze uitvoeren, bijvoorbeeld voor vijftien/drie=vijf, binair geschreven als 1111/11=101:
 Nederland België
 11 / 1111 \ 101 1111 │ 11
 11 –11 ├───
 01 01 │ 101
 0 –0
 11 11 
 11 -11
 0 
Eenvoudige processoren, zoals de MOS 6502 hebben geen deelinstructie. Om op computers met dit soort processoren te kunnen delen, wordt het staartdeelalgoritme in de programmatuur opgenomen.
In de Pentium werd een variant op het staartdelingsalgoritme toegepast; in plaats van aan de rechterkant (het antwoord dus) alleen positieve cijfers te schrijven kon de Pentium daar ook negatieve cijfers zetten. Hierdoor kon de Pentium een snellere methode gebruiken om het juiste cijfer te bepalen.
De methode met negatieve cijfers geeft echter niet altijd het goede antwoord. Met behulp van een tabel bepaalde de Pentium in welke gevallen het toegestaan was met negatieve getallen te werken. Ergens tussen ontwerpkamers en fabriek ontstond echter een foutje in de betreffende tabel. Dit leidde tot de beruchte FDIV-bug, hetgeen fabrikant Intel veel gezichtsverlies opleverde en haar noodzaakte tot een dure terugroepactie.
Bij zwevende-kommagetallen ontstaan bij veel delingen afrondingsfouten.

</doc>
<doc id="20137" url="https://nl.wikipedia.org/wiki?curid=20137" title="Meteoroïde">
Meteoroïde

Een meteoroïde (soms ook wel meteoride genoemd) is een stofdeeltje, stukje steen of een stukje ijs dat door de ruimte zweeft. Het kan van een komeet afgebroken zijn of gewoon een overblijfsel van het ontstaan van het zonnestelsel. Meteoroïden zijn groter dan interplanetaire materie (stof) maar kleiner dan planetoïden.
Als het van een komeet afkomstig is dan zal het zich nog in de baan van die komeet bevinden. Als de baan van de Aarde de baan van die komeet kruist dan zien we op Aarde een meteorenzwerm. Een bekende zwerm is die van de Perseïden die elk jaar rond 12 en 13 augustus te zien is. Men neemt aan dat deze meteoroïden afkomstig zijn van de komeet Swift-Tuttle.
2023 CX1.
Op 13 februari 2023 ontdekte astronoom Krisztián Sárneczky uit Hongarije bij routine-observaties met een telescoop een planetoïde die de atmosfeer van de Aarde zou gaan binnendringen. Bij de eerste waarneming was deze op 233.000 km afstand. Zeven uur uur later bereikte het object de atmosfeer en werd dit in verschillende landen waaronder Nederland en België als een heldere meteoor (bolide) waargenomen. Zoiets is zeer zeldzaam, het is het 7e natuurlijke object ooit dat is waargenomen voorafgaand aan het bereiken van de atmosfeer. Het object kreeg de naam 2023 CX1. Op 15 februari 2023 werd in een veld bij Saint-Pierre-le-Viger (Frankrijk) door een team van FRIPON/Vigie-ciel een één meter grote steen gevonden die na onderzoek de meteoriet blijkt te zijn van deze meteoor.

</doc>
<doc id="20142" url="https://nl.wikipedia.org/wiki?curid=20142" title="Runenschrift">
Runenschrift



</doc>
<doc id="20148" url="https://nl.wikipedia.org/wiki?curid=20148" title="Randstad (gebied)">
Randstad (gebied)

De Randstad is een grootstedelijk gebied waar verschillende agglomeraties met eigen centrumsteden aan elkaar gegroeid of groeiende zijn. Het ligt in het westen van Nederland. Als veelkernige stedelijke concentratie wordt het een "conurbatie" genoemd. De Randstad wordt niet geheel eenduidig gedefinieerd en de naam staat voor variabele entiteiten. De Randstad omvat in ieder geval de vier grootste stadsagglomeraties van Nederland: Amsterdam, Rotterdam, Den Haag en Utrecht. Omdat de grootste Nederlandse groeistad, Almere, tot de Randstad kan worden gerekend is Flevoland als vierde provincie in deze conurbatie betrokken.
De Randstad wordt vaak gedefinieerd als de rij van losse en half-losse steden en voorsteden die er in elk geval deel van uitmaakt: dan bestaat de Randstad ofwel uit twee losse helften, of is het een half-open ring of hoefijzer rondom het veel minder bebouwde Hollands-Utrechts weidegebied van het Groene Hart. Alternatief kan men ook dit soort landelijke gebieden tot het bereik van de Randstad rekenen of simpelweg uitgaan van de grenzen van de vier 'Randstadprovincies': Noord-Holland, Zuid-Holland, Utrecht en Flevoland, wat ongeveer overeenkomt met de informele notie 'Westen des lands'. De Randstad bestaat in zo'n bredere definitie slechts voor een derde uit stedelijk gebied. Zij omvat 15 procent van het landoppervlak van Nederland en heeft een derde van het stedelijk gebied van Nederland binnen haar grenzen.
De Randstad is de grootste conurbatie van Nederland en telt, afhankelijk van de begrenzing, tussen de 4,5 (schatting uit 2006) en ruim 8,3 miljoen (schatting uit 2020) inwoners. Daarmee is het gebied een van de grootste (semi-)agglomeraties van Europa. De Randstad is geen bestuurlijke eenheid: politieke beslissingen worden genomen door het rijk, de provincies, de gemeenten en door onderlinge samenwerkingsverbanden, zoals de Noord- en Zuidvleugel en de Utrechtse Stadsregio.
Omvang en begrenzing.
Over de grootte en precieze grenzen van de Randstad kan verschil van inzicht bestaan, omdat het gebied geografisch niet scherp gedefinieerd is. Verschillende bronnen en verschillende onderzoekers hanteren verschillende definities.
Een minimale definitie zou alleen de gezamenlijke vier agglomeraties Amsterdam, Rotterdam, Den Haag en Utrecht omvatten. Een latere, ruimere definitie gaat uit van twee stedelijke zones Dordrecht-Rotterdam-Den Haag-Leiden (de Zuidvleugel) en Haarlem-Zaanstad-Amsterdam-Utrecht (de Noordvleugel). De Noordvleugel wordt daarbij opgevat als bestaande uit de kernsteden Amsterdam en Utrecht, en zich uitstrekkend over drie provincies: van de haven van IJmuiden tot Almere, het Gooi en Amersfoort. Tussen de stadsgewesten Amsterdam en Utrecht wordt de Noordvleugel gedeeltelijk onderbroken door de noordoostelijke zone van het Groene Hart.
Er zijn overigens ook kortstondig (2012-2014) pogingen geweest om Nederland in vijf landsdelen op te delen, te beginnen met een Noordvleugelprovincie als 'superprovincie'. Deze voorstellen kregen onvoldoende draagvlak. 
Het begrip 'Randstad' is niet statisch, maar het volgt de recente planologische ontwikkelingen. Het Nederlands Interdisciplinair Demografisch Instituut (evenals de Randstadmonitor) hanteert een definitie waarbij de Randstad bestaat uit de vier provincies Noord-Holland, Zuid-Holland, Flevoland en Utrecht. Daarbinnen wordt dan door het NIDI onderscheid gemaakt tussen (1) de vier grote steden (de zogenoemde G4), (2) "overig stedelijk Randstad" (stedelijke gemeenten in dit gebied) en (3) "niet stedelijk Randstad" (alle overige gemeenten in de vier Randstadprovincies). Er wordt ook wel een onderscheid gemaakt tussen de beide westelijke steden van Flevoland (Almere en Lelystad) als behorende tot de Randstad, en de overige gemeenten van Flevoland, waarvoor dit niet geldt.
In nog een andere, verkeerstechnische conceptualisatie zou de Randstad nog meer gebied omvatten en ruwweg begrensd worden door Alkmaar in het noorden, Veenendaal in het oosten en Breda in het zuiden.
Een duidelijke graadmeter van de urbanisatie geven de onderlinge afstanden tussen de grootste steden. De kleinste afstand is die tussen Den Haag en Rotterdam (26 km.), de grootste die tussen Amsterdam en Rotterdam (77 km.). De bereikbaarheid van werkgelegenheid en ontplooiingsmogelijkheden van de bewoners hangen daarmee samen.
Situering.
Gesitueerd tussen Londen, de Vlaamse Ruit en het Duitse Rijn/Ruhrgebied hoort de Randstad bij de belangrijkste stedelijke concentraties in West-Europa, ook bekend als de Blauwe Banaan.
De Randstad staat ook in Nederland niet geheel op zichzelf. Het gebied vloeit binnen de Nederlandse zone van de Blauwe Banaan geografisch, demografisch, logistiek en economisch uit in de Brabantse Stedenrij (2 miljoen inwoners, met haar vijfvoudige kern BrabantStad en inclusief de Metropoolregio Eindhoven met haar ruim 750.000 inwoners), en de groeiende agglomeratie Stadsregio Arnhem Nijmegen (ruim 700.000 inwoners).
Deze verlengde, meest verstedelijkte zone binnen Nederland (de Randstad, plus de Brabantse Stedenrij en de Stadsregio Arnhem Nijmegen) telt in totaal bijna elf miljoen inwoners. Daarnaast vormt de Regio Twente (ongeveer 625.000 inwoners) nog een aanzienlijke stedelijke agglomeratie, ook binnen de Nederlandse zone van de 'Blauwe Banaan'.
Bevolking.
Inwonertal.
De Randstad telt tussen de 4,5 (schatting uit 2006) en ruim 8,2 miljoen (schatting uit 2019) inwoners. Dat laatste cijfer wordt verkregen als alle inwoners van de vier 'Randstadprovincies' mee worden geteld, dat wil zeggen de provincies Noord-Holland, Zuid-Holland, Utrecht en Flevoland. Daarmee is het gebied een van de grootste (semi-)agglomeraties van Europa. In de Noordvleugel wonen ongeveer vier miljoen inwoners en in de Zuidvleugel ruim drie miljoen.
Anno 2019 kunnen tot de Randstad in engere zin (de Randstedelijke "agglomeratie(s)" of conurbatie) de 13 aldaar gelegen gemeenten met meer dan 100.000 inwoners gerekend worden. Binnen de "Randstadprovincies" bevinden zich 16 gemeenten met dat inwonertal, meer dan de helft van het landelijk aantal (31). Daarvan horen er 8 tot de provincie Zuid-Holland, 5 tot Noord-Holland, 2 tot Utrecht en 1 tot Flevoland.
Onderstaande bevolkingsaantallen zijn per 1 januari 2021 accuraat. Met een * zijn gemarkeerd gemeenten die pas meer recent tot de Randstedelijke agglomeratie(s) worden gerekend, en met een + gemeenten die zich niet binnen de in enge zin gedefinieerde Randstad zelf bevinden (de vier grote stadsgewesten, c.q. de beide metropoolregio's), maar die wel binnen de Randstedelijke provincies liggen en aansluiten op de Randstedelijke agglomeratie.
Verstedelijking.
Definities van de Randstad beperken zich lang niet tot het bovenstaande lijstje. Op een atlaskaartje uit 2004 worden voorts de volgende plaatsnamen expliciet vermeld (met de klok mee van onder naar boven en verder rechtsom): Gorinchem, Ridderkerk, Capelle aan den IJssel, Schiedam, Spijkenisse, Hellevoetsluis, Vlaardingen, Katwijk (alle in Zuid-Holland), Hoofddorp, Zandvoort, IJmuiden, Beverwijk, Zaandam, Amstelveen, Hilversum (alle in Noord-Holland), Zeist, Houten en Nieuwegein (alle in Utrecht).
Ook deze opsomming is niet geheel representatief. Zo zou de fusiegemeente Gooise Meren qua inwonertal zonder meer aan de reeks toegevoegd moeten worden, ook als men deze zou willen beperken tot gemeenten met een minimumgrootte van 50.000 inwoners. De Gooise gemeente Huizen, in 1967 aangewezen als groeikern, draagt eveneens bij tot de verstedelijking binnen de Noordvleugel. Anderzijds is de nieuwe fusiegemeente Voorne aan Zee, met haar ca. 74.000 inwoners en als hoofdplaats Hellevoetsluis, te beschouwen als gelegen net buiten de zuidwesthoek van de Randstad, hoewel zij tot de metropoolregio Rotterdam Den Haag behoort. 
Ook boven het IJ is een verdere verstedelijking gaande. De combinatie Alkmaar samen met de fusiegemeente Dijk en Waard (de voormalige groeikern Heerhugowaard en het dorp Langedijk) begint een agglomeratie op zich te vormen, die aansluit op de Randstad, en soms zelfs al tot de Randstad gerekend wordt. Ook Hoorn kan gezien worden als noordelijke uitloper van de Randstad.
Al enkele decennia ligt de gemiddelde bevolkingsdichtheid in de drie westelijke provincies rond de 1.000 inwoners/km² (zie voor 2006 "kaartje E"). Per 1 januari 2018 bedroeg zij voor Zuid-Holland 1.308 inwoners/km², voor Noord-Holland: 1.061 inwoners/km² en voor Utrecht: 936 inwoners/km². Over het hele land is het aantal inwoners per km² toegenomen van 415 in 1980 tot 509 op 1 januari 2018.
Het inwonertal en de bevolkingsdichtheid van de Randstad zal in de toekomst verder toenemen. In het gebied staat de nieuwbouw van minimaal 500.000 woningen gepland tot 2040. Anno 2019 liggen de belangrijkste bouwlocaties in de Noordvleugel. Het zijn Almere, Houten, Amsterdam en de Utrechtse wijk Leidsche Rijn.
Geschiedenis.
De term ‘Randstad’ hangt onverbrekelijk samen met de notie 'Groene Hart' en lijkt te zijn gemunt rond het jaar 1930. De oprichter van de KLM, Albert Plesman, zou als eerste de term gebruikt hebben, nadat hij al vliegend boven West-Nederland het typische landschap observeerde, bestaande uit een groot open gebied met weilanden en akkers, en vele steden aan de rand daarvan. Plesman was waarschijnlijk niet de eerste gebruiker, maar heeft wel meer bekendheid aan de term gegeven. Een vroege vindplaats van het woord is er al uit 1929. In 1930 werd in Amsterdam een NV Bouw-Maatschappij 'De Randstad' opgericht. In de jaren vijftig werd het begrip in overheidspublicaties overgenomen. De Randstad werd aanvankelijk 'Randstad Holland' genoemd. In de tweede helft van de 20e eeuw werd 'Randstad' een vast begrip.
De stedelijke gebieden van de Randstad ontstonden al vanaf de Middeleeuwen. Rond het jaar 1000 was het gebied nog vrijwel onbevolkt, omdat het geen bescherming bood tegen overstromingen. Ook vormden de aanvallen van de Noormannen een bedreiging. Onder graaf Floris II van Holland ontstond het graafschap Holland, waarbinnen nieuwe nederzettingen gesticht werden, die later uitgroeiden tot steden. Voorbeelden zijn Delft, Leiden, Haarlem, Amsterdam, Rotterdam en Die Haghe, het latere Den Haag.
Omdat het middengebied, het latere Groene Hart, oorspronkelijk een veenmoeras was en het moeilijker is om daar te bouwen, heeft dit centrum al in de Middeleeuwen minder ontwikkeling ondergaan. Dit geldt ook voor het zuidoosten van het gebied. Later verscheen ook stedelijke bebouwing op plaatsen waar riviertjes afgedamd werden (zoals de Amstel en de Rotte). Die afdamming maakte ontginning van de veenmoerassen mogelijk. Toen door de bodemdaling het gebied minder goed bewoonbaar werd, trok de bevolking zich terug in de rond het veengebied liggende steden. Hierdoor ontstond het Groene Hart, een betrekkelijk onbebouwd gebied omgeven door een ring van steden, die dankzij de vele waterwegen goed bereikbaar waren en zo de handel stimuleerden.
Oorspronkelijk was Utrecht de belangrijkste stad, terwijl Dordrecht eeuwenlang de belangrijkste handelsplaats van Holland was. Aan het einde van de middeleeuwen verschoof het economische en politieke zwaartepunt van Holland naar het noorden. Niet Dordrecht maar Amsterdam was nu de grootste stad. Na de Val van Antwerpen in 1585 groeide Amsterdam nog sterker als zwaartepunt van de toenmalige Republiek. Bij de volkstelling van 1795 was Amsterdam nog steeds bijna tweemaal zo groot als Rotterdam, Den Haag en Utrecht samen. In de negentiende eeuw groeiden ook Rotterdam, Den Haag en Utrecht, zodat aan het begin van de eenentwintigste eeuw de drie westelijke agglomeraties elkaar in omvang weinig ontlopen, terwijl Utrecht zijn positie heeft bevestigd als vierde grootste stad.
De Randstad werd steeds belangrijker dankzij de nieuwe verbindingen met de zee en het Ruhrgebied. De bevolking groeide wegens het cultureel, economisch en politiek belang van de conurbatie. Het risico dat het gebied te veel zou verstedelijken leek aan het eind van de twintigste eeuw enigszins af te nemen, omdat de bevolking niet meer groeide en omdat diverse instellingen uit de Randstad wegtrokken. De grootste groei heeft in 2018 plaats in de Noordvleugel met uitlopers naar Amersfoort en Zwolle.
Politiek en bestuur.
De Randstad vormt geen bestuurlijke entiteit. De steden in de Randstad zijn autonoom en bevinden zich in verschillende provincies. Ze vervullen elk voor zich grootstedelijke functies, activiteiten in bedrijvigheid, openbaar bestuur, kennis en cultuur, waarvan de bevolking in de wijde omtrek van de steden gebruikmaakt.
Pogingen tot een meer gecentraliseerd beleid zijn er wel geweest. Aan het begin van de 21ste eeuw werd nog wel van de Deltametropool gesproken. Deze term verwijst naar de ambitie ten tijde van de Vijfde Nota Ruimtelijke Ordening, onder het bewind van minister Pronk, om de Randstad meer als één grote metropool te laten functioneren. De term 'Deltametropool' stierf echter snel weer uit. Toen de Nota Ruimte als opvolger van de Vijfde Nota Ruimtelijke Ordening werd opgesteld verdween ook de visie om tot één metropool te komen in West-Nederland. Sindsdien wordt voor de Noordvleugel van de Randstad, De Zuidvleugel van de Randstad en het Groene Hart apart beleid gemaakt.
Er bestaan verschillende, al dan niet vrijwillige samenwerkingsverbanden of bestuurlijke netwerken, zoals de indeling in twee metropoolregio's: de Metropoolregio Amsterdam (MRA) enerzijds en de metropoolregio Rotterdam Den Haag (MRDH) anderzijds.
Voor de noordelijke Randstad moeten twee verschillende samenwerkingsverbanden onderscheiden worden:
In de zuidelijke Randstad bestaat verder nog het Netwerk Zuidelijke Randstad.
Ondanks de Structuurvisie Randstad 2040 is het overheidsbeleid niet zozeer gericht op metropolitane ontwikkeling van de Randstad, maar op gescheiden strategieën voor de Noordvleugel en de Zuidvleugel afzonderlijk. Een plan om tot een aparte Noordvleugelprovincie te komen is echter gesneuveld, en de MRA heeft nauwelijks bevoegdheden.
Bij de Europese Unie in Brussel werken de vier Randstadprovincies samen in een bureau onder de naam 'Regio Randstad'. Ten behoeve van een gebundelde regionale belangenbehartiging is daar in 2000 het Huis van de Nederlandse Provincies ('HNP') opgericht. Bij deze instelling zijn de gezamenlijke Nederlandse provincies onderverdeeld in vier landsdelen: het Samenwerkingsverband Noord-Nederland (SNN), (de provincies Friesland, Groningen en Drenthe), Oost-Nederland (de provincies Gelderland en Overijssel), Regio Randstad en Zuid-Nederland (de provincies Zeeland, Noord-Brabant en Limburg).
Economisch en cultureel belang.
De Randstad als grootstedelijk gebied is het politieke, bestuurlijke en (sociaal)-culturele hart van Nederland, maar vooral ook de motor van de Nederlandse economie. In Europees verband komt de regio West-Nederland (of "Regio Randstad" in ruimere zin, "in casu" de zogenoemde "vier Randstadprovincies": Noord- en Zuid-Holland, Utrecht en Flevoland/Almere) in 2016 met een bruto regionaal product (brp) van 367 miljard euro economisch op de vierde plaats achter Londen, Parijs en Rijn-Ruhr, nog voor Milaan.
Takenscheiding.
Binnen de Randstad laat zich linksom gaande een negental afzonderlijke stadsgewesten onderscheiden: Amersfoort, Utrecht, Hilversum, Amsterdam, Haarlem, Leiden, Den Haag, Rotterdam en Dordrecht. De Randstad als geheel functioneert voor een belangrijk deel op het niveau van deze individuele stadsgewesten, waarbinnen de vier centrale steden sterk betrokken zijn.
Het polycentrische karakter van de Randstad komt tot uiting in de takenscheiding en rolverdeling tussen de kernen. Men spreekt ook wel van een 'gespreide metropool'. Zo is Amsterdam onder meer de hoofdstad van het land, maar de regering, het parlement en de diplomatie zetelen elders, in Den Haag. In deze ring van steden liggen onder andere de grootste haven van Europa (die van Rotterdam) en de nationale luchthaven Schiphol (bij Amsterdam). Utrecht is onder meer het belangrijkste nationale spoorwegknooppunt en geldt tevens als de meest centrale stad van Nederland. Deze functieverdeling betreft zwaarwegende aspecten van logistieke, bestuurlijke en economische aard. Ook in andere opzichten vormt de Randstad een 'gespreid zwaartepunt'.
Infrastructuur.
De Randstad is een belangrijk internationaal doorvoergebied. De nationale Luchthaven Schiphol is in passagiersaantallen een van de grootste luchthavens in de EU. Zij kwam na London Heathrow en Paris Charles de Gaulle jarenlang op de derde plaats, maar is in april 2018 Parijs voorbijgestreefd. Wereldwijd gezien staat Schiphol volgens cijfers over 2014 op de achtste plaats (zie "lijst"). In de Randstad ligt de grootste haven van Europa, Rotterdam. De bloemenveiling in Aalsmeer is de grootste ter wereld.
Een aantal van de belangrijkste autowegen waaronder de A2, A4, A12, A15 en A16 lopen door de Randstad. Het Project Schiphol-Amsterdam-Almere (afgekort: SAA) is het grootste wegenbouwproject van Nederland in de periode van 2012 tot 2024. Naast een uitgebreid wegennetwerk liggen in de Randstad ook een groot aantal spoorwegen. Veel intercitylijnen en andere spoorverbindingen vinden hier hun begin- en eindpunt, waaronder ook de HSL-Zuid en de Betuweroute. Naast de grote spoorlijnen zijn er ook nog lightrailnetwerken - waaronder RandstadRail - en trams. Amsterdam en Rotterdam hebben allebei een metronetwerk.
Cultuur, onderzoek en educatie.
De Randstad kent naast haar economische activiteiten ook een concentratie van cultuur. Er zijn veel musea, schouwburgen, concertzalen, bioscopen en er vinden vele belangrijke evenementen plaats. Het Rijksmuseum is internationaal een van de toonaangevende musea en het Koninklijk Concertgebouworkest hoort tot de drie meest gerenommeerde symfonie-orkesten ter wereld.
Bijna de helft van alle universiteiten bevindt zich in de Randstad, in overeenstemming overigens met het aandeel van deze "conurbatie" in de landelijke bevolking. Opvallend is daarbij dat kleinere steden als Leiden en Delft prominent participeren in het universitaire onderwijs en onderzoek, maar het naastgelegen Den Haag veel minder. De takenscheiding blijkt er ook uit dat niet Amsterdam, maar Haarlem de hoofdstad van de provincie Noord-Holland is, en dat in Hilversum de publieke omroepen en het Mediapark gevestigd zijn.
Problemen.
Met de sterke verstedelijking gaat een aantal problemen gepaard. Zo is er relatief veel geluidshinder, luchtvervuiling en criminaliteit.
Een probleem is verder het versnipperde bestuur van de Randstad. Hoewel de Randstad als één gebied wordt gezien, is er geen aparte en gemeenschappelijke autoriteit, wat ook nadelig is in de relaties met het buitenland. Dit probleem is aangekaart door een gezelschap van vier burgemeesters en vier Commissarissen van de Koning. Een mogelijke oplossing van dit probleem is het oprichten van een Randstadprovincie, een plan waarover tot 2011 over gesproken werd, maar dat daarna werd verlaten.
Nog een probleem dat zich voordoet is het feit dat de Randstad van zo'n groot nationaal en internationaal gewicht is dat de belangen van de overige regio's daarbij weleens verbleken. De Randstad is duidelijk de economische trekker van Nederland, meer dan de helft van het bnp is voor rekening van de Randstad, maar daar profiteren andere regio's niet altijd van mee. Verder klinkt vaak het verwijt dat de politiek 'alleen maar aan de Randstad denkt', als het gaat om nieuwe maatregelen of wetten, waarbij de Randstad vaak de hoogste prioriteit heeft. Andere regio's voelen zich hierdoor benadeeld.
Een volgend probleem dat zich vooral in de drukke Randstad voordoet, is het toenemende woningtekort. Dit komt tot uiting in de snel stijgende woningprijzen, vooral in en rond Amsterdam en Utrecht. Ook de wachttijden voor huurwoningen nemen toe, met name in de Noordvleugel.

</doc>
<doc id="20149" url="https://nl.wikipedia.org/wiki?curid=20149" title="Joost Buitenweg">
Joost Buitenweg

Roderick Joost Buitenweg (Amsterdam, 24 mei 1967) is een Nederlands acteur, televisieproducent en regisseur.
Loopbaan.
Buitenweg werd aanvankelijk afgewezen voor de toneelschool en deed daarom de hbo-studie spelmethodiek, waarin hij ook afstudeerde. Hij wilde echter nog steeds acteur worden en naast zijn studie volgde hij daarom ook acteerlessen en deed mee aan diverse audities en producties.
Nog tijdens zijn studie werd Buitenweg bij de Toneelgroep Amsterdam aangenomen voor het stuk "Voorjaarsontwaken". Dit stuk betekende zijn doorbraak als acteur. Hij was vervolgens twee jaar lang te zien als de schurk Rien Hoogendoorn in Goede tijden, slechte tijden. Later speelde hij in diverse series mee (zie onder), onder meer als Lex Pijnakker in SamSam. Hij speelde in films in België en Groot-Brittannië en in een comedy in Duitsland.
Ook legde Buitenweg zich op het presenteren toe. Hij presenteerde verschillende televisieprogramma's, onder meer voor SBS6 en Call TV. In 2003 presenteerde Buitenweg samen met Edwin Ouwehand de ochtendshow op radiozender Yorin FM.
Buitenweg woont in Almere met zijn vrouw Anouk. Kathalijne Buitenweg is zijn zus.

</doc>
<doc id="20150" url="https://nl.wikipedia.org/wiki?curid=20150" title="Normen">
Normen



</doc>
<doc id="20151" url="https://nl.wikipedia.org/wiki?curid=20151" title="Nimzo-Indisch">
Nimzo-Indisch

Bij het schaken is het Nimzo-Indisch of "Indische verdediging" de naam van een schaakopening die in het begin van de 20e eeuw bestudeerd werd door Aaron Nimzowitsch. Hij boekte daarmee goede resultaten, en deze opening werd populair.
Karakteristiek in deze opening is dat zwart door het paard te pennen druk uitoefent op het veld e4 terwijl hij veld d5 enigszins onder controle heeft. De kenmerkende zetten van deze opening zijn 1.d4 Pf6 2.c4 e6 3.Pc3 Lb4. Het Nimzo-Indisch is ingedeeld bij de halfgesloten spelen en valt onder ECO-code E20.
De specifieke zet 3...Lb4 heeft Nimzowitsch niet als eerste gespeeld.
De Indische verdedigingen spelen in de moderne toernooien een belangrijke rol als een alternatief voor de zet 1...d5 van het klassieke damegambiet.

</doc>
<doc id="20152" url="https://nl.wikipedia.org/wiki?curid=20152" title="Persconferentie">
Persconferentie

Een persconferentie is een bijeenkomst die wordt belegd om het publiek via journalisten over een bepaald onderwerp te informeren. Deze bijeenkomsten worden georganiseerd door een zeer breed scala aan instanties of personen die in het nieuws zijn, bijvoorbeeld bedrijven, overheidsinstanties, politici, sportlieden et cetera. In veel gevallen brengt (een woordvoerder van) de organiserende partij eerst een lezing over actualiteiten rond de partij zelf en worden daarna de journalisten in staat gesteld vragen te stellen.
Er zijn verschillende soorten persconferenties mogelijk. Zoals voor de schrijvende pers, televisie, radio.

</doc>
<doc id="20157" url="https://nl.wikipedia.org/wiki?curid=20157" title="Acda en De Munnik">
Acda en De Munnik

Acda en De Munnik is een Nederlands cabaret- en muziekduo bestaande uit Thomas Acda en Paul de Munnik. De teksten gaan vaak over liefde, vriendschap, de dood en het leven. Het duo heeft een speelse en soms harmonische samenzang tussen beide zangers tot handelsmerk verheven.
Acda en de Munnik hebben negen studioalbums uitgebracht, waarvan vooral de eerste twee nog altijd erg populair zijn. "Niet of nooit geweest" was in 1998 de doorbraakhit van het duo. Andere populaire nummers zijn "Het regent zonnestralen", "De kapitein deel II", "Lopen tot de zon komt", "Ren Lenny ren" en "Als het vuur gedoofd is". Samen met Van Dik Hout vormden ze de formatie De Poema's. In 2015 stopten Acda en De Munnik als duo, waarna ze in 2023 weer bij elkaar kwamen.
Naast Thomas Acda en Paul de Munnik maakt David Middelhoff al vanaf het eerste album in 1997 vast deel uit van de band. Acda speelt op veel nummers gitaar en soms mondharmonica, die hij consequent mondharp noemt. De Munnik speelt vaak piano. Middelhoff neemt de basgitaar en ook andere gitaren voor zijn rekening.
Drummer Kasper van Kooten en toetsenist Diederik van Vleuten speelden mee op de eerste drie albums. Sinds 2002 zijn zij vervangen door gitarist/toetsenist JB Meijers en drummer Dave van Beek. Angelo de Rijke werd in 2011 toegevoegd als gitarist.
Geschiedenis.
Kleinkunstacademie: 1989–1994.
Thomas Acda (6 maart 1967) en Paul de Munnik (30 september 1970) ontmoetten elkaar in 1989 voor het eerst op de Kleinkunstacademie te Amsterdam. In de kelder van het gebouw aan de Keizersgracht maakten ze voor het eerst samen muziek. Twee jaar later maakten ze samen een ingewikkeld theaterprogramma getiteld: "Waarom zweeg Sam?". In 1993 maakten ze samen een afstudeerproductie: "Spectacle Coupé". Hiermee wonnen ze de Pisuisse-prijs, een aanmoedigingsprijs voor veelbelovend talent. 
Acda zat ondertussen met onder andere David Middelhoff en Sander Donkers in een band genaamd "Herman &amp; Ik", die pop- en rockmuziek speelde. Acda verliet in 1994 die band en ging fulltime met De Munnik muziek en theater maken. Een aantal nummers die Acda al met "Herman &amp; Ik" speelde verschenen later ook op albums van Acda en de Munnik.
Trilogie en doorbraak: 1995–2001.
Eerste album.
In 1995 maakten ze samen een theaterprogramma, "Zwerf'on". David Middelhoff stond het duo muzikaal bij op de gitaar. De show deed het goed en in 1997 brachten ze een eerste cd uit genaamd "Acda en De Munnik", deels gevuld met liedjes uit het theaterprogramma. Het album kwam in de albumhitlijsten, maar de singles haalden weinig uit, hoewel een aantal van de nummers later klassiekers zouden worden: "Als het vuur gedoofd is", "Lopen tot de zon komt" en "Mooi liedje" staan vaak (hoog) in de Top 2000, en ook cover "De Stad Amsterdam" werd een publieksfavoriet.
Naar huis.
Bij hun volgende theaterprogramma, "Life is what happens to you while you're busy making other plans - John Lennon" werd ook een album gemaakt, "Naar huis", en de eerste single van dat album, "Niet of nooit geweest", werd de eerste en grootste hitsingle van de band. Het was dé grote zomerhit van 1998 en bereikte de tweede positie in zowel de Nederlandse Top 40 als de Mega Top 100. Het album haalde de toppositie van de albumhitlijsten, en ook het vórige album steeg door en bereikte de eerste plek van de Album Top 100. De volgende single "Laat me slapen" haalde de Top 40 ook nog, maar de derde single "Het regent zonnestralen" niet, hoewel dat later in de Top 2000 en op Spotify veruit het populairste nummer van de band zou worden.
Na dit succes ging de band ook optredens geven waarin niet cabaret, maar muziek de hoofdmoot vormde. In 1999 brachten de heren samen met Van Dik Hout een single uit als De Poema's, getiteld "Mijn houten hart", wat een grote hit werd. Later dat jaar brachten Acda en de Munnik twee livealbums uit: "Op voorraad" en "Live in de Orangerie". Op de tweede staat de single "Schoolplein".
Hier zijn.
Het duo ging vervolgens weer het theater in, met het programma "It's only cabaret but I like it", en hierop volgde het album "Hier zijn". Van dit album kwam het hitje "De kapitein deel II", en ook "Verkeerd verbonden" werd nog uitgebracht.
In 2001 volgde nog de cd "Live met het Metropole Orkest," uitgebracht in samenwerking met het Metropole Orkest. Ook werkten ze wéér samen als De Poema's, en de single "Zij maakt het verschil" werd een nummer-1 hit. Een jaar later kwam een bundeling uit van de drie eerdere theaterprogramma's onder de naam "Trilogie".
Ren Lenny ren: 2002–2006.
Groeten uit Maaiveld.
Voor het volgende album, "Groeten uit Maaiveld" werd een andere formule gekozen: het album werd uitgebracht zonder dat er een theaterprogramma bij werd gemaakt. De singles "Ren Lenny ren" en "Groeten uit Maaiveld" hiervan werden redelijk succesvol, en ook "Mis ik mij" haalde de Top 40. De band toerde rond met muziek.
Acda en De Munnik ging vervolgens weer samenwerken met Van Dik Hout als De Poema's. Er kwam een album "Best of de Poema's" met alle eerdere, en nieuwe nummers, en er werden twee singles uitgebracht.
In 2004 volgden er nog twee singles van het duo die de Top 40 haalden: "Vandaag ben ik gaan lopen" staat op de soundtrack van "In Oranje", een film waarin Acda de hoofdrol speelde. In juli brachten ze een voetballied uit voor het EK voetbal: "'t Is stil (Aan de overkant)" haalde de 11e positie van de Top 40 toen het Nederlands elftal de halve finale bereikte, maar verdween snel nadat het team daarin uitgeschakeld werd.
Liedjes van Lenny.
Vervolgens maakte het duo toch weer een theatershow, ditmaal een onvervalste rockopera, genaamd "Ren Lenny ren". Tevens brachten ze een nieuw album uit, "Liedjes van Lenny", met liedjes uit de voorstelling. Het album is een stukje harder dan hun eerdere werken, en moest hierom een hoop kritiek verduren. "Totdat ik jou" en "(Noem me) Oud verdriet" werden als single uitgebracht.
In 2005 werd een verzamelalbum uitgebracht: "Adem" (dat voortvloeit uit de naam van de band: Acda en de Munnik). Hierop staan de populairste nummers van de band, en vijf nieuwe nummers. Hiervan kwamen er twee op single uit: "Jaren ver van hier" en "Waar was je dan". Acda en De Munnik toerden nog een tijdje, maar werkten in 2006 en 2007 tijdelijk los van elkaar.
Herstart: 2007–2015.
Nachtmuziek.
Na de tijdelijke pauze hebben Acda en De Munnik in 2007 een contract getekend bij Universal Music. Op 9 november 2007 verscheen de single "Dan Leef Ik Toch Nog Een Keer". Dit is een nieuw lied met een ouderwetse 'Acda en De Munnik'-sound. Op 23 november verscheen het nieuwe album van Acda en De Munnik, getiteld "Nachtmuziek". Ook op dit album worden ze begeleid door hun vaste band bestaande uit David Middelhoff, Dave van Beek en JB Meijers. "Nachtmuziek" is, vergeleken met voorgaand werk, anders qua stemming. Persoonlijke problemen van met name Acda lijken de plaat te hebben beïnvloed. De heren kondigden zelf al aan dat het een 'donker' en persoonlijk album zou zijn, maar de 'hoop zou domineren'. In 2007 startten ze ook een nieuwe theatertour onder de titel "Acda en De Munnik spelen", met liedjes van "Nachtmuziek". In deze voorstelling wordt niet alleen muziek gespeeld, maar ook wat cabaret.
Jouw leven lang bij mij.
In 2009 komen Acda en De Munnik weer met nieuw werk. Er verschijnt een single, genaamd "Ik blijf jouw leven lang bij mij", in september van dat jaar. Dit nummer klinkt anders dan gebruikelijk voor de band, aangezien Ken Stringfellow deze gemixt heeft. Een maand later zal het nieuwe album "Jouw leven lang bij mij" in de winkels liggen. De heren beloven dat de somberheid van "Nachtmuziek" definitief voorbij is en dat de vertrouwde sound zo goed als terug zal komen. De tweede single van het album is "Eva", en dit nummer is verbonden aan de film "Lover of loser", waar Acda in speelt. In 2010 spelen de heren hun nieuwe theatertour "ODE".
't Heerst.
In 2011 volgt er nog een theatertour onder de titel "ODE II". "Woorden van een ander" is de nieuwe single van de band uit die show.
In april 2011 wordt ook de nieuwe cd opgenomen in The Sun Studio in Memphis waar ook de grote hits van Elvis en Johnny Cash zijn opgenomen. Hiervoor maken ze elke dag een radiodagboek in de Roodshow op NPO Radio 2 en houden ze de fans op de hoogte via Twitter.
Eind 2011 mogen Nick &amp; Simon de "Symphonica in Rosso"-concerten geven, en Acda en de Munnik is daar een van de gasten. In plaats van eigen nummers te spelen besluiten de jongens een partnerruil te doen. Acda neemt met Nick Schilder het nummer "Sterker nu dan ooit" op en De Munnik met Simon Keizer het nummer "Kijk me na". De nummers komen eind augustus op de eerste en tweede plaats van de Single Top 100 binnen, en beide nummers behalen de zevende plaats in de Top 40 en de eerste in de Single top 100. Beide nummers staan ook op 't Heerst.
In maart 2012 komt eerdergenoemd album onder de titel "'t Heerst" uit, en begint ook een theatertournee onder die naam. In deze show worden twee vrienden op hun reis door Amerika overvallen door een apocalyptische storm. Als de wind is gaan liggen, blijken de mannen terechtgekomen te zijn in een decor van een stilstaande storm. Terwijl ze wachten op hulp, ontspinnen zich scènes, diepere gesprekken en alles wat de heren kunnen verzinnen om de tijd te verdrijven, natuurlijk afgewisseld met prachtige liedjes.
Afscheidstournee.
In 2013 won Acda en de Munnik de Radio 2 Mijlpaal Prijs. In augustus kwam er een nieuwe single "Draaien" en de maand erna het verzamelalbum "Alle singles", met daarop alle singles van Acda en de Munnik, inclusief enkele samenwerkingen.
Op 4 maart 2014 maakten Acda en de Munnik in het televisieprogramma De Wereld Draait Door bekend te stoppen als duo, na het houden van een laatste afscheidstournee in seizoen 2014-2015. Onder de noemer "...NAAM..." trokken ze samen met hun vaste band nog eenmaal langs de theaters met een dwarsdoorsnede van hun repertoire. Deze tournee eindigde op 30 maart 2015 in Koninklijk Theater Carré.
Lange pauze: 2016-2022.
Op 21 januari 2016 trad het duo toch nog één keer op tijdens De Vrienden van Amstel LIVE!. Op zaterdag 14 oktober 2017 trad het duo op bij de herdenkingsdienst van burgemeester Eberhard van der Laan. Acda en De Munnik zien elkaar een paar jaar nauwelijks. Ze brengen allebei solowerk uit, evenals diverse samenwerkingen met andere artiesten.
De heren zoeken elkaar vanaf 2020 wel weer wat vaker op. En ook op en rond het podium komen ze elkaar weer een paar keer tegen. In 2020, 2021, 2022 en 2023 staan ze allebei op Vrienden van Amstel LIVE, en ook maken ze sinds 2021 allebei deel uit van The Streamers. In 2021 brengen ze samen met Maan en Typhoon de single "Als ik je weer zie" uit, niet als Acda en de Munnik, maar met hun afzonderlijke namen. De single werd bekroond met een dubbelplatina plaat en bereikt de 6e positie in de Top 40. Daarmee is het voor allebei het grootste Top 40-succes sinds 2001.
Herstart: 2023-2024.
Op donderdag 23 maart 2023 maakten Acda en De Munnik tijdens een uitzending op Qmusic bekend dat ze opnieuw als duo muziek gingen maken. De aankondiging ging gepaard met het uitbrengen van de single "Morgen wordt fantastisch". Ook werd een reünieconcert in de Ziggo Dome aangekondigd voor 28 oktober van dat jaar. Wegens grote belangstelling werden er vervolgens eerst twee, en later nog drie extra concerten toegevoegd, die allemaal snel uitverkocht raakten. De concerten vinden plaats op 26-28 oktober en 14-16 december.
Op 21 september 2023 werd "Tussendoor" als volgende single uitgebracht, en op de dag van het eerste reünieconcert verscheen er een nieuw studioalbum "AEDM". In november en december 2023 zendt BNNVARA een zesdelige documentaireserie uit over de band getiteld "Acda en De Munnik: Woorden van een ander", en aansluitend aan de laatste aflevering een registratie van de reünieconcerten.
Op 21 juni 2024 maakte Acda en De Munnik hun debuut op Pinkpop.
Op 1 september 2024 gaven Acda en De Munnik een gratis verrassingsconcert in het Vondelpark van Amsterdam.
Op 7, 8, 9 en 10 november 2024 staan Acda en De Munnik in Ahoy.
Thema's.
Amsterdam.
Veel nummers van Acda en de Munnik spelen zich af in Amsterdam, of gaan zelfs over de stad. Voorbeelden zijn "De Stad Amsterdam" en "Amsterdam (hij die slentert)". "Als het vuur gedoofd is" en "Vondelpark vannacht" spelen zich deels af in het Vondelpark. "Eerste Helmersstraat" is een straat nabij het Vondelpark. Ook in andere nummers is het duidelijk dat het (waarschijnlijk) over Amsterdam gaat, zo speelt "Dag Esmee" zich af op de Wallen en "In gedachten" langs grachten. Heel bijzonder gaat "Kop van Zuid" juist over een wijk van Rotterdam.
Mensen van vroeger.
Een behoorlijk aantal nummers gaat over oude liefdes en voormalige vrienden. Zo gaat "Andere maan" over voormalige vrienden en "Kees" over een overleden persoon. Op het debuutalbum staan veel van deze nummers: "Henk" en waarschijnlijk "Lopen tot de zon komt" gaan over een oude liefde. "Halve zinnen", "Jaren ver van hier" en "Jij hoort bij mij" gaan (waarschijnlijk) zelfs over een oude onuitgesproken liefde. In de meeste gevallen zijn deze nummers melancholisch.
Zwerven.
Ook zwerven is een terugkerend thema voor Acda en de Munnik. De eerste theatershow gaat er voor een deel over, en ook een aantal nummers spreken van zwerven, weglopen of rondslenteren, zoals "Lopen tot de zon komt", "Zwerf'on", "Vandaag ben ik gaan lopen" en "Amsterdam (hij die slentert)".
Terugkerende personages.
Herman is de hoofdpersoon in de nummers "Als het vuur gedoofd is" en "Het regent zonnestralen", en komt aan zijn einde in de sketch "Voicemail", die op het album "Jouw leven lang bij mij" staat. In het nummer "Vandaag gedaan" wordt ook indirect naar Herman verwezen: "Ik zag hem terug zoals ik al jarenlang bezong, pagina 18 onderaan". Dit is een verwijzing naar "Het regent zonnestralen".
Aan Lenny, vooral bekend van de hit "Ren Lenny ren", zijn ook een album Liedjes van Lenny en een theatershow "Ren Lenny ren" gewijd.

</doc>
<doc id="20159" url="https://nl.wikipedia.org/wiki?curid=20159" title="Arling &amp; Cameron">
Arling &amp; Cameron

Arling &amp; Cameron is een Nederlandse band die (voornamelijk Engelstalige) synthesizerpop maakt. Ook maakte de band een album met filmmuziek voor niet-bestaande B-films. Arling &amp; Cameron was vooral in Japan en de VS populair. Ook in Nederland hadden ze succes met hun Easy Tune platen en in 2001 kregen ze de Popprijs voor hun album 'Music for Imaginary Films'.
Het duo bestaat uit Gerry Arling, in en rond de stad Groningen actief in de popmuziek (samen met zijn drummende broer Harry Arling) en "conceptual artist" Richard Cameron, die eerder ook al in verschillende Groninger bands actief was.
Geschiedenis.
In 1992 verliet Cameron Groningen en vestigde zich in Amsterdam. Van hieruit begon hij met V.O.L.V.O., ofwel "Vereniging onder leiding van onszelf".
Begin 1995 richtten Arling, Cameron en De Clerq het trio Popcorn op. Ze organiseerden feesten onder de naam "Easy Tune feesten". Daarom brachten Arling &amp; Cameron een aantal mini-cd's uit en met Karin Ras vormde Cameron een dj-duo, Mr &amp; Mrs Cameron.
Samen met de Easy Aloha's kwamen ze met de single "Aloha" in de Nederlandse Top 40. Hun eerder uitgegeven mini-cd's werden als cd uitgebracht onder de titel "The best of Easy Tune". Easy Tune sloeg ook aan in Japan en ze brachten verschillende bezoeken aan dit land.
Tussen 1999 en 2001 brachten ze 3 albums uit bij het Amerikaanse Emperor Norton Records.
Eind 2001 kreeg Richard Cameron een ongeluk in Spanje tijdens een tournee. De optredens moesten daarom gestopt worden. Het gevolg is dat Arling &amp; Cameron eind maart 2002 besloot niet meer op te treden.
Ze werkten vanaf 2002 samen aan verschillende soundtracks voor bioscoopfilms, o.a. Oesters van Nam Kee, Phileine zegt sorry, Das Jahr der ersten Küsse, Boys &amp; Girls guide to getting down en "HSW". Ook schreven ze library music voor TV shows als Sciography en de Sony Playstation game Hot Shot Golf.
In 2006 brachten ze het album Hi Fi Underground uit.
In april 2015 brachten ze album GOOD TIMES uit, een album met moderne pop-, elektro- en rap-invloeden. Daarop zijn o.a. Princess Superstar, FERAL is KINKY, Faberyayo, Merante Tamar en Nina Hagen te horen als gasten.

</doc>
<doc id="20161" url="https://nl.wikipedia.org/wiki?curid=20161" title="Slag op de Mookerheide">
Slag op de Mookerheide

De Slag op de Mookerheide vond plaats aan het einde van Oranjes derde invasie op 14 april 1574 tussen het Spaanse leger onder Sancho d'Ávila en Bernardino de Mendoza enerzijds, en huurtroepen onder Lodewijk en Hendrik van Nassau anderzijds. De veldslag was een Spaanse overwinning en zowel Lodewijk als Hendrik van Nassau sneuvelden.
Verloop.
De slag werd uitgevochten op de heide vlak bij het dorpje Mook aan de Maas. De Mookerheide strekte zich in de 16e eeuw uit over een groter gebied dan heden ten dage; ten zuiden van Nijmegen tot voorbij Mook was er een groot heidegebied dat in zijn geheel Mookerhei werd genoemd. De strijd vond daadwerkelijk vooral plaats ten noorden van de kern van Mook, tussen de Maas en de Bovensteweg.
Het leger van Lodewijk bestond uit 5500-6000 man infanterie en zo'n 1700 man Duitse (cavalerie). Stipriaan noemt 3000 ruiters. Tweeduizend daarvan kreeg Lodewijk mee van Hendrik, de hertog van Anjou, die onderweg naar Polen, door hem waren afgedankt. Lodewijk had daarvoor het huwelijk helpen arrangeren tussen Hendrik, de broer van de Frans koning, en de dochter van de Poolse koning. Lodewijk werd door zijn broer Hendrik van Nassau en Christoffel van de Palts, de aanvoerder van de cavalerie, gesecondeerd. Het Spaanse leger telde 4700 man infanterie (waarvan 2500 Spanjaarden) en bijna 800 man cavaleristen.
Lodewijk en Hendrik wilden met hun troepen via de oostelijke Maasoever in de richting van de Betuwe trekken, waar op dat moment hun broer Willem van Oranje verbleef. De Spanjaarden onderbraken op 21 maart hun Beleg van Leiden om de troepen te verhinderen Holland binnen te trekken. Omstreeks 20 februari 1574 was Lodewijk al opgerukt tot de nabije omgeving van Maastricht. Nog voor Lodewijk kon besluiten Maastricht binnen te gaan, stelde Sancho d'Ávila, die het Spaanse opperbevel voerde, de brug over de Maas zeker. De directe weg naar Brabant werd zo afgesneden. Lodewijk worstelde 'met haperende bevoorrading en onwillige manschappen, die geld eisten voor ze verder wilden trekken. Een deel van zijn cavalerie moest hij wegens geldgebrek alweer afdanken. waarschijnlijk brak ook het gebrek aan artillerie hem hier al op.' In de tweede week van april bewoog Lodewijk richting Roermond in de hoop er met schuiten een schipbrug te bouwen. Spaanse elite-eenheden belaagden zijn troepen en dunden de gelederen van het invasieleger flink uit. Lodewijk bewoog zich steeds meer noordwaarts. Oranje hield zich op tussen Dordrecht en de Bommelerwaard. D'Ávila begreep dat Lodewijk aansluiting zocht met het leger van zijn broer en besloot hem de pas af te snijden.
Op 13 april 1574 arriveerden de troepen van de Nassaus in Mook. Ze waren er echter niet van op de hoogte dat de Spaanse troepen bij Grave een dag eerder de Maas al met een pontonbrug waren overgestoken. De Spanjaarden legerden zich vervolgens tussen Heumen en Overasselt. In de nacht van 13 op 14 april zorgde een groep Spaanse militairen met trompetten, trommels en geweerschoten voor lawaai ter hoogte van Katwijk. Hierdoor werd de tegenstander uit zijn slaap gehouden en werd hij op een dwaalspoor gebracht betreffende de verblijfplaats van het Spaanse leger. Dit wordt 'de list van D'Ávila' genoemd.
Er volgde een confrontatie tussen de cavalerieafdelingen, die in het voordeel van de ruiters van de twee broers eindigde. Echter, Lodewijk en Hendrik hadden de Spaanse troepen onderschat en beseften niet hoe ongunstig het terrein was. De doortocht ter hoogte van Mook en Heumen was door Spaanse verschansingen geblokkeerd. Er werd besloten zich in te graven om de vermoeide troepen wat rust te gunnen. De volgende dag, 14 april 1574, vonden vroeg in de ochtend de eerste gevechten plaats. Dat was ten noorden van de dorpskern van Mook, tussen de Maas en de Bovensteweg.
Hoewel de troepen van Lodewijk en Hendrik bij aanvang van de strijd stand konden houden, maakten Spaanse versterkingen hun situatie snel onhoudbaar. De verschansingen werden doorbroken en de ruiters vochten een beslissende slag uit. Lodewijks Duitse infanterie-eenheden vertrouwden op hun vuurwapens, maar hadden veel tijd nodig om deze te herladen. De tegenstander vocht vooral met speren en lansen en koos voor een agressieve overrompeling. Het werd een gruwelijke moordpartij. De overlevenden sloegen op de vlucht in de richting van Gennep, ze kwamen echter in een moerasgebied terecht waar velen alsnog de dood vonden.
Afloop.
Het aantal doden is onbekend. Ruwe schattingen houden het volgens historicus Van Stipriaan op 2000 tot 3500 aan de kant van de opstandelingen en zo'n 200 aan Spaanse zijde. Hoe Lodewijk en Hendrik aan hun einde zijn gekomen is onduidelijk. Er werd van hen nooit een stoffelijk overschot gevonden, het is mogelijk dat hun lichamen in een massagraf terecht zijn gekomen of dat de twee zijn weggezakt in het moerasgebied. Pas na ongeveer drie weken wist Willem van Oranje met enige zekerheid dat zijn broers gesneuveld waren. Het was voor hem rampzalig dat het leger, dat aanvankelijk bijna tienduizend man telde, had opgehouden te bestaan.
Een getuigenis:
"Den 14. April (1574) geschiedde den Veldslag van Mockerheyde by Nimwegen, in den welken de Spagniaerds onder Sancio d' Avila eene volkomene Victorie behaalden op het Leger van den Graeve Lodewyk van Nassauw, die met den Graeve Hendrik zynen Broeder, en den Hertog Christoffel van Beyeren, ofte in het gevecht gesneveld ofte in de vlucht van de Peirden gedood, ofte in de Waeter-Poelen is versmoord geweest."
"Den 17. wierd tot Gend over deze Victorie een Generaele Dankprocessie gehouden, -ook 's Avonds gevierd, de Klokken geluyd, en met het Kanon geschoten in ‘t Nieuw Kasteel."
De getuigenis stamt uit 1752 en gaat voorbij aan de beweegreden van Friedrich Gorissen (1912-1993), voormalig stadsarchivaris van Kleef. Hij verwijst naar de Amsterdamse historica I.H. van Eeghen over het "Dagboek van Broeder Wouter Jacobsz (Gualtherus Jacobi Masius) prior van Stein: Amsterdam 1572-1578 en Montfoort 1578-1579, Eerste Deel." (Groningen, 1959). In een voetnoot staat:
Ebenda S. 397 zum 23 April : Op desen dach werde oeck geseyt, ... dat grave Lodewijck met sijn broeder grave Jan gescoten sijnde gesturven waeren opt huys te Hulst.
Volgens de informatie uit 1574 zijn Lodewijk en zijn broer overleden op "Hülsen". De naam Hulsen of Hulzen ligt in Hatert in de gemeente Nijmegen. Bij de belegering in oktober-november 1794 hebben de Fransen hier de bevelhebberstaf aangetroffen. Deze staf heeft waarschijnlijk toebehoord aan één van Willem van Oranje’s broers.
Het oorspronkelijke handschrift van Wouter Jacobsz. Maes (1521/1522-1595) bevindt zich in de Universiteits­bibliotheek Nijmegen. Op blad 201v. maakt Maes melding van de 'Victorie tegen den geusen' op 15 april 1574 '(...) omtrent Moock op die heyde'. Van de dood van graaf Lodewijk en zijn broer 'Jan' [sic] 'opt huys te Hulst' wordt melding gemaakt op blad 202.
Herdenkingen.
Op 14 april 1891 is in de protestantse kerk van Heumen (destijds Nederlands hervormd) een gedenksteen onthuld. Langs de Mookerheide staat nog altijd een aan Maria gewijd kapelletje, dat een lokale rooms-katholieke sage vertolkt: na afloop van de veldslag doolden er veel lichtjes over de Mookerheide. Het waren de zielen van de gesneuvelden, die geen rust konden vinden. Het Mariakapelletje werd gebouwd en de lichtjes verdwenen.
Op 14 april 2024 werd in Mook herdacht dat het 450 jaar geleden was dat de slag plaatsvond. Groepen scholieren die Spaanse en Nederlandse soldaten verbeeldden, trokken op om elkaar, anders dan toen, broederlijk te begroeten. Op het plein voor het raadhuis werd een kunstwerk onthuld dat de broers Lodewijk en Hendrik van Nassau uitbeeldt.
Plaatsnamen.
Op topografische kaarten tot 2010 zijn nog de veldnamen Hel, Vagevuur en Himmel (Duits voor hemel) te onderscheiden. De Hel is waar de troepen van de twee broers werden afgeslacht; het Vagevuur waar zij die deze slachting overleefden, wilden vluchten en met honderden wegzakten in de moerassen; en de Himmel de plek waar degenen die de slag hebben overleefd terecht kwamen. De veldnaam De Hel verwijst naar een boerderij aan de kruising Schildersweg-Helweg-Langstraat in Milsbeek. Het Vagevuur ligt zuidoostwaarts aan de Langstraat bij de kruising met de Vagevuurweg. Het Himmeltal ligt twee kilometer naar het oosten, net over de grens in het puntje van het Reichswald. Het dal loopt vanaf de Grensweg omhoog naar de voormalige brandtoren. De brandtoren is medio december 2022 afgebroken.

</doc>
<doc id="20162" url="https://nl.wikipedia.org/wiki?curid=20162" title="Lauryn Hill">
Lauryn Hill

Lauryn Hill (South Orange (New Jersey), 26 mei 1975) is een Amerikaans hiphop-zangeres en actrice.
Biografie.
Hill groeide in een relatief goede buurt op als dochter van een lerares Engels en een computeradviseur. Op jonge leeftijd werkte ze mee aan de soap "As the World Turns" en de film "".
Toen ze op de middelbare school Pras Michel en Wyclef Jean ontmoette, begonnen zij een hiphopgroep: de Fugees. Het eerste album van de groep, "Blunted on Reality" (1994), sloeg niet aan, maar hun liveoptredens hielden de drie aan het werk. Met het tweede en tevens laatste album van de groep, "The Score" (1996), braken ze door.
Na het uiteengaan van de Fugees probeerden de diverse leden het solo. Hill bleek het succesvolst: van het album "The Miseducation of Lauryn Hill" werden wereldwijd tien miljoen exemplaren verkocht en Hill had verschillende hits. Ook werd ze de eerste vrouw die tien keer genomineerd werd voor een Grammy en er vijf won. In 2020 kwam dit album in de top 10 van de 500 beste albums aller tijden van het Amerikaanse blad "Rolling Stone".
Vervolgens deed Hill produceer- en schrijfwerk voor onder anderen Aretha Franklin en Mary J. Blige. Ook pakte ze haar acteercarrière weer op.
Op 22 mei 2024 werd "The Miseducation of Lauryn Hill" door Apple Music uitgeroepen tot nummer 1 op de lijst 100 Beste Albums.
Activisme en controverse.
In 2003 uitte Hill tijdens een kerstconcert in het Vaticaan kritiek op de Rooms-Katholieke Kerk ten tijde van het bekend worden van de seksuele mishandelingen van minderjarige jongens door priesters. Tegenover 7500 genodigden verklaarde ze: "Ik begrijp dat wat ik zeg sommigen van u zou kunnen kwetsen. Ik wil u vragen wat u te zeggen heeft over de levens die zijn verwoest." Ze riep de Kerk op om spijt te betuigen.
De reactie op haar oproep was gevarieerd. De Catholic League noemde Hill 'ziekelijk ellendig' en merkte op dat haar carrière 'al in verval' is en alleen maar zal verslechteren. Bisschop Rino Fisichella vond de toespraak getuigen van slechte smaak, slechte manieren en gebrek aan respect. Vele bloggers vonden haar oproep echter getuigen van moed. Hills enige officiële reactie op het commentaar van Fisichella, na haar terugkomst in New York, was: "Wat ik heb gezegd was de waarheid. Betekent het vertellen van de waarheid dat je slechte manieren hebt? Wat ik de Kerk heb gevraagd is om spijt te betuigen voor wat er is gebeurd".
In 2013 zat Hill een gevangenisstraf van drie maanden uit wegens belastingontduiking.

</doc>
<doc id="20170" url="https://nl.wikipedia.org/wiki?curid=20170" title="Hof van Twente">
Hof van Twente

Hof van Twente () (Nedersaksisch: "Hof van Tweante") is een gemeente in het zuidwesten van Twente, in de Nederlandse provincie Overijssel. De gemeente is ontstaan op 1 januari 2001 door de fusie van de gemeenten Diepenheim, Goor, Markelo en Ambt en Stad Delden. Het gemeentehuis staat in Goor. De gemeente telt inwoners (, bron: CBS) en omvat 215,44 vierkante kilometer. De gemeente Hof van Twente werkt samen in de Regio Twente.
Kernen.
Topografie.
" Topografische gemeentekaart van Hof van Twente, september 2022"
Politiek.
Gemeenteraad.
De gemeenteraad bestaat uit 25 zetels.
College van B en W.
Het college van burgemeester en wethouders wordt gevormd door een coalitie van het CDA, Gemeentebelangen en de VVD (16 zetels).
Burgemeester: Ellen Nauta-van Moorsel (CDA)
Wethouders:
Verkeer en vervoer.
Langs de noordgrens van de gemeente loopt de autosnelweg A1, met afslagen ter hoogte van Markelo en Goor. Door de gemeente loopt het Twentekanaal. Parallel daaraan rijdt de stoptrein op de spoorlijn Zutphen - Glanerbrug, die tweemaal per uur per richting stopt op de stations Goor en Delden.
Monumenten.
In de gemeente zijn er een aantal rijksmonumenten, gemeentelijke monumenten, en oorlogsmonumenten, zie:

</doc>
<doc id="20171" url="https://nl.wikipedia.org/wiki?curid=20171" title="Joris Ivens">
Joris Ivens

George Henri Anton (Joris) Ivens (Nijmegen, 18 november 1898 – Parijs, 28 juni 1989) was een Nederlands filmregisseur en filmmaker, met name gericht op documentaires. Hij behoort naast Paul Verhoeven, Johan van der Keuken en Bert Haanstra tot de internationaal bekende Nederlandse filmmakers. In eigen land raakte hij onder meer omstreden vanwege zijn film ter ondersteuning van de Indonesische onafhankelijkheidsbeweging. 
Afkomst.
Ivens was de zoon van Kees Ivens en kleinzoon van Wilhelm Ivens. Toen de fotohandel van zijn grootvader en vader in 1927 werd omgezet in een NV onder de naam Capi, werd hij adjunct-directeur. Met een studie handelseconomie en fototechniek in Berlijn achter de rug had hij er de papieren voor, maar de zaak interesseerde hem alleen om er geld aan te onttrekken voor zijn linkse projecten. Zijn teleurgestelde vader schreef in zijn dagboek:"Capi genoeg door Georges methodes geplukt en geplunderd. Door het filmondernemen
is Capi aan de rand van de afgrond gebracht. (…) Door zijn maatschappelijke instelling Capi zwaar geschaad… Een bonk nonchalant, naief egoisme, slordigheid, egocentrisme, asociaal.’ Vader Ivens fuseerde daarom zijn bedrijf met de firma Lux van Willy Breuer en Joris vertrok naar Amerika om er met Ernest Hemingway de film The Spanish Earth te maken, ook weer met geld uit de kas van Capi.
Bekendheid.
Ivens werd bekend met avant-garde documentaires als "De brug" (1928) (over De Hef in Rotterdam), Regen (1929) en "Zuiderzee" (1930), waarin hij experimenteerde met bewegingen en ritmes. Hij behoorde tot de voormannen van de internationale filmavant-garde van die jaren. Later raakte hij steeds meer geïnteresseerd in sociale kwesties en werd hij overtuigd communist. Zo was Ivens onder andere betrokken bij de Vereeniging van Arbeiders-Fotografen, waarvoor hij arbeiders schoolde in de fotografie, om zo misstanden te kunnen vastleggen ten behoeve van de strijd tegen het kapitalisme. Ook kon hij fotomateriaal ter beschikking stellen, afkomstig uit de fotozaak van zijn vader. Ivens maakte onder meer films over een mijnwerkersstaking in België (Borinage, 1934), over de Spaanse Burgeroorlog ("The Spanish Earth", 1937) en over de strijd die China voerde tegen de Japanse bezetting ("De vierhonderd miljoen", 1939). Tijdens de Tweede Wereldoorlog maakte hij diverse films in de Verenigde Staten, waaronder "Power and the Land" (1941) voor het Amerikaanse ministerie van landbouw en "Action Stations!" (1943) voor de Canadese marine.
Controverses.
Ivens heeft zijn talent meerdere malen in dienst gesteld van communistische dictaturen. In 1931 vertrok hij naar de Sovjet-Unie om voor het bewind van Stalin de propagandafilm "Het lied van de helden" te maken, over de bouw van de nieuwe stad Magnitogorsk in de Oeral. Deze stad werd voor een belangrijk deel gebouwd door Goelag dwangarbeiders, veelal slachtoffers van Stalins collectivisering van de landbouw (die gericht was tegen de boeren). Ivens richtte zijn camera liever selectief op de duizenden Komsomol-vrijwilligers en partijleden die eveneens in Magnitogorsk werkten. De dwangarbeiders zou hij later vergelijken met 'onkruid'. Ook het maoïstische China heeft Ivens gediend; in 1976 voltooide hij "Hoe Yukong de bergen verzette", een film waarin Mao's Culturele Revolutie wordt verheerlijkt.
Ivens kreeg een conflict met de regering van Nederland, toen hij in Australië een film maakte ter ondersteuning van de onafhankelijkheidsbeweging in het toenmalige Nederlands-Indië. Bij terugkeer uit Australië in februari 1947 kreeg Ivens diverse aanbiedingen, waaronder een aanbod van het ministerie van Kunsten en Wetenschappen om de Nederlandse filmindustrie weer op te zetten. Ivens wees deze aanbiedingen af en vertrok in 1947 naar het toen nog niet communistische Praag. Het was Den Haag daarnaast een doorn in het oog dat Ivens van 1947 tot 1956 onafgebroken voor Oost-Europese dictaturen werkte. Dit en zijn aanvaring met de koloniale autoriteiten bij het maken van de film Indonesia calling leidde ertoe dat hij van 1948 tot 1957 verplicht werd elke drie of vier maanden zijn paspoort opnieuw te laten verlengen. Daarvoor heeft de Nederlandse staat in 1985 zijn verontschuldigingen aangeboden.
Bibliografie.
Joris Ivens. Autobiografie van een filmmaker (Amsterdam: Born, 1970)

</doc>
<doc id="20172" url="https://nl.wikipedia.org/wiki?curid=20172" title="Bathmen">
Bathmen

Bathmen (Nedersaksisch: "Battûm" ()) is een dorp en voormalige gemeente in de Nederlandse provincie Overijssel. Sinds 2005 is het een deel van de gemeente Deventer. Het inwonertal (dorp + buitengebied) bedroeg in en de oppervlakte is 26,48 km², waarvan 0,24 km² water.
Bathmen ligt tussen de Schipbeek in het zuiden en de spoorlijn Deventer-Almelo in het noorden. Het dorp ligt aan de autosnelweg A1 en heeft een eigen afslag (25). Station Bathmen werd in de jaren vijftig opgeheven.
Geschiedenis.
Tot de gemeentelijke herindeling op 1 januari 2005 was Bathmen een zelfstandige gemeente, waarna het aan de gemeente Deventer werd toegevoegd. Hier was veel weerstand tegen, omdat Bathmen een landelijk karakter heeft en hierdoor onder stedelijk bestuur kwam. Men heeft getracht zelfstandig te blijven, of desnoods te mogen fuseren met de Gelderse gemeente Lochem. Maar het voorstel haalde het niet en Bathmen werd samengevoegd met Deventer. Uit een peiling die tien jaar later werd gehouden bleek dat de meeste inwoners van Bathmen nog steeds overwegend negatief waren over de samenvoeging.
Tot Bathmen behoren naast het dorp Bathmen ook de dorpen en buurtschappen Apenhuizen, Dortherhoek, Loo, Pieriksmars en Zuidloo.
Sport en ontspanning.
Bij de Algemene Bathmense Sportvereniging (ABS) worden in onder andere sporthal de Uutvlog sporten als voetbal, handbal, volleybal, zwemmen en turnen beoefend. Sinds 1988 kunnen senioren sporten bij SIVO (Sport Instuif Voor Ouderen).
Bij Bathmen wordt in het voorjaar elk jaar de "Schipbeeksurvival" georganiseerd, een sportieve tocht met hindernissen waarvan de beek een belangrijk onderdeel uitmaakt.
Scoutinggroep "James Lovell" heeft in Bathmen een eigen clubhuis.
Bathmen geniet enige regionale bekendheid vanwege de aanwezigheid van discotheek/feestzaal/restaurant Boode. Deze discotheek is vooral bekend doordat ze tientallen jaren op zondagavond geopend was.
Tot 2008 waren er de jaarlijkse Battumse Bêkefeesten, een muziekfeest dat werd georganiseerd in de lokale manege.

</doc>
<doc id="20173" url="https://nl.wikipedia.org/wiki?curid=20173" title="Borne (Overijssel)">
Borne (Overijssel)

Borne () (Nedersaksisch: "Boorn") is een Twentse forensengemeente ten noordwesten van Hengelo in de Nederlandse provincie Overijssel. De gemeente telde op inwoners (bron: CBS). De gemeente Borne werkt samen in de Regio Twente. Mensen uit Borne hebben in Twente de bijnaam "Melbuul" (Twents voor "meelzak").
Geografie.
Borne ligt in het oosten van Nederland in de provincie Overijssel. De plaats ligt centraal in de landstreek Twente en maakt deel uit van de stedenband Twente. Borne grenst aan Hengelo en wordt slechts door de A1 van die stad gescheiden. Tot de gemeente Borne behoren verder de dorpskernen Hertme en Zenderen. Tot 2001 viel ook het dorp Bornerbroek onder deze gemeente. Bij de gemeentelijke herindeling van 1 januari 2001 werd dit dorp echter bij de gemeente Almelo gevoegd.
De gemeente Borne grenst in het noorden en noordoosten aan Tubbergen en Dinkelland, in het zuidoosten aan Hengelo, in het zuidwesten aan Hof van Twente en in het westen en noordwesten aan Almelo. De plaats Borne telt zeven wijken: Centrum (Centrum / Oud Borne / Spanjaardswijk), Bornsche Maten, Letterveld (Letterveld I / Letterveld II), Molenkamp (Dikkerslaan - Molenkampsweg e.o.), 't Oldhof, Stroom Esch en 't Wensink ('t Wensink Noord / 't Wensink Zuid / Zuid Esch).
Geschiedenis.
In 1206 wordt Borne voor het eerst vermeld in een officiële akte. Met deze akte verkreeg de bisschop van Utrecht van de abt van Ruinen onder andere de zeggenschap over de kerk en onderhorige rechten en opkomsten te "Burgunde", zoals het toen genoemd werd en tienden onder Zenderen en Almelo. Voorgenoemde akte was in 2006 nog aanleiding voor viering van het achthonderdjarig bestaan van Borne. De havezate Weleveld had in de late Middeleeuwen en gedurende de Reformatie een grote invloed op het dorp.
Tot het eind van de 18e eeuw was Borne een onwelvarende plattelandsgemeente. In 1828 stichtte een Duitse jood, Salomon Jacob Spanjaard, een bedrijf, wat uitgroeide tot een van de vele textielfabrieken in de regio Twente. De bekendste telg uit de familie Spanjaard was Jacob Spanjaard, die de fabriek in de eerste decennia van de twintigste eeuw leidde en de bijnaam 'God van Borne' verwierf. Rond 1920 was een groot deel van de (mannelijke) Bornse bevolking werkzaam bij de firma Spanjaard. Een groot deel van de familie Spanjaard kwam om tijdens de Tweede Wereldoorlog. In 1973 kwam er een einde aan het bedrijf. Uit de fabriek van Spanjaard kwamen de bekende Teddy-luiers, Cinderella-lakens en Kenmore-overhemden.
Borne was in 1895 de eerste plattelandsgemeente in Nederland met een eigen elektriciteitscentrale en elektrische straatverlichting. De centrale werd gesticht door Rento Hofstede Crull en was de basis voor de latere IJsselcentrale. Crull was tevens oprichter van de latere Heemaf en Holec.
Eind jaren 90 werden plannen ontwikkeld voor een gemeentelijke herindeling in de provincie Overijssel. De gemeente Borne zou hierbij met Hengelo en Enschede fuseren tot Twentestad. Omdat er onvoldoende draagvlak bestond voor deze fusie, werd dit plan afgeblazen. In de uiteindelijke herindeling, die in 2001 plaatsvond, werd Bornerbroek, dat tot dan toe onderdeel van Borne was, bij Almelo gevoegd.
Cultuur.
Monumenten en bezienswaardigheden.
Een deel van Borne is een beschermd dorpsgezicht. Verder zijn er in Borne tientallen rijksmonumenten. Daarnaast zijn er een aantal oorlogsmonumenten te vinden in Borne.
Stolpersteine.
Borne was de eerste plaats in Nederland waar zogeheten "Stolpersteine" werden aangebracht. Op 29 november 2007 legde de Duitse kunstenaar Gunter Demnig voor zes huizen in Oud-Borne in totaal 16 stenen met een messing gedenkplaatje neer, ter herdenking aan de in de Tweede Wereldoorlog omgekomen joden uit de omgeving.
Politiek.
Gemeenteraad.
De gemeenteraad van Borne bestaat uit 19 zetels. Aan de gemeenteraadsverkiezingen van maart 2018 namen in Borne zeven, waarvan twee lokale, partijen deel. Bij de verkiezingen werd het CDA met 23,0% van de stemmen grootste partij, gevolgd door de lokale partij GB'90. GroenLinks en de PvdA namen aan deze verkiezingen met een gezamenlijke lijst deel.
Stedenbanden.
In 1974 werden in Euregio-verband de eerste contacten gelegd met de Duitse stad Rheine in het Münsterland op het gebied van sport, jongerenuitwisseling en seniorencontacten. Deze contacten mondden in de zomer van 1983 uit tot het ondertekenen van een officiële partnerschapsverklaring met Rheine. Naast dit officiële partnerschap onderhoudt Borne vriendschappelijke banden met Trakai in Litouwen en Bernburg (Saale) in de Duitse deelstaat Saksen-Anhalt.
Sport en recreatie.
Ieder jaar worden in het laatste volle weekeinde van augustus in Borne de Melbuul'ndagen gehouden, een driedaags oogstfeest met culturele en ambachtelijke bezienswaardigheden en sportieve activiteiten.
Borne is gelegen aan de Europese wandelroute E11, ter plaatse ook wel Marskramerpad of Handelsweg geheten.
Er zijn in Borne drie voetbalverenigingen: BVV Borne, RKSV NEO en BZSV de Blauwwitters. In het Kulturhus is de theatervereniging Theaterschool Luna gevestigd. Er is in Borne 1 handbalvereniging, deze speelt in sporthal 't Wooldrik Borhave wat tevens een zwembad is. Tevens traint hier ook basketballclub De Kikkers. Van 2011 tot en met 2019 werd in Borne in augustus het Open Nederlands Jeugdschaak Kampioenschap gehouden.
Verkeer en vervoer.
Borne ligt bij de splitsing (knooppunt Buren) van de autosnelwegen A35 van Zwolle naar Enschede en de A1 van Amsterdam naar Oldenzaal en Duitsland. Het station Borne wordt aangedaan door de sprinter Enschede - Apeldoorn en de sprinter Enschede - Zwolle. Daarnaast heeft Borne een busverbinding met Hengelo, Almelo en Weerselo.
Media.
Sinds 1902 bestaat de Bornse Courant, de oudste krant van het dorp. Het is een weekblad dat in eerste instantie voor abonnees bedoeld was. Rond 1970 kwam de uitgever van het blad op verzoek van de plaatselijke middenstand met de "Zakengids". Dit blaadje, dat huis-aan-huis verspreid werd, stond vol met advertenties en bevatte tevens wat aankondigingen. Het echte nieuws bleef in de Courant verschijnen. In 2002 vierde het blad zijn 100ste verjaardag. Niet lang daarna werd de Bornse Courant een gratis huis-aan-huisblad.
RTV Borne, voorheen RTV Borghende, werd in 1996 de lokale omroep in de gemeente Borne.

</doc>
<doc id="20174" url="https://nl.wikipedia.org/wiki?curid=20174" title="Dinkelland">
Dinkelland

Dinkelland () is een gemeente in het noordoosten van Twente, in de Nederlandse provincie Overijssel. Dinkelland grenst in het noorden aan de gemeente Uelsen, in het uiterste noordoosten aan de gemeente Neuenhaus, in het oosten aan de gemeentes Nordhorn en Bad Bentheim (alle vier in het Graafschap Bentheim, Nedersaksen, Duitsland). In het zuidoosten grenst Dinkelland aan de gemeenten Losser en Oldenzaal, in het uiterste zuiden aan Enschede, in het zuidwesten aan Hengelo en Borne en in het westen en noordwesten aan Tubbergen.
De gemeente werkt samen met de gemeente Tubbergen in de gemeenschappelijke regeling "Noaberkracht Dinkelland Tubbergen."
Geschiedenis.
Op 1 januari 2001 fuseerden de gemeenten Ootmarsum, Denekamp en Weerselo tot de gemeente Denekamp. De naam van deze gemeente werd op 1 juni 2002 gewijzigd in Dinkelland. Op telde de gemeente inwoners (bron: CBS) en een oppervlakte van 176,81 km² (waarvan 1,10 km² water). De gemeente Dinkelland maakt deel uit van de Regio Twente.
Dinkelland heeft net als geheel Oost-Twente zijn katholieke karakter goed weten te behouden. Zo worden de meeste katholieke gebruiken er nog nageleefd, en heeft de gemeente net als Tubbergen een relatief hoog geboortecijfer.
Kernen.
De gemeente telt elf officiële kernen. Het gemeentehuis staat in Denekamp.
Overige plaatsen in de gemeente:
Politiek.
De voorbereiding voor de gemeentelijke herindeling van Denekamp, Ootmarsum en Weerselo tot de gemeente Dinkelland verliep soepel. Toen de fusie op 1 januari 2001 een feit was ontstonden er grote interne politieke meningsverschillen. De oorzaak daarvoor moet vooral gezocht worden in de eeuwenoude rivaliteit tussen Denekamp en Ootmarsum, die vergelijkbaar is met de rivaliteit tussen Hengelo en Enschede of tussen Amsterdam en Rotterdam.
Het grote twistpunt werd in 2001 de definitieve naam voor de nieuwe gemeente. Deze was ontstaan onder de werknaam Denekamp, tot groot ongenoegen van de Ootmarsumse raadsleden. Zij wilden dat de nieuwe gemeente Ootmarsum zou gaan heten, vanwege de naamsbekendheid die de stad in Nederland geniet. De breuklijn tussen Denekamp en Ootmarsum liep dwars door de fractie van het CDA, dat met 13 van de 21 zetels een absolute meerderheid had behaald en zonder andere partijen het gemeentebestuur had gevormd. Uiteindelijk werd de naam Dinkelland - naar het riviertje de Dinkel - als compromis aangedragen, maar de Ootmarsummers bleven bij hun standpunt. Een meerderheid van de raadsleden, voornamelijk uit de voormalige gemeenten Denekamp en Weerselo, stemde uiteindelijk toch met de nieuwe naam in.
Hoewel de kwestie hiermee was afgedaan, bleef de sfeer binnen het CDA gespannen. Uiteindelijk barstte de bom alsnog eind 2003 over de nieuwbouw en de locatie van het gemeentehuis. Vijf van de dertien CDA-raadsleden, waaronder de vier raadsleden uit Denekamp, namen een afwijkend standpunt in en besloten uiteindelijk de fractie te verlaten. Begin 2004 vormden zij een nieuwe partij onder de naam Nieuw Dinkelland. Deze heeft aansluiting gezocht bij de drie bestaande lokale partijen, die in 2006 gezamenlijk aan de gemeenteraadsverkiezingen deelnamen onder de naam Lokaal Dinkelland. Binnen het CDA-gemeentebestuur bleven de gemoederen bedaard, hoewel de Denekampse wethouder Johannink in 2006 aankondigde het CDA te verlaten en zich aan te sluiten bij Lokaal Dinkelland.
In 2007 kwam er crisis in het dagelijks bestuur van de gemeente. De drie wethouders zegden op 6 november 2007 het vertrouwen in de burgemeester op. Deze vertrouwensbreuk was voor de gemeenteraad aanleiding om met een meerderheid van stemmen een aanbeveling tot ontslag van burgemeester Willeme in te dienen bij de commissaris van de Koningin G.J. Jansen. Mede op basis van het door de commissaris van de Koningin ingestelde onderzoek heeft de minister van Binnenlandse Zaken besloten over te gaan tot ontslag van burgemeester Willeme per 1 maart 2008. Als tijdelijk opvolger werd de Overijsselse ex-gedeputeerde "Jan Kristen" benoemd. Op 23 juni 2009 werd bekend dat VVD'er Roel Cazemier de ambtsketen over zal nemen van waarnemend burgemeester Jan Kristen.
Na de verkiezingen van 2010 werd Lokaal Dinkelland met 12 zetels de grootste partij. Hoewel de partij de absolute meerderheid had in de raad koos zij voor een coalitie tezamen met de VVD. Vanaf oktober 2011 zorgde de toekomst van het plaatselijke zwembad "Dorper Esch" in Denekamp voor een splitsing in de fractie van Lokaal Dinkelland. Op 20 april 2012 besloten de leden Bos en Maathuis zich af te splitsen van Lokaal Dinkelland en als onafhankelijke fractie verder te gaan. Op 27 februari 2013 maakten Bos en Maathuis bekend lid te zijn geworden van D66. Later werd bekend dat zij ook als zodanig deelnemen aan de gemeenteraadsverkiezingen van 19 maart 2014.
Gemeenteraad.
De gemeenteraad van Dinkelland bestaat uit 21 zetels. Hieronder staat de samenstelling van de gemeenteraad sinds 2001:
1. De herindelingsverkiezing werd op 29 november 2000 gehouden in de samen te voegen gemeenten Denekamp, Ootmarsum en Weerselo.2. Lokaal Dinkelland is een voortzetting van de lokale partijen Gemeentebelangen Dinkelland (naamswijziging van Gemeentebelangen Weerselo), Democratisch Dinkelland (naamswijziging van Demokraties Denekamp), Lokale Democraten en Nieuw Dinkelland. Per 29 september 2005 hebben deze lokale partijen zich verenigd onder de naam "Lokaal Dinkelland".
Partnersteden.
Voormalige partnerstad: Van Weerselo; Stadtlohn, Duitsland Kreis Borken
Monumenten.
In de gemeente zijn er een aantal rijksmonumenten, gemeentelijke monumenten en oorlogsmonumenten, zie:

</doc>
<doc id="20175" url="https://nl.wikipedia.org/wiki?curid=20175" title="Vrede van Nijmegen">
Vrede van Nijmegen

Met de Vrede van Nijmegen, ook wel het Verdrag van Nijmegen of de Verdragen van Nijmegen genoemd, wordt verwezen naar een reeks vredesverdragen die tussen augustus 1678 en oktober 1679 in Nijmegen en elders werden gesloten tussen de Europese staten die de Hollandse Oorlog hadden gevoerd. Gelijktijdig werden er vredesverdragen gesloten voor het beëindigen van de Schoonse Oorlog die ermee verwikkeld was.
Voor Nederland is het vredesverdrag van 10 augustus 1678 tussen de Republiek der Zeven Verenigde Nederlanden en het Koninkrijk Frankrijk het belangrijkst. Naar aanleiding van de door Willem III verloren Slag bij Kassel (1677) maakte de Vrede van Nijmegen een einde aan de vijandelijkheden tussen de Republiek en Frankrijk. Doordat Frankrijk en de Nederlandse Republiek vrede sloten, zagen ook Spanje en de Duitse keizer zich verplicht de Franse macht te erkennen en volgden er meer vredesverdragen.
Overzicht.
Aan het einde van de Hollandse en Schoonse Oorlog waren dit de strijdende partijen:
Internationaal worden met de termen Vrede of Verdragen van Nijmegen meerdere samenhangende verdragen bedoeld die in 1678–79 uiteindelijk grotendeels in Nijmegen bekrachtigd werden om een einde te maken aan de Hollandse Oorlog en Schoonse Oorlog. Deze verdragen zijn (Oude Stijl tussen haakjes):
Als aandenken aan het sluiten van de vrede zouden een drietal robinia's geplant zijn in de tuin bij Kasteel Doorwerth nabij Wageningen.
Territoriale veranderingen.
Aat, Binche, Charleroi, Gent, Kortrijk, Oudenaarde, Zoutleeuw, het Waasland, het hertogdom Limburg, en de Landen van Overmaas kwamen opnieuw toe aan de Spaanse Nederlanden.
Franche-Comté, Belle, Bavay, Bouchain, Kamerijk, Condé, Ieper, Kassel, Maubeuge, Menen, Poperinge, Saint-Ghislain, Sint-Omaars, Valencijn, Veurne, Waasten en Wervik bleven na de innames Frans bezit. Ook Nieuw Walcheren werd Frans.
Ook kwamen een hele reeks Duitse gebieden onder Franse invloed: de Elzas, Lotharingen, Bouillon, Freiburg, en andere. De toegevingen aan Frankrijk werden in de daaropvolgende decennia, bij de Vrede van Rijswijk (1697) en bij de Vrede van Utrecht (1713), gedeeltelijk teruggenomen.
De Fransen schonken de opstandige en Fransgezinde stad Messina op Sicilië terug aan de Spanjaarden.

</doc>
<doc id="20176" url="https://nl.wikipedia.org/wiki?curid=20176" title="Losser (gemeente)">
Losser (gemeente)

Losser () (Nedersaksisch, Twents: "Losker") is een Nederlandse gemeente in het oosten van Twente, Overijssel. In de gemeente woonden op inwoners (bron: CBS) op een oppervlakte van 99,64 km². De gemeente Losser maakt deel uit van de Regio Twente. Voor zover religieus, draagt de gemeente een sterk rooms-katholiek karakter, vooral in kernen als De Lutte.
Geografie.
De gemeente Losser ligt in het oosten van Twente aan de Duitse grens. In het noorden grenst de gemeente aan Dinkelland en in het westen en zuidwesten aan de steden Oldenzaal en Enschede. De Duitse gemeente Gronau (Noordrijn-Westfalen) ligt in het zuiden en Bad Bentheim in het oosten. De gemeente telt vijf officiële kernen, waarvan de hoofdplaats Losser verreweg de grootste is. Daarnaast zijn er in de gemeente nog enkele buurtschappen: De Poppe, De Zoeke, Glane-Beekhoek en Mekkelhorst. 
Politiek.
College van B&amp;W.
Op 7 februari 2018 werd Cia Kroon burgemeester van Losser. Dit als opvolger van de op 8 mei 2017 beëdigde waarnemer J.P. Gebben. Vanaf 16 november 2021 werd Kroon waargenomen door Gerrit Jan Kok wegens ziekte. Op 14 oktober 2022 hervatte Cia Kroon haar werkzaamheden in Losser. Op 7 februari 2024 werd Kok opnieuw waarnemend burgemeester nadat Kroon had besloten geen tweede termijn als burgemeester aan te gaan.
Volgend op de gemeenteraadsverkiezingen van 16 maart 2022 zijn de onderhandelingen gestart om tot een nieuwe coalitie te komen. Na een informatieronde heeft informateur Hans van Agteren op 6 april 2022 het advies uitgebracht tot vorming van een college bestaande uit Burgerforum, D66 en PvdA. Wybren Bakker is vervolgens aangesteld als formateur. Op 3 juni hebben de partijen bekendgemaakt dat zij het op hoofdlijnen eens zijn geworden over een coalitieakkoord..
Na de Tweede Kamerverkiezingen zijn nog twee van de wethouders gewisseld. Jaimi van Essen werd wethouder in Deventer en Jimme Nordkamp nam zitting in de Tweede Kamer.
Begin 2023 maakte burgemeester Cia Kroon bekend dat zij haar taak als burgemeester per 7 februari 2024 ging neerleggen. Na haar vertrek werd Gerrit Jan Kok op 7 februari van dat jaar waarnemend burgemeester. Op 23 oktober van dat jaar werd Jeroen Diepemaat als burgemeester van Losser.
Huidige college van burgemeester en wethouders:
Gemeenteraad.
De gemeenteraad van Losser bestaat uit 19 zetels. Hieronder staat de samenstelling van de gemeenteraad sinds 1982:
Accommodaties.
De landelijk gelegen gemeente Losser beschikt over een meerdere hotels, boerencampings en bed &amp; breakfast-accommodaties.
Geschiedenis.
Aleida Leurink hield 57 jaar notities bij over leven en handel in Losser. Zo is er een gedetailleerd beeld ontstaan van onder andere graanprijzen en het reilen en zeilen binnen de gemeenschap. Ook landelijke gebeurtenissen in het begin van de 18e eeuw werden beschreven.
Monumenten.
In de gemeente zijn er een aantal rijksmonumenten, gemeentelijke monumenten en oorlogsmonumenten, zie:

</doc>
<doc id="20177" url="https://nl.wikipedia.org/wiki?curid=20177" title="Haaksbergen">
Haaksbergen

Haaksbergen (; Nedersaksisch: "Hoksebarge" of "Wakkesbaaign") is een gemeente en dorp in Twente, in de Nederlandse provincie Overijssel. De gemeente telt inwoners ( bron: CBS). Haaksbergen ligt dicht bij Hengelo (11 km) en Enschede (12 km). De totale oppervlakte is 105,55 km² (waarvan water: 0,27 km²). De gemeente Haaksbergen, die zichzelf "Ster in Twente" noemt, werkt samen met andere gemeenten in de Regio Twente.
Geografie.
De gemeente Haaksbergen ligt in het zuiden van Twente, ze bestaat naast de hoofdplaats uit de dorpen Buurse en St. Isidorushoeve en een aantal buurtschappen. De gemeente grenst in het noorden aan de Overijsselse gemeenten Hof van Twente, Hengelo en Enschede. Daarnaast vormt de grens van Haaksbergen in het zuidwesten tegelijkertijd de provinciegrens met Gelderland en de gemeente Berkelland. In het zuiden en zuidoosten liggen de Duitse gemeenten Vreden en Ahaus.
Ten zuiden van het dorp Haaksbergen ligt landgoed Lankheet, waar het water van de Buurserbeek gezuiverd wordt met behulp van rietfilters. 
Topografie.
"Topografische gemeentekaart van Haaksbergen, september 2022" (klik voor vergroting)
Geschiedenis.
De vroegste sporen van bewoning binnen de huidige gemeentegrenzen van Haaksbergen zijn gevonden langs de Buurserbeek. Ze dateren vermoedelijk van rond 800 voor Chr. Het dorp Haaksbergen ontstond veel later, rond 800 na Chr., als landbouwnederzetting verder stroomafwaarts aan de Buurserbeek. Er zijn overblijfselen gevonden van een houten kerkje van rond het jaar 1000, voorloper van de huidige Sint-Pancratiuskerk. De eerste vermelding van Haaksbergen dateert uit 1188. In een 12e-eeuws goederenregister vermeldde graaf Hendrik van Dale, die ook Diepenheim en Ahaus bezat, goederen in de parochie "Hockesberghe". Aan het begin van de 14e eeuw ontstonden de marken, die tot halverwege de 19e eeuw bleven bestaan. Onder het gericht Haaksbergen vielen de marken Brammelo, Langelo, Eppenzolder/Stepelo, Holthuizen, Boekelo en Haaksbergen/Honesch.
Rond 1400 werd de Buurserbeek, die tot dan toe door het dorp stroomde, verlegd en ten zuiden van Haaksbergen aangesloten op de Schipbeek. Hierdoor ontstond een waterverbinding met de IJssel en konden via het water de Hanzesteden Deventer, Zwolle en Zutphen worden bereikt. In de 18e eeuw werd een korenmolen gebouwd, genaamd De Korenbloem.
Vanaf het midden van de 19e eeuw was de textielindustrie van groot belang. De fabriek van D. Jordaan &amp; Zonen zorgde voor veel werkgelegenheid. Op het toppunt was 80% van de beroepsbevolking van Haaksbergen werkzaam in de textielsector. Begin jaren 1970 stortte de textielindustrie in, ook in Haaksbergen sloot de fabriek.
Op 28 september 2014 reed een monstertruck het publiek in tijdens het evenement AutoMotorSportief. Er vielen daarbij drie doden en tientallen gewonden.
Politiek.
Gemeenteraad.
De gemeenteraad van Haaksbergen bestaat uit 19 zetels. Hieronder de behaalde zetels per partij bij de gemeenteraadsverkiezingen sinds 1982:
1. Dé Actieve Partij is ontstaan uit een afscheiding door twee leden van de fractie van Leefbaar Haaksbergen in februari 2017.
2. Groep DJW is ontstaan uit een afscheiding door drie leden van de fractie van DAP in april 2019.
3. Leefbaar Haaksbergen heeft in september 2018 de naam gewijzigd in Haaksbergen Centraal.
4. Nieuw Haaksbergen is ontstaan door het samengaan van twee leden van Haaksbergen Centraal en de twee overgebleven leden van Groep DJW (oktober 2020).
College van burgemeester en wethouders.
Het college van burgemeester en wethouders is als volgt samengesteld:
Burgemeester: Rob Welten, (CDA)
Wethouders:
Infrastructuur.
Openbaar vervoer.
Er zijn diverse directe busverbindingen van Arriva met onder meer Enschede, Goor, Hengelo, Borculo en Buurse.
In de zomermaanden rijdt er sinds de jaren 1970 voor de toeristen een historische stoomtrein over de Museum Buurtspoorweg (MBS) tussen Haaksbergen en Boekelo.
Wegverkeer.
De belangrijkste weg langs Haaksbergen is de N18. De N18 loopt van knooppunt Oud-Dijk langs Doetinchem, Lichtenvoorde en Eibergen richting Enschede. Sinds 2018 heeft de N18 een aansluiting op de A35. Verder kan men via de N347 van Haaksbergen richting Goor, Rijssen, Nijverdal en Ommen en via de N739 naar Hengelo. Veel verkeer maakt van de N739 gebruik om op de A35 te komen, omdat het sneller en korter is.
Cultuur.
Monumenten.
Negen werknemers van D. Jordaan &amp; Zonen's Textielfabrieken werden tijdens de Tweede Wereldoorlog door de Duitsers gefusilleerd omdat zij aan een staking deelnamen. Een monument herdenkt hen.
In de gemeente zijn er een aantal rijksmonumenten, gemeentelijke monumenten en oorlogsmonumenten, zie:
Sport.
Haaksbergen kent drie voetbalclubs: SV Bon Boys, HSC '21 en VV Haaksbergen. Op het sportpark Scholtenhagen zijn er veel sportclubs bijvoorbeeld hockeyclub Haackey, Atletiekvereniging Haaksbergen en volleybalclub Havoc. 
Media.
De gemeente Haaksbergen heeft een eigen lokale omroep genaamd RTV Sternet. Lokale kranten zijn vertegenwoordigd door de wekelijkse "Rond Haaksbergen" en "Hart van Haaksbergen". De redactie Haaksbergen van "De Twentsche Courant Tubantia" is gevestigd in Enschede.

</doc>
<doc id="20178" url="https://nl.wikipedia.org/wiki?curid=20178" title="Rijssen-Holten">
Rijssen-Holten

Rijssen-Holten (; Nedersaksisch: "Riesn-Hooltn") is een gemeente in de Nederlandse provincie Overijssel.
Geografie.
Rijssen-Holten ligt in Twente en Salland. In 2001 werd de Sallandse gemeente Holten met de Twentse gemeente Rijssen samengevoegd tot de gemeente met de werknaam Rijssen. Per 15 maart 2003 werd de naam gewijzigd in Rijssen-Holten. Op bedroeg het inwonertal (bron: CBS) op een oppervlakte van 94,40 km². De voormalige gemeente Holten was qua oppervlakte ongeveer drie keer zo groot als Rijssen, maar qua inwoneraantal circa drie keer zo klein. De gemeente Rijssen-Holten maakt deel uit van de Regio Twente.
In Rijssen bevinden zich tientallen kerken, kerkjes en evenzovele denominaties, van voornamelijk orthodox-protestantse signatuur. De SGP-aanhang is er van oudsher met zo'n 6000 leden relatief groot, in vergelijking met andere gemeentes. De bevolking van Holten daarentegen is - in kerkelijk opzicht - minder orthodox. De samenvoeging van deze twee plaatsen ging dan ook niet zonder enige slag of stoot. Groepen inwoners van zowel Holten als Rijssen waren tegen de fusie.
Het zuidelijk deel van het Nationaal Park Sallandse Heuvelrug ligt in de gemeente Rijssen-Holten. Dit zuidelijk deel omvat onder andere de Holterberg met daarop Natuurmuseum Holterberg.
Gemeentevlag.
De gemeente voert geen officiële gemeentevlag. De gemeente gebruikt in plaats daarvan wel een bedrijfsvlag. Deze is wit met een smalle blauw baan aan de bovenzijde. Op de rechterzijde van de vluchtzijde staat in een gebogen lijn en met kleine letters het woord "gemeente", daar onder staat in rechte lijn en met grote letters Rijssen-Holten met daaronder en naast, diagonaal van links naar rechts in rood de 5 gebogen figuren oplopend in grote, die samen het logo van de gemeente vormen. Aan de onderzijde is de vlag voorzien aan de broekzijde van een rode driehoek en aan de vluchtzijde van een blauwe driehoek, daartussen in, onder de gemeentenaam is met een dunne zwarte lijn de contouren van het grondgebied van de gemeente weergegeven.
De kernen Rijssen en Holten gebruiken echter de voormalige gemeentevlaggen als dorpsvlaggen.
Topografie.
"Topografische gemeentekaart van Rijssen-Holten, per september 2022"
Kernen.
De gemeente Rijssen-Holten telt tien officiële kernen met als hoofdkernen de stad Rijssen en het dorp Holten. De meeste kernen hebben hun oorsprong in de gemeente Holten.
Overige officiële kernen (inwoners zijn al meegeteld in de bovenstaande cijfers): Beuseberg, Espelo, Neerdorp, Dijkerhoek, Borkeld, Look, Holterbroek en Ligtenberg.
Verkeer en vervoer.
Rijssen en Holten liggen aan de rijksweg A1. Beide plaatsen worden tweemaal per uur per richting aangedaan door de sprinter Apeldoorn - Almelo - (Enschede). De gemeente heeft twee stations binnen haar grenzen, te weten station Rijssen en station Holten.
Politiek.
Gemeenteraad.
Samenstelling van de gemeenteraad van Rijssen-Holten sinds 2006:
College van B&amp;W.
Het college van burgemeester en wethouders voor de periode 2022-2026 bestaat uit:
Monumenten.
In de gemeente zijn er een aantal rijksmonumenten, gemeentelijke monumenten, en oorlogsmonumenten, zie:

</doc>
<doc id="20179" url="https://nl.wikipedia.org/wiki?curid=20179" title="Zwartewaterland">
Zwartewaterland

Zwartewaterland (; Nedersaksisch: "Zwärtewäterlaand") is een gemeente in de Nederlandse provincie Overijssel, genoemd naar het Zwarte Water. In 2001 zijn de gemeenten Genemuiden, Zwartsluis en Hasselt hierin samengegaan. Vooral vanuit Genemuiden was er veel verzet tegen de opheffing van de gemeente.
De nieuwe gemeente telt inwoners (, bron: CBS) en heeft een oppervlakte van 87,86 km².
Geografie.
Binnen de gemeente Zwartewaterland liggen de volgende plaatsen:
Openbaar vervoer.
Het openbaar vervoer in de gemeente Zwartewaterland wordt verzorgd door EBS. De belangrijkste lijnen zijn:
Monumenten.
In de gemeente zijn er een aantal rijksmonumenten, gemeentelijke monumenten, en oorlogsmonumenten, zie:

</doc>
<doc id="20181" url="https://nl.wikipedia.org/wiki?curid=20181" title="Confederalisme">
Confederalisme



</doc>
<doc id="20194" url="https://nl.wikipedia.org/wiki?curid=20194" title="Spinvis">
Spinvis

Spinvis is de eenmansband van Erik de Jong (Spijkenisse, 2 februari 1961).
Biografie.
Erik de Jong is het tweede kind uit een gezin van vier kinderen. Zijn ouders waren beiden muzikant. Zijn vader Walter speelde gitaar en zijn moeder Sjaan hawaïgitaar en ukelele.
In 1976 kwam hij bij de punkband "Blitzkrieg" van zijn broer. Na verloop van tijd ging die band "The Duds" heten.
"Spinvis" (2002).
Het in 2002 uitgekomen Lo-Fi-debuut laat werk horen dat Spinvis op een zolderkamertje in elkaar knutselde. Hij maakte daarbij vooral gebruik van computers, maar ook van allerlei andere attributen zoals fluitjes en pandeksels. De mix van eenvoudig klinkende maar zeer zorgvuldig gearrangeerde popmuziek en opzienbarende teksten levert een succesvol en opzienbarend cultalbum op. "Smalfilm" en "Bagagedrager" worden kleine hitjes.
Na het relatieve succes van zijn debuutplaat wilde De Jong zijn nummers ook live ten gehore brengen in theaters. Hiertoe vormt hij een liveband bestaande uit muzikanten van verschillende generaties (waaronder zijn vader Walter de Jong, acteur Hans Dagelet, VPRO-presentator Han Reiziger en Jan van Eerd), omdat hij op zijn eerste album ook samples uit verschillende periodes gebruikte. Een aantal livenummers wordt samen met wat overig materiaal verzameld op het tweede album, "Nieuwegein aan zee".
In 2003 sloeg het toerbusje van de band, op weg naar een concert in Gent, over de kop, waarschijnlijk door blokkerende achterwielen. Gitarist Walter de Jong (de vader van Spinvis) liep daarbij een zware verwonding aan zijn arm op.
Begin 2004 won Spinvis een Zilveren Harp, een aanmoedigingsprijs voor aanstormend talent. Op 28 maart van dat jaar won Spinvis samen met cabaretière Lenette van Dongen de Annie M.G. Schmidt-prijs (onderscheiding voor het beste theaterlied) voor het door hem geschreven lied "Voor ik vergeet". Ook in 2004 maakte hij met Bente Hamel, Ingmar Heytze en anderen het hoorspel op het album "Het hoofd van Ferdinand Cheval".
"Dagen van gras, dagen van stro" (2005).
Eind 2005 verscheen het album "Dagen van gras, dagen van stro". De arrangementen zijn duidelijk meer toegesneden op live-uitvoering met zijn band. Vooruitlopend op dit album had De Jong al vele nieuwe nummers gespeeld tijdens een uitgebreide theatertournee. Ook trad hij met band op voor de radio (o.a. VPRO, Studio Brussel).
Begin 2006 kwam van "Dagen van gras, dagen van stro" de single "Ik wil alleen maar zwemmen" uit. De single bevat verder een nieuw nummer, genaamd "Op een ochtend in het heelal", en een aantal bonustracks. Ook begon De Jong samen met Simon Vinkenoog en Arjan Witte een project waarin Vinkenoog gedichten voorleest onder muzikale begeleiding van Spinvis en band; dit werd vastgelegd op de cd "Ja!". Na dit album verscheen in augustus de nieuwe single "Flamingo". Op deze single stonden twee nieuwe nummers ("Wespen op de appeltaart" en "Dag 1"). Ook zat er een dvd bij met materiaal van onder andere een optreden in Nighttown te Rotterdam.
"Goochelaars &amp; geesten" (2007).
Begin 2007 kreeg De Jong tijdens het Noorderslag festival de Popprijs, die jaarlijks uitgereikt wordt aan de artiest die dat afgelopen jaar de belangrijkste bijdrage aan de Nederlandse popmuziek geleverd heeft. Op 1 maart 2007 begon zijn nieuwe theatertournee, "Op een avond in het heelal", door heel Nederland met de zeven leden tellende liveband. Aan het begin van zijn tournee ging Spinvis voor vier dagen naar Zuid-Afrika om ook daar zijn nieuwe theatertournee te presenteren. Op 27 augustus verscheen het album "Goochelaars &amp; geesten", dat door De Jong omschreven werd als "een gevonden album". Het bevat B-kantjes en curiositeiten. Het album is genoemd naar het nummer dat tijdens de "Lotus Europa"-tournee werd gebruikt als openingsnummer.
In 2010 won Spinvis de Johnny van Doornprijs, omdat hij volgens de jury met zijn teksten en muziek een 'prachtig muzikaal, talig en poëtisch oeuvre' heeft opgebouwd.
Ook waren er verschillende samenwerkingen. In 2008 werkte Spinvis weer samen met Simon Vinkenoog voor het album Ritmebox. Het werd ter gelegenheid van de tachtigste verjaardag van de dichter uitgegeven. Met Geike Arnaert vormde Erik de Jong daarnaast de groep Dorléac die in 2010 de muziek voor de film "Adem" componeerde. In het najaar van 2010 verscheen ook een dvd met de muziekfilm Lupo Thomas, een samenwerking tussen Hans Kok en Spinvis. Ten slotte werkte ook de klassieke musicus Ed Spanjaard, dirigent van het Limburgs Symfonie Orkest en het Nieuw Ensemble, samen met Spinvis.
"Tot ziens, Justine Keller" (2011).
In het najaar van 2011 verscheen een nieuw album met de titel "Tot ziens, Justine Keller". Ook verscheen er een versie van het album waarbij door tekenaar Hanco Kolk van elk nummer een strip is gemaakt. Veel van de nummers kwamen al voorbij in zijn theatershow "De Weerman" die in de loop van 2011 in theaters door heel Nederland speelde.
Begin 2013 werd bekendgemaakt dat Spinvis een album zou gaan maken met Rob de Nijs. Erik de Jong bekende tijdens het jubileumconcert van De Nijs in Carré dat hij al vijftien jaar een 'Rob-mapje' had met liedjes die hij voor de zanger heeft geschreven.
Van maart tot april 2013 was Spinvis als zogenoemde Cultural Professor verbonden aan de TU Delft voor het geven van een aantal masterclasses.
"Trein vuur dageraad (2017)".
Op 28 april 2017 verscheen het vijfde album "Trein vuur dageraad". In De Jongs woonplaats Nieuwegein werd in juli 2021 een muurschildering refererend aan het lied "Tienduizend zwaluwen" onthuld, als onderdeel van de serie Music &amp; Murals.
"7.6.9.6. (2020)".
Op 2 oktober 2020 verscheen het album "7.6.9.6.".Dit album behaalde de #1 positie in de albumlijst.
Discografie.
Overig.
Naast de eenmansband "Spinvis" was De Jong ook deel van Dorléac, Judy Nylon en Hi Jinx. Zijn discografie hier bestaat uit:

</doc>
<doc id="20195" url="https://nl.wikipedia.org/wiki?curid=20195" title="Erik de Jong">
Erik de Jong



</doc>
<doc id="20197" url="https://nl.wikipedia.org/wiki?curid=20197" title="Valkenburg aan de Geul">
Valkenburg aan de Geul

Valkenburg aan de Geul () (Limburgs: "Valkeberg aan de Geul") is een gemeente in het zuiden van de Nederlandse provincie Limburg. De naam van de gemeente verwijst naar de hoofdplaats Valkenburg en de rivier de Geul, die min of meer van oost naar west door de gemeente stroomt. De gemeente telt inwoners (, bron: CBS) en heeft een oppervlakte van 3690 hectare.
Topografie en demografie.
Dorpen, gehuchten en buurtschappen.
De gemeente Valkenburg aan de Geul omvat het stadje Valkenburg, 6 dorpen, 8 gehuchten (&lt;500 inwoners) en 7 buurtschappen (&lt;100 inwoners).
Aantal inwoners per woonkern op 1 januari 2005 ( voor Schin op Geul, Valkenburg en Walem):
De belangrijkste buurtschappen in de gemeente zijn: Strucht ("Sjtröch"), Keutenberg ("Keuteberg"), Heerstraat ("Hièrsjtraot"), Engwegen ("Ingwege"), Sint Gerlach ("Sint-Gerlach"), Vroenhof ("Vroenhof") en Geulhem ("Geulem").
Aangrenzende gemeenten.
De gemeente Valkenburg aan de Geul werkt op verschillende terreinen samen met de gemeente Maastricht en de vier andere Heuvellandgemeenten (Meerssen, Eijsden-Margraten, Gulpen-Wittem en Vaals).
Demografie.
Zoals veel gemeenten in Nederlands Zuid-Limburg, heeft ook Valkenburg aan de Geul sinds midden jaren 1990 te maken met vergrijzing en bevolkingsdaling. Gevolgen daarvan zijn onder andere toenemende uitgaven voor gezondheidszorg, leeglopende scholen en minder behoefte aan woningbouw. In 2013 verwachtte het Centraal Bureau voor de Statistiek voor de gemeente in de periode tot 2040 een terugloop van het inwonertal met 854 personen (min 5,1%). Deze krimp is kleiner dan eerder voorspeld.
Geschiedenis.
De gemeente Valkenburg aan de Geul kwam tot stand bij de gemeentelijke herindeling van 1 januari 1982. Op die datum werden de tot dan toe zelfstandige gemeenten Valkenburg-Houthem en Berg en Terblijt samengevoegd. Daarnaast vonden er diverse grenscorrecties plaats met de naburige gemeenten Wijlre, Hulsberg en Margraten (alle drie inmiddels ook opgeheven).
Tijdens de overstromingen in juli 2021 was Valkenburg aan de Geul de zwaarst getroffen gemeente in Limburg doordat de rivier de Geul dwars door de gemeente loopt. Met name in het centrum van Valkenburg was de schade groot. De schade werd vlak na de ramp geschat op 400 miljoen euro.
Bestuur en politiek.
Het bestuur van de gemeente Valkenburg aan de Geul zetelt in het gemeentehuis in het Park Dersaborg, vlak bij Station Valkenburg.
Zetelverdeling gemeenteraad.
De gemeenteraad van Valkenburg aan de Geul bestaat uit 17 zetels. Hieronder staat de samenstelling van de gemeenteraad sinds 1998:
Burgemeester en wethouders.
Burgemeester van Valkenburg aan de Geul is sinds 6 april 2021 Daan Prevoo. 
Onderwijs, welzijn en samenleving.
Onderwijs.
In de gemeente Valkenburg aan de Geul is in iedere kern met meer dan 1000 inwoners minstens een basisschool gevestigd; in totaal tien. In Houthem bevindt zich de mytylschool Franciscus ("Franciscusoord"). Er is in de gemeente slechts één school voor voortgezet onderwijs: de afdeling vmbo van het Stella Maris College. Voor andere vormen van voortgezet en hoger onderwijs moeten Valkenburgse scholieren naar Meerssen of elders.
Gemeenschapsleven.
In Valkenburg en de diverse dorpen zijn een groot aantal verenigingen actief, vooral op muzikaal en sportief gebied. De grotere dorpen bschikken over een dorpshuis, waarin diverse verenigingen een onderdak vinden en gemeenschapsactiviteiten ontplooid kunnen worden.
Religie.
Door de ontkerkelijking is de invloed van de Rooms-Katholieke Kerk op het maatschappelijk leven in Valkenburg aan de Geul, zoals overal in Limburg en Nederland, sinds de jaren 1960 sterk gedaald. Vanwege het tekort aan priesters hebben veel parochies geen eigen pastoor meer. Sommige katholieke tradities worden wel nog in ere gehouden, zoals de jaarlijkse sacramentsprocessies, de Sjaasbergergank, het rozenkransbidden bij de Valkenburgse Lourdesgrot en de dagelijkse ontvangst van pelgrims bij het Sint-Gerlachusheiligdom in Houthem.
In Valkenburg en in de kerkdorpen binnen de gemeente bevinden zich een tiental kerken, merendeels katholieke:
Andere (voormalige) religieuze instellingen zijn: de priorij Regina Pacis, het voormalig jezuïetenklooster (later bejaardenhuis Boslust), het voormalige ursulinenklooster (later Paters H.H. Harten, ofwel "paters van de Cauberg"), het voormalige redemptoristenklooster (thans Parkhotel Valkenburg) en de Irenekerk (thans in gebruik als restaurant), alle te Valkenburg. Elders in de gemeente bevinden zich het voormalige klooster Ravensbosch, het montfortanenklooster in Houthem (met als kloosterkapel de voormalige parochiekerk Sint-Martinuskerk) en het voormalige norbertijnenklooster, later adellijk damesstift in Houthem-Sint Gerlach, thans Château St. Gerlach. In de gemeente zijn verder tientallen kapelletjes en wegkruizen te vinden, die getuigen van het eens bloeiende "Rijke Roomse Leven". Ondergrondse schuilkapellen bevinden zich in de Gemeentegrot, de Geulhemmergroeve en de Sibbergroeve. Andere religieuze monumenten zijn de Lourdesgrot op de Cauberg, de Romeinse Katakomben en de kluis op de Schaelsberg.
Verkeer en openbaar vervoer.
De gemeente Valkenburg aan de Geul heeft een directe aansluiting op de autosnelweg Maastricht-Heerlen, de A79. De gemeente beschikt over een drietal treinstations, gelegen aan de Heuvellandlijn. Vanaf de stations Valkenburg, Houthem-Sint Gerlach en Schin op Geul vertrekken treinen naar onder andere Maastricht en Heerlen. Op een deel van de lijn rijden daarnaast stoomtreinen van de Zuid-Limburgse Stoomtrein Maatschappij. Er bestaan rechtstreekse busverbindingen met Maastricht, Brunssum, Gulpen en Geleen. Binnen de gemeente bestaan diverse buurtbusverbindingen.
Economie.
Valkenburg telde in 2007 ca. 6350 arbeidsplaatsen. Veel inwoners van de gemeente (ca. 60%) pendelen als forenzen naar Maastricht en in mindere mate naar Heerlen of Sittard-Geleen. Het gemiddeld inkomen ligt met € 13.300 per inwoner onder het landelijk gemiddelde.
Landbouw.
Hoewel het aantal landbouwbedrijven sinds de jaren 1950 sterk is gedaald, is de landbouw in grote delen van de gemeente nog een belangrijke bron van inkomsten. Vanouds waren er in het dal van de Geul voornamelijk veeteeltbedrijven gevestigd, terwijl er op de hoger gelegen plateaus meer akkerbouw- en gemengde bedrijven waren. Daarbij is ook de fruitteelt van belang, vroeger vooral door veehouders met hoogstamboomgaarden, tegenwoordig vrijwel uitsluitend door gespecialiseerde bedrijven met uitgestrekte fruitplantages. In 2007 waren er in de gemeente ca. 30 veehouders actief, 20 akkerbouwers en 10 fruittelers.
Delfstoffenwinning en industrie.
De in de Valkenburgse ondergrond rijkelijk aanwezige kalksteen (lokaal aangeduid met de incorrecte term "mergel") zorgt al eeuwenlang voor een belangrijke bron van werkgelegenheid in diverse delen van de gemeente. Vooral in Valkenburg zelf, in Sibbe en in Geulhem zijn als een resultaat van die activiteiten uitgebreide gangenstelsels (kalksteengroeves of "mergelgrotten") ontstaan. Enkel in de Sibbergroeve wordt thans nog ondergronds mergel gewonnen, vooral ten behoeve van restauratiedoeleinden. In de Groeve Curfs in Berg werd tot aan het einde van de 20e eeuw mergel gewonnen in dagbouw.
In Valkenburg aan de Geul zijn diverse industriële ondernemingen gevestigd, die onder de categorie lichte industrie vallen. Op het bedrijventerrein De Valkenberg zijn een vijftiental bedrijven gevestigd, waarvan de meeste tot de categorie groothandel gerekend moeten worden. Elders in de gemeente zijn bedrijven vooral aan de rand van dorpskernen gevestigd.
Zakelijke dienstverlening.
Zoals overal in Nederland, is ook in Valkenburg aan de Geul de zakelijke dienstverlening een belangrijk onderdeel van de lokale economie. Als kleinere gemeente is deze sector echter relatief klein ten opzichte van de grotere buurgemeenten.
Detailhandel.
Valkenburg is vanouds een regionaal koopcentrum, dat evenwel in de laatste decennia sterk in betekenis heeft ingeboet. Vooral het toenemend gebruik van de auto leidde vanaf de jaren 1960 tot meer concurrentie van nabije koopcentra als Maastricht en Heerlen, alsmede grote winkelcentra langs autosnelwegen (Makado Beek, Maasmechelen Village). Toch vervult de detailhandel in Valkenburg nog een belangrijke streekfunctie. Op het Theodoor Dorrenplein vindt op maandag de wekelijkse warenmarkt plaats. Echte winkelstraten zijn de Dr Erensstraat, de Louis van der Maesenstraat, de Passage en de Lindenlaan. Sommige straten waar in het verleden veel winkels gevestigd waren (Muntstraat, Berkelstraat en Grotestraat) zijn grotendeels horecastraten geworden. In 2013 werd gestart met de uitvoering van het zogenaamde Centrumplan, dat sloop en herbouw van een belangrijk deel van het winkelaanbod omvat. Daartoe is op het Berkelplein een tijdelijk winkelcentrum gebouwd. Tevens zijn er ook nog mogelijkheden tot winkelen aan het Walramplein.
Ook in de dorpen is het aantal winkels drastisch teruggelopen. Alleen in het grootste dorp, Berg, bleef het winkelaanbod gehandhaafd.
Toerisme.
Valkenburg aan de Geul is een toeristische gemeente. Sinds het einde van de 19e eeuw speelt het toerisme een belangrijke rol in de Valkenburgse economie. Het aantal hotels, restaurants, cafés, vakantieparken en campings is bovengemiddeld groot. De totale hotelcapaciteit in de gemeente bedraagt ca. 4370 bedden; hoewel het al jaren dalende is. Ook het aantal campings is gedaald (in 2013 nog 9); het aantal recreatiewoningen daarentegen is sinds 2000 sterk gestegen (ca. 630). In 2012 werden 1.136.969 overnachtingen geboekt in hotels, pensions, B&amp;B's, vakantieappartementen, recreatiebungalows en kampeerterreinen in de gemeente. Het aantal dagjesmensen, met name in de zomermaanden en rondom kerstmis, bedraagt een veelvoud daarvan. Hotel Schaepkens van St. Fijt is een van de oudste hotels in de gemeente.
Na het hoogtepunt van het massatoerisme in de jaren 1970 en de daarna teruglopende bezoekcijfers, besloot het gemeentebestuur vanaf de jaren 1990 in te zetten op het zogenaamde wellnesstoerisme. Aanleiding daarvoor was de komst van Thermae 2000 in 1989. Met de gemeente Maastricht werden plannen ontwikkeld voor een gezamenlijke "city of wellness". Passend in dat beleid zijn de aanleg van het Kuurpark op de Cauberg, de komst van een Kneipp kuurbad in Château St. Gerlach, de vestiging van een nierdialysecentrum in het voormalige Hotel Prinses Juliana, de ombouw van het voormalige klooster op de Cauberg tot luxe verzorgingshuis "Domaine Cauberg" en plannen voor een groot wellnesshotel met congresfaciliteiten in het voormalige jezuïetenklooster ("Boslust") met een nieuw te bouwen dépendance in het centrum ("Croix de Bourgogne").
De belangrijkste toeristische trekpleisters zijn een eeuw lang dezelfde gebleven: de natuur rondom Valkenburg, het beschermde stadsgezicht en een groot aantal rijksmonumenten in het historische stadje zelf, de vele monumenten in de overige kernen, waaronder een tiental kastelen, enkele watermolens en diverse typisch Limburgse carréboerderijen, een aantal mergelgrotten en andere toeristische attracties (vooral in Valkenburg-Centrum), en de vele activiteiten, die vanouds een grote aantrekkingskracht op bezoekers hebben (onder andere carnaval, processies, kermissen, rommelmarkten, openluchtvoorstellingen en sportevenementen). Sinds de jaren 1990 hebben met name de activiteiten in de kerstperiode, zoals kerstmarkten in de mergelgrotten, voor een stijging in de bezoekersaantallen gezorgd. Om het centrum het hele jaar door aantrekkelijker te maken, zullen de Geulkades volgens een verlichtingsplan van de Duitse lichtkunstenaar Ingo Maurer worden aangelicht.
Bezienswaardigheden.
Natuur.
Wandelen en andere vormen van natuurbeleving behoren al sinds het midden van de 19e eeuw tot de pijlers van het toerisme in Valkenburg. In de gemeente bevinden zich diverse belangrijke natuurgebieden, waaronder de Cauberg, de Heunsberg, de Geulhemmerberg, de Sousberg, de Goudsberg, het Gerendal, het Sint-Jansbosch, het Biebosch, het Schaelsbergerbos en het Ravensbosch. Veel van deze gebieden zijn onderdeel van het Natura 2000-gebied Geuldal. Daarnaast bezit Valkenburg diverse parken, waaronder het Geulpark, het Rotspark en het Kuurpark.
Monumenten.
Belangrijk voor het toerisme in Valkenburg zijn de drie beschermde stads- en dorpsgezichten binnen de gemeente: het rijksbeschermd gezicht Valkenburg, het rijksbeschermd gezicht Oud Valkenburg en het rijksbeschermd gezicht Sint Gerlach. In plannen uit het eerste kwart van de 21e eeuw stelt de gemeente zich ten doel het historische karakter van Valkenburg meer te benadrukken. Onderdeel daarvan is de herinrichting van de centrumstraten, het herstel en beter toegankelijk maken van de Kasteelruïne (beide voltooid in 2013), de restauratie van de twee stadspoorten (Berkelpoort en Grendelpoort), de herbouw van de verdwenen, derde stadspoort (Geulpoort) en het terugbrengen van een deel van de stadsgracht in het Den Halderpark. Met deze werkzaamheden werden de Vestingwerken van Valkenburg prominenter zichtbaar gemaakt. Ook in andere delen van de gemeente bevinden zich een groot aantal rijksmonumenten. Bijzonder is het 'lint' van kastelen in de Geulvallei. Van oost naar west: Kasteel Genhoes, Kasteel Schaloen, Kasteel Oost, Kasteel Den Halder, Château St. Gerlach en Kasteel Geulzicht.
Daarnaast telt de gemeente Valkenburg aan de Geul enkele oorlogsmonumenten.
Toeristische attracties.
Van de vele attracties in de gemeente kunnen genoemd worden: de mergelgrotten (onder andere Gemeentegrot, Fluweelengrot, Romeinse Katakomben, Steenkolenmijn Valkenburg, Sibbergroeve, Rotswoningen van Geulhem en Geulhemmergroeve), de Wilhelminatoren en de kabelbaan, het Kuurpark (met Thermae 2000 en Holland Casino) en het Sprookjesbos Valkenburg.

</doc>
<doc id="20198" url="https://nl.wikipedia.org/wiki?curid=20198" title="Valkenburg">
Valkenburg

Personen:

</doc>
<doc id="20199" url="https://nl.wikipedia.org/wiki?curid=20199" title="Moby">
Moby

Moby, artiestennaam van Richard Melville Hall (New York, 11 september 1965), is een Amerikaanse popmuzikant, singersongwriter,producer en DJ. Hij behaalde internationale successen met nummers als "Go" (1991), "Feeling so real" (1994), "Why does my heart feel so bad?" (1999), "Natural blues" (2000), "Porcelain" (2000), "We are all made of stars" (2002) en "Disco lies" (2008). Zijn albums "Play" (1999) en "18" (2002) verkochten wereldwijd miljoenen exemplaren. Sommige van zijn albums zijn vergezeld van essays over politiek, religie en veganisme. De artiestennaam Moby ontleende hij aan het boek "Moby-Dick", geschreven door zijn oud-oudoom Herman Melville.
Naast zijn werk onder de artiestennaam Moby bracht Hall ook twee albums en een aantal singles uit onder de naam Voodoo Child. Verder remixt Moby regelmatig nummers van andere artiesten, onder wie Michael Jackson, Metallica, David Bowie, Wolfpack, Daft Punk, Pet Shop Boys, Prince en The Smashing Pumpkins.
Biografie.
Moby werd geboren in de wijk Harlem in het New Yorkse stadsdeel Manhattan, als enig kind. Zijn ouders hadden veel ruzie en zijn vader kwam om bij een auto-ongeluk toen Moby twee jaar oud was. Met zijn moeder verhuisde hij naar Connecticut waar hij opgroeide.
Op zijn negende begon hij al gitaar te spelen, later speelde hij in punkrockbands. Tijdens zijn tienerjaren speelde hij bij de hardcore punkband "Vatican Commandos". Eind jaren 80 verhuisde hij terug naar New York en werkte daar als dj, producer en remixer. 
In de eerste helft van de jaren negentig maakte Moby naam met trance en housemuziek. Hij scoorde in 1991 zijn eerste hit met "Go". Dit nummer was gebaseerd op het nummer "Laura Palmer's theme" van . Zijn debuutalbum "Moby" verscheen in 1992. Zijn eerste commercieel succesvolle album was echter "Everything is wrong" uit 1995, met daarop de hits "Feelin' so real" en "Everytime you touch me".
In 1996 verscheen het album "Animal rights", dat een heel andere kant van Moby liet horen: punk en metal. Het in 1997 verschenen album "I like to score" bevatte echter weer elektronische muziek; het is een compilatie van door Moby gemaakte filmmuziek voor langspeelfilms en series. Zijn bewerking van de "James Bond Theme" werd een hit.
In 1999 brak Moby internationaal pas echt door met zijn album "Play". Dit album bevat rustige elektronische popdeuntjes met veel lounge-, triphop- en ambient-invloeden. Van dit album verschenen acht singles, waaronder hits als "Bodyrock", "Porcelain" en "Why does my heart feel so bad?". De tekenfilm-clip voor het laatste nummer maakte Moby zelf. "Play" bereikte de nummer 1-positie in onder meer Frankrijk, Australië en het Verenigd Koninkrijk en werd tevens in veel landen onderscheiden met platina. In de Nederlandse Album Top 100 stond het album bijna twee jaar genoteerd.
Het volgende album, "18" uit 2002, gaat verder waar "Play" ophield. Ook dit album werd een groot succes en bereikte in vele landen de eerste plaats. De single "We are all made of stars" werd een bescheiden hit. In 2005 verscheen Moby's zevende studioalbum "Hotel". Dat album is wat meer divers; het bevat rustige nummers zoals op "18", maar ook poprock-nummers. In 2006 verscheen het verzamelalbum "Go - The very best of Moby", dat (net als "18" en "Hotel") de eerste plaats bereikte van de Vlaamse albumlijst.
Op zijn album "Last night" uit 2008 grijpt Moby terug naar discomuziek van de jaren 80. In hetzelfde jaar werkte hij samen met andere bekende artiesten uit de VS, het Verenigd Koninkrijk, Canada en Zuid-Afrika aan het album "Songs for Tibet", een steunbetuiging aan Tibet en dalai lama Tenzin Gyatso. "Songs for Tibet" verscheen tegelijkertijd met de Olympische Zomerspelen 2008 in de Volksrepubliek China. Sinds de Invasie van Tibet in 1950-1951 bezet China het land met - volgens critici - een wijdverbreide politieke, religieuze en culturele onderdrukking tot gevolg.
In 2009 bracht Moby het album "Wait for me" uit. Het rustige, downtempo album wordt vergezeld van een bonus-cd met ambient-nummers. Zijn volgende album, "Destroyed", kwam uit in 2011. Op dit album verwijst Moby naar de lange slapeloze nachten die hij in steden doorbrengt (Moby lijdt tijdens zijn tournees aan slapeloosheid). Hij probeerde deze eenzame sfeer in het album door te laten klinken. Het vijftiende studioalbum van Moby verscheen in maart 2018: "Everything was beautiful, and nothing hurt". 
Het album "All Visible Objects" kwam uit in maart 2020. De opbrengst hiervan ging naar goede doelen. 
In 2021 werd de biografische documentaire "Moby Doc" uitgebracht. Zijn album "Reprise" kwam op hetzelfde moment uit eind mei 2021. Hiervoor werden een aantal van zijn bekende nummers in een klassieke uitvoering opgenomen met het Budapest Art Orchestra. Op 12 mei 2023 verscheen "Resound NYC," een album met herwerkte versies van oudere nummers met gastvocalisten. Sinds 2023 maakt hij de podcast Mobypod. 
In juni 2024 bracht hij het album "Always Centered at Night" uit. Naar aanleiding van 25 jaar "Play" toerde Moby na meer dan tien jaar in 2024 gedurende een week door Europa. Op 21 september trad hij met zeven muzikanten en zangeressen op in het Sportpaleis in Antwerpen. Alle opbrengsten van de tournee werden aan dierenrechten- en vegan organisaties doorgestort. Hij is dierenrechtenactivist en overtuigd veganist. 

</doc>
<doc id="20200" url="https://nl.wikipedia.org/wiki?curid=20200" title="Score">
Score



</doc>
<doc id="20201" url="https://nl.wikipedia.org/wiki?curid=20201" title="Score (muziek)">
Score (muziek)



</doc>
<doc id="20202" url="https://nl.wikipedia.org/wiki?curid=20202" title="De Havenzangers">
De Havenzangers

De Havenzangers was een Nederlandse volks- en feestmuziekband uit de stad Apeldoorn.
Ontstaan.
De Havenzangers werden opgericht in 1977 als voortzetting van het Elmondo Combo (1972) uit Arnhem met o.a. Henk Pleket en Frans van Londen. Aanvankelijk waren zij gespecialiseerd in oud-Hollandse zeemansliedjes. De band is vooral in het Nederlandse schnabbelcircuit bekend, maar heeft eind jaren tachtig ook in de Verenigde Staten en Canada getourd.
Bekende nummers waarmee De Havenzangers zich populair heeft gemaakt zijn onder andere "Greetje uit de polder" (1979), "Daar bij de waterkant" (1979) (beide zijn oorspronkelijk van Eddy Christiani)," 's Nachts na tweeën" (1983), "Trouw niet voor je veertig bent" (1987) (oorspronkelijk van het Lowland Trio) en "Oh Mona" (1987).
In 2006 brachten De Havenzangers rond het WK voetbal van dat jaar een nieuw album uit, getiteld "Hand in hand achter Oranje". Met televisiepersoonlijkheid Henkjan Smits werd vervolgens een verbale vete uitgevochten nadat deze zich laatdunkend over het nummer zou hebben uitgelaten. Ook zou Smits De Havenzangers 'uitgerangeerd' hebben genoemd.
De Havenzangers bestonden de laatste jaren uit Henk Pleket (1937-2011) en Willem Mulder. In augustus 2007 werd echter bekendgemaakt dat Pleket solo door zou gaan als De Havenzangers, nadat Mulder had aangekondigd de groep te verlaten. Willem Mulder vervolgde zijn loopbaan de eerste tijd solo. In de zomer van 2008 begon hij een nieuw duo samen met zijn zoon Wesley onder de naam Mulder &amp; Mulder. Vader en zoon Mulder hebben besloten vanaf 2015 verder te gaan als de (nieuwe) Havenzangers onder de naam "Havenzangers 2.0".
Hun bekendste hits waren onder meer: "Oh Mona", "'s-Nachts na tweeën", "Trouw niet voor je veertig bent", "Heideroosje", "Jij kunt niet altijd 16 zijn", "Als de klok van Arnemuiden", "Kleine Greetje uit de polder" en "Ik zie een pils"
Overige bandleden:
Theo van Londen - Drums
Eric Nijsen - Bass
Harry Nijkamp - Trompet / Sax
Toon Pals - Trompet / Sax

</doc>
<doc id="20205" url="https://nl.wikipedia.org/wiki?curid=20205" title="Zangeres zonder naam">
Zangeres zonder naam



</doc>
<doc id="20206" url="https://nl.wikipedia.org/wiki?curid=20206" title="Virginaal">
Virginaal

Een virginaal is een toetsinstrument met enkelkorige besnaring die steeds parallel met het toetsenbord ligt.
Kenmerken.
Het virginaal is samen met het spinet de vroegste en eenvoudigste vorm van het klavecimbel. In tegenstelling tot het klassieke klavecimbel liggen de snaren haaks op de toetsen. Hierin komt het virginaal overeen met het spinet, dat zich door de driehoekige vorm van het virginaal onderscheidt. Uiterlijk lijkt het virginaal op het klavechord dat echter volgens een geheel ander principe gebouwd is.
Muselaar.
Bij het virginaal worden de snaren evenals bij het klavecimbel aan het einde getokkeld. Een muselaar is een virginaal waarbij de snaren in het midden getokkeld worden. Hierdoor ontstaat een grondtonige klank. Omdat de snaren in het midden het sterkst trillen wordt snel spel hierdoor ook problematisch. Het toetsenbord ligt bij een muselaar over het algemeen aan de rechterzijde, bij een virginaal aan de linkerzijde. Het instrument dat op enkele schilderijen van Johannes Vermeer te zien is, is dus waarschijnlijk een muselaar.
Muziek voor virginaal.
In de 16e eeuw werd de term virginaal ook in ruimere zin gebruikt voor verschillende soorten klavecimbels. De muziek van de Engelse virginalisten is dus niet uitsluitend voor het virginaal bedoeld, maar kan ook op het spinet of klavecimbel ten gehore worden gebracht. Ook andere componisten maakten geen onderscheid tussen muziek voor klavecimbel, spinet of virginaal. Vrijwel alle klavecimbelmuziek kan dus ook op het virginaal uitgevoerd worden. Gezien het geringere klankvolume van het virginaal is dit instrument echter minder geschikt voor uitvoeringen in grote ruimtes of met grotere ensembles.

</doc>
<doc id="20209" url="https://nl.wikipedia.org/wiki?curid=20209" title="Hasselt">
Hasselt

Personen.
Zie Van Hasselt (doorverwijspagina)

</doc>
<doc id="20211" url="https://nl.wikipedia.org/wiki?curid=20211" title="Jacques Brel">
Jacques Brel

Jacques Romain Georges Brel (Schaarbeek, 8 april 1929 – Bobigny, 9 oktober 1978) was een Belgische zanger, componist en tekstschrijver die begin jaren zestig uitgroeide tot een internationale beroemdheid. Na zijn afscheid van het podium in 1967 was hij enige tijd actief als filmacteur en regisseur. Tijdens het belangrijkste deel van zijn carrière werkte hij intensief samen met de componisten François Rauber en Gérard Jouannest. De in Brussel wonende Brel beschouwde zichzelf als Franstalige Vlaming.
Afkomst van Jacques Brel.
De overgrootvader van Brel, Jean-Augustin Brel, was vanaf 1833 burgemeester van het Vlaamse Zandvoorde (nu een deelgemeente van Zonnebeke). Als lid van de gegoede burgerij sprak hij, haast vanzelfsprekend, Frans.
De vader van Brel, Romain Brel (6 februari 1883 – 8 januari 1964) vertrok in 1911 naar Congo, werkend voor een handelsfirma. Op 3 december 1921 trouwde hij in Brussel met Elisabeth Van Adorp (14 februari 1896 – 7 maart 1964). Ze vestigden zich samen in Congo, waar op 13 augustus 1922 de tweeling Pierre en Nelly werd geboren. In januari 1923 overleden beide kinderen aan tyfus. Op 19 oktober 1923 werd een zoon geboren die (eveneens) de naam Pierre kreeg. In 1926 keerden de Brels definitief terug naar Brussel. Ze vestigden zich in de buitenwijk Schaarbeek, waar in 1929 Jacques werd geboren. Vader Romain Brel verliet in 1931 de import-export en werd vennoot in de Brusselse kartonfabriek die in 1921 door zijn schoonbroer, Armand Vanneste, was opgericht. Het bedrijf werd omgedoopt in Vanneste &amp; Brel.
Moeder Elisabeth Brel, door Brel steevast "Mouky" genoemd (een Franse bastaardspelling van het Nederlandse "moeke", koosnaam voor "moeder"), was erg gelovig. Ze hield van acteren en zingen en schreef af en toe liedjes. Vader Romain Brel was een niet-praktiserend katholiek met een liberale politieke overtuiging. Op zijn twaalfde leerde Jacques Nederlands. Het bekrompen bourgeoismilieu waartegen Brel zich later in zijn chansons afzette, was volgens tijdgenoten dan ook niet zozeer gebaseerd op het gezin waarin hijzelf opgroeide, maar veel meer op bijvoorbeeld de familie Vanneste, die Brel van zeer nabij kende. In zijn lied "Mon enfance" (1967) beschreef Brel zijn kindertijd. Ook zong hij hier over zijn volgevreten ooms, die hem naar eigen zeggen zijn jeugd ontstolen hadden.
Levensloop.
Jeugdjaren.
Brel groeide op in een burgerlijk milieu. Aanvankelijk wees alles erop dat hij zijn vader later zou opvolgen als fabrieksdirecteur. Na het verlaten van de middelbare school werkte hij vier jaar lang bij de kartonfabriek Vanneste &amp; Brel, waarin zijn vader medevennoot was. Bij de humanistisch-katholieke jeugdbeweging Franche Cordée legde hij zich ondertussen toe op zang en toneelspel. Hij ontmoette er ook Thérèse Michielsen ('Miche'), met wie hij op 1 juni 1950 trouwde. Het paar kreeg drie dochters: Chantal (1951-1999), France (1953) en Isabelle (1958). Thérèse overleed in 2020 op 93-jarige leeftijd.
Eerste stappen als chansonnier.
Ondertussen schreef Brel liedjes en gedichten. In 1952 begon hij onder de hoede van Angèle Guller voorzichtig aan een carrière als chansonnier. Hij trad op in haar radioprogramma, gaf optredens en maakte in 1953 een 78 toerenplaat met de, vergeleken met zijn latere repertoire, brave liedjes "La Foire" en "Il y a". Een jaar later werd het duidelijk dat Brel geen fabrieksdirecteur zou worden maar chansonnier: hij vertrok naar Parijs, waar hij met wisselend succes zijn werk aan de man bracht. Hij liet zijn visitekaartje achter bij de Franstalige radio in de vaste veronderstelling dat die zijn liedjes zou promoten. Maar de chansons van Brel spraken er niemand aan.
Wie wel ontroerd werd door het werk van Brel, was Jef Claessen van Omroep Limburg. Claessen was presentator en later directeur van BRT2 Omroep Limburg. Hij haalde Brel naar Hasselt waar hij hem in diverse uitzendingen live liet zingen. Hij nam er ook Brels volledige repertoire op plaat op. Zijn Vlaamse entree was in augustus 1953, toen Brel voor het eerst op de radio te horen was, dankzij Claessen. Later trok zijn plaat ook de aandacht van onder meer Jacques Canetti; die liet hem een paar keer in zijn cabaret Les Trois Baudets optreden.
Brels verrichtingen werden met wisselend enthousiasme ontvangen, maar waren in ieder geval succesvol genoeg om in 1954 zijn gezin over te laten komen. In datzelfde jaar ontmoette hij Georges Pasquier ("Jojo"), die zijn boezemvriend zou blijven. Uit dezelfde periode stammen de eerste contacten met pianist/arrangeur/orkestleider François Rauber en pianist Gérard Jouannest, die Brel tijdens de rest van zijn muzikale carrière terzijde zouden staan. Rauber verzorgde de muzikale omlijsting op Brels grammofoonplaten terwijl Jouannest de vaste begeleider op het podium was. Beiden staan te boek als coauteur van diverse chansons. Later voegde accordeonist Jean Corti zich bij deze kern van begeleiders van Brel.
In 1955 stond Brel aan de vooravond van zijn doorbraak. In de Brusselse Ancienne Belgique verzorgde hij een week lang het voorprogramma van Bobbejaan Schoepen.
Doorbraak.
In 1956 beleefde Brel zijn doorbraak met het succesvolle plaatje "Quand on n'a que l'amour". Brel was vanaf dat moment erkend artiest. Dat de kwaliteit van zijn gezinsleven er intussen niet op vooruitging, bleek toen Miche in 1958 besloot om met de kinderen weer in Brussel te gaan wonen. Miche en Brel leidden van dan af gescheiden levens, maar de relatie werd nooit definitief verbroken. Brel bleef kostwinner en speelde incidenteel de rol van huisvader. Dat hij er vele minnaressen op na hield, was een publiek geheim.
Vanaf de late jaren vijftig werd het werk van Brel grimmiger. Tijdgenoten meldden dat het vooral Pasquier was die Brel inspireerde om zijn katholiek-humanistische levensvisie te verruilen voor een wereldbeeld waarin de mens in de eerste plaats een strijder is. Gekoppeld aan de muzikale vakkunst van Jouannest en Rauber leverde dit een vernieuwde Brel op: in "Les Flamandes" uit 1959 trekt hij van leer tegen de hypocriete burgerlijke moraal die hij uit zijn jeugd kende; in "Ne me quitte pas" (1959) lijkt de liefde meer pijn dan goed te doen en "La mort" (1960) is het eerste uit een reeks chansons van Brel over de dood. Het zijn drie thema's die vanaf dat moment voortdurend opduiken in Brels teksten. Hij verwierf een serieuzer, literair imago, en joeg luisteraars tegen zich in het harnas die "Quand on n'a que l'amour" misschien wel konden waarderen.
Brel als vedette.
Het succes was er in ieder geval niet minder om. In de periode tot 1967 leidde Brel een hectisch bestaan waarin het niveau van zijn liedjes en optredens onveranderd hoog bleef. Tijdens zijn concerten verschoof het accent: was Brel aanvankelijk een cabareteske hofnar die af en toe een gevoelig liedje zong, naarmate de jaren vorderden speelde hij de rol van gedoemd dichter, die op het podium zijn persoonlijke pijn voor het voetlicht bracht. De intense manier waarop hij zijn chansons de zaal in spuugde, oogstte zelfs bewondering in landen waar de Franse taal traditioneel een onneembare hindernis vormt: in 1965 trad Brel op in Moskou en in de Carnegie Hall in New York.
In interviews, waar hij zich aanvankelijk met beleefde grapjes van afmaakte, gaf Brel zich in de loop van de tijd steeds vaker over aan tobberig gefilosofeer over zijn door de volwassenen geroofde jeugd en de waarde van het najagen van, desnoods stompzinnige, dromen. Dergelijke ontboezemingen werden meestal snel gevolgd door een relativerend grapje, want, hield Brel vol, het leven is uiteindelijk oninteressant en niet serieus te nemen.
Naast een intens tourschema van gemiddeld 300 optredens per jaar hield Brel er al die jaren een intens drink- en rookschema op na. Zijn nachtrust bestond uit hazenslaapjes en hij verloor tijdens een optreden naar eigen zeggen in een klein uur ruim een halve kilo aan lichaamsgewicht. Het wekte geen verbazing dat hij op 16 mei 1967 zijn laatste concert gaf. Als reden voor zijn afscheid gaf hij op dat hij bang was om zijn artistieke scherpte te verliezen. Ook wilde hij meer tijd vrijmaken voor "andere dingen". Daarnaast deden er geruchten de ronde dat Brel om gezondheidsredenen met optreden stopte. De titel van een Amerikaanse off-Broadwaymusical die vanaf 22 januari 1968 een belangrijke impuls aan Brels bekendheid in de Engelstalige wereld gaf, is in dit verband dan ook enigszins wrang: "Jacques Brel is alive and well and living in Paris".
Op 6 januari 1969 gaf Brel in Parijs, samen met twee andere grote chansonniers van die tijd, Georges Brassens en Léo Ferré, tijdens een radio-uitzending een uitgebreid interview. Naar aanleiding van dit rondetafelgesprek werd in 2003 door uitgeverij Paroles Vives het biografisch essay "Brassens, Brel, Ferré – Trois voix pour chanter l'amour" uitgegeven. Als eerbetoon aan dit roemrijke trio bracht Universal Music France in 2010 nog de drievoudige cd-box "Trois poètes, Brel Brassens Ferré" (met in totaal 54 liedjes van de drie artiesten) op de markt.
Brel als acteur.
Brel ging het vanaf 1967 rustig aan doen. In zijn geval betekende dat: Don Quichot spelen in een door hemzelf geregisseerde musical ("L'Homme de La Mancha") en een filmcarrière beginnen.
Hoewel zijn verrichtingen als filmacteur welwillend werden ontvangen, behaalde hij op dat gebied niet het enorme succes dat hem als zanger ten deel viel. De twee films die hij zelf regisseerde waren flops en Brel moest concluderen dat het najagen van deze droom in een mislukking was geëindigd. Ook de kindertheatervoorstelling "Voyage sur la lune" had niet het gewenste resultaat. Brel en Rauber leverden de liedjes voor deze musical, maar bliezen de voorstellingen vlak voor de geplande première in 1970 af, omdat ze het werk van regisseur Jean-Marc Landier ondermaats vonden.
Minder artistieke bezigheden genoten na 1967 Brels aandacht: hij behaalde zijn vlieg- en zeilbrevet en bevoer samen met minnares Maddly Bamy op het zeiljacht "Askoy II" de Atlantische en Stille Oceaan. Uiteindelijk belandde het paar op het Frans-Polynesische eiland Hiva Oa, deel van de Marquesaseilanden in de Stille Oceaan.
Afscheid.
Toen bij Brel in 1974 longkanker werd geconstateerd, vestigde hij zich definitief op Hiva Oa. Met het tweemotorige vliegtuigje "Jojo" (genoemd naar zijn kort tevoren overleden vriend) verleende hij hand-en-spandiensten aan de lokale bevolking. Hij reisde nu en dan naar Europa voor een medische behandeling (in 1974 werd in Brussel een deel van zijn linkerlong verwijderd) alsook voor het opnemen van zijn dertiende en meteen laatste lp, getiteld "Les Marquises".
Het studioalbum "Les Marquises" (ook wel bekend onder de titel "Brel"), geproduceerd door het Franse Barclay Records, kwam uit op 17 november 1977. Het was de eerste volwaardige en volgens critici artistiek hoogstaande plaat van Brel in bijna tien jaar. Ook commercieel kende de plaat een groot succes. Op de dag van verschijnen werden er meteen 650.000 exemplaren van verkocht. In totaal zouden er meer dan twee miljoen albums over de toonbank gaan.
Kort na het uitkomen van de plaat keerde Brel weer terug naar Hiva Oa, waar hij tot de zomer van 1978 samen met Maddly verbleef. Een snel verslechterende gezondheidstoestand dwong hem de laatste drie maanden van zijn leven in Frankrijk door te brengen. Op 9 oktober 1978 overleed hij aan een longembolie in het Avicennaziekenhuis in Bobigny nabij Parijs. Hij werd begraven op het kerkhof van Atuona op Hiva Oa, niet ver van het graf van Paul Gauguin.
Controverses.
Met zijn liedjesteksten zorgde Brel regelmatig voor opschudding, o.m. met "Les bourgeois" en "Les Flamandes". In 1966 haalt "La...La...La...", waarin Brel de pastoors en de flaminganten hekelt en een republikeins België voorstaat, zelfs de parlementaire debatten. Toenmalig Volksuniesenator Wim Jorissen interpelleerde vicepremier Willy De Clercq over het feit dat hij in het casino van Oostende Brels vertolking van dit lied toegejuicht zou hebben. De vicepremier antwoordde laconiek dat de zanger "over een uitzonderlijk talent beschikt, zoals door tal van onverdacht Vlaamse kranten en critici wordt toegegeven. Dat hij af en toe een zin of een uitdrukking gebruikt, die misschien kwetsend kan zijn of minder gepast, moet men er maar bijnemen...". Een tiental jaar later, in 1977 zorgde ook "Les F....chanson comique" voor de nodige opschudding. "Les F.", waarbij de 'F.' een afkorting is van 'Flamingants', verscheen op Brels laatste album "Les Marquises" uit 1977, maar werd nooit door hem in de zalen gezongen. In dit lied, maar eerder ook al in interviews, manifesteerde Brel zich als een belgicist die venijnig uithaalt naar Vlaams-nationalisten die hij bekrompenheid, nazisympathieën en schijnheiligheid verwijt. In de laatste zin "Et je vous interdis d'obliger nos enfants (...) à aboyer flamand" fulmineert hij tegen de Vlaamse taalstrijd en vernederlandsing van het in zijn ogen tweetalige Vlaanderen.
Hoewel "Les F." de ondertitel "chanson comique" meekreeg, schoot de tekst niet alleen bij Vlaams-nationalisten maar ook bij gewone Vlamingen en andere Vlaamse chansonniers in het verkeerde keelgat. Zo vonden zowel Marijn Devalck als Johan Verminnen, beiden nochtans grote liefhebbers van Brel, de tekst te scherp en onnodig beledigend. Zelfs Johan Anthierens, criticus maar passioneel bewonderaar van Brel, omschreef het nummer als "een artistieke drol, die (...) zijn schijf ontsiert". In zijn in 1998 verschenen boek is Anthierens hierover wat genuanceerder. In hun lied "A mr. Brel" (1977) dienden ook De Strangers "Brusselèrke" Brel fel van repliek door onder meer te verwijzen naar zijn neiging om altijd de Vlamingen te kleineren en dat er o.l.v. Leon Degrelle ook in Wallonië werd gecollaboreerd. Vlaamsgezinde politici en verenigingen (waaronder het Katholiek Vlaams Hoogstudentenverbond (KVHV) en de Bond van Grote en van Jonge Gezinnen (BGJG)) noemden het nummer schandalig en vroegen om de plaat van 'die franskiljon' te verbieden. Terwijl CVP-Kamerlid Jan Verroken sprak van een "walgelijke, vulgaire, commerciële gangsterstunt van een Franse platenfirma", verklaarde toenmalig minister van Cultuur Rika De Backer, na hierover te zijn geïnterpelleerd in het Belgische parlement, "zich geërgerd en beledigd" te voelen door het beeld dat Brel van Vlaanderen schetste. En hoewel de BRT-directie na lang beraad besliste om niet in te gaan op de vraag om de plaat te boycotten, weigerde radiomaker Jos Baudewijn toch om het nummer te draaien.
In november 1977 diende het KVHV een klacht in bij de rechtbank van Antwerpen "wegens smaad aan het Vlaamse volk". Drie maanden later besliste de raadkamer van Antwerpen om niet in te gaan op de klacht en Brel buiten vervolging te stellen.
Eerbetoon.
In de jaren na zijn dood raakte Brel allerminst in de vergetelheid. Zijn dochter France richtte in 1981 de Fondation Jacques Brel op, die sindsdien waakte over zijn artistieke nalatenschap. Al in 1962 had Miche Brel de muziekuitgeverij Éditions Pouchenel in het leven geroepen om Brels werk uit te geven. In 2006 fuseerden beide tot Éditions Jacques Brel.
In 2003 werd in Brussel voor hem een reus gebouwd: "Grand-Jacques".
Franstalige radioluisteraars uit diverse landen riepen "Ne me quitte pas" uit tot het beste lied van de twintigste eeuw en kijkers van de RTBF kozen Brel op 20 december 2005 als De Grootste Belg. In de Vlaamse tegenhanger van deze verkiezingen eindigde hij als 7de.
Brels gecompliceerde verhouding met vrouwen echode nog jaren na. Zijn weduwe Miche Brel en Maddly Bamy, met wie hij vanaf 1971 tot zijn dood in 1978 samenleefde, streden jaren over de vraag waar Brels graf zich zou moeten bevinden en wie of wat er precies op de steen vermeld zou moeten staan. In 1999 won Maddly de rechtszaak, waarbij zij het recht kreeg om een afbeelding van de gezichten van Brel en haar op de grafsteen te plaatsen.
Op 5 februari 2015 werd zijn nummer "Mijn vlakke land" uit 1962 opgenomen in de Eregalerij van de Vlaamse klassiekers van Radio 2.
Discografie.
Het werk van Brel werd in de periode van 1953 tot 1977 uitgebracht op tientallen, meestal titelloze, ep's en lp's, waarbij het beleid van de platenmaatschappij vaak per land verschilde.
Hij zong voornamelijk in het Frans en nam enkele Nederlandse versies van zijn liedjes op, meestal door Ernst van Altena vertaald.
Bekende liedjes van Brel zijn onder andere:
Vanwege zijn kritische, vaak spottende, teksten over de Vlaamse Beweging en het leven onder de vleugels van de Rooms-Katholieke Kerk was Brel vooral onder Vlamingen omstreden. Hij schreef echter diverse lofzangen op het Vlaamse land en het vrouwelijk deel van zijn bewoners.
Vele artiesten hebben chansons van Brel uitgevoerd of opgenomen: Will Ferdy, Liesbeth List, Johan Verminnen, Herman van Veen, Jeroen Willems en Patrick Riguelle. In het Engelse taalgebied zorgden met name vertaler Rod McKuen en de zangers Scott Walker, Terry Jacks en David Bowie voor Brels bekendheid. Van "If you go away" (de Engelse bewerking van "Ne me quitte pas") bestaan talloze versies, waarvan die van Shirley Bassey, Dusty Springfield, Neil Diamond, Nina Simone en Frank Sinatra waarschijnlijk de bekendste zijn. Anno 2023 brengt Olivier Laurent Jacques Brel weer tot leven.
Filmografie.
Hoewel hij vanaf eind jaren vijftig al incidenteel in (nooit uitgebrachte) films speelde, begon Brels filmcarrière pas werkelijk na zijn afscheid van het podium. Van zijn twee pogingen om films te regisseren gaf hij later toe dat die waren mislukt. Zijn acteerprestaties werden over het algemeen wel positief ontvangen.
Brel acteerde in de volgende films:

</doc>
<doc id="20212" url="https://nl.wikipedia.org/wiki?curid=20212" title="Rijssen">
Rijssen

Rijssen (Nedersaksisch: "Riesn") is een stad in de gemeente Rijssen-Holten en ligt in de Nederlandse provincie Overijssel, tussen Deventer en Almelo. De stad telde op inwoners en is 2806 hectare groot.
Geschiedenis.
Rijssen en zijn oudste geschiedenis.
De oudste vermelding van Rijssen is in de goederenlijst van de graaf van Dale (1188), waarin de "parrochia Risnen" wordt genoemd. De huidige protestantse Schildkerk, toen Sint-Dionysiuskerk, vormde het centrum van dit kerspel "Risnen". De wording van dorp tot stad vond plaats doordat Otto van Holland, bisschop van Utrecht, onenigheid had met zijn leenman, de burggraaf van Goor. Deze werd in zijn burcht Goor te machtig. De bisschop wilde deze macht breken en verleende aan het dorp Rijssen reeds op 5 mei 1243 stadsrechten. Deze rechten hielden in dat de stad Rijssen twee jaarmarkten mocht houden en twee weekmarkten. De stad kreeg ook het recht om zich te verdedigen, wat Rijssen deed door het aanleggen van wallen en grachten. Namen als Walstraat, Huttenwal en de Hagen herinneren hieraan. Het stadsrecht van Rijssen appelleert aan het stadsrecht van Deventer. Net als Deventer trad Rijssen omstreeks 1350 toe tot de Hanze.
De stad bezat ook het recht van een Hoge Bank, dat wil zeggen de hoge rechtbank voor het richterambt Kedingen dat tot aan de Franse tijd heeft bestaan. Hierover zijn meerdere disputen gehouden tussen de stad Goor en de stad Rijssen, om te besluiten wie dit recht mocht bezitten. Rijssen bestuurde het recht over de zogenaamde "Rijssense Kwartieren": Hoge Hexel, Wierden, Rectum, Ypelo, Enter, Notter, Zuna en Elsen. Rijssen had drie stadspoorten: de Molenpoort, de Elsenerpoort en de Haarpoort. 's Avonds werd de avondklok geluid ten teken dat de poorten werden gesloten, een traditie die nog steeds in ere wordt gehouden. De toegang naar het zuiden werd extra bewaakt door de Holtentoren (houten toren) op de Koerbelt. Een verdere verdediging was niet nodig omdat de stad aan de andere zijden was omringd door waterrijke en moerassige gebieden.
Stadsbestuur.
Rijssen had een stadsbestuur en zes burgemeesters. Deze waren tegelijkertijd schepen en raad. Het college van burgemeesters koos zijn maandschepenen. De schepenen vormden voor vier maanden van het jaar een vast koppel. Als de periode verstreken was, kwam het volgende koppel aan de beurt. Het taakbeleid van de schepenen in Rijssen was zeer veelzijdig. Ze hielden zich ook bezig met de oneigenlijke rechtspraak. Dat hield het opmaken en registreren van akten in. Bijzonder is dat de schepenen van Rijssen zich gedroegen als markerichters en gewaarden. Ondanks dat Rijssen een stad was, is er naast de stad ook sprake van de marke Rijssen; dat is dat deel dat buiten het stadswigbold ligt. 
De stad Rijssen was later na de 18e eeuw onderverdeeld in zes kwartieren van samen 12 rotten. De rotten of wijken in Rijssen bestonden grotendeels uit de oudste straten. Daarvoor was ze alleen onderverdeeld in rotten. De nu nog bekende rotten zijn: Het Schild, Haarstraat, Elsenerstraat, Bouwstraat, Walstraat, Rozengaarde, Grotestraat, Boomkamp, Huttenwal. Het gebied rondom Rijssen werd markegrond genoemd. Langzaam werd dit door de stad opgeslokt en ging dit tot het buitenrot behoren. In de 18e eeuw bestond Rijssen uit twaalf rotten en één buitenrot. Het buitenrot telde voor de verkiezing niet mee. Dit had te maken met dat het markegrond was en buiten het stadswigbold viel. In elk kwartier mocht de bevolking twee mensen kiezen voor de keur. In totaal waren er derhalve twaalf mensen van wie er uiteindelijk zes overbleven; die zes vormden de Rijssense regering.
Reformatie.
De resolutie van 1598, die ervoor moest zorgen dat de reformatie doorgang kon vinden, bleek weinig uit te halen. Van 1601 tot 1628 probeerde de classis van Deventer grote druk uit te oefenen om de reformatie door te zetten. De tijd was de katholieken goedgezind; doordat Spinola op 1 augustus 1605 Oldenzaal veroverde, werd heel Twente weer katholiek. De magistraat van Rijssen luisterde niet naar de classis van Deventer en ook de oude pastoor Rutgerus Braemcamp oefende na afzetting het priesterambt weer uit en celebreerde nog soms de katholieke mis voor de gelovigen. De classis verbood alle soorten van zogenaamde paapse afgoderij. De grotendeels nog katholiekgezinde bevolking die ook op bedevaart ging naar het Heilige Bloedhuis in de Martinuskerk (Markelo) waar een reliek van het Heilige Bloed werd bewaard, werd onder druk op straffe van grote geldboetes gedwongen om niet deel te nemen aan deze "paapse" (rooms-katholieke) gewoonten. De periode na pastoor Braemcamp bleef woelig en Rijssen bleef voor de classis van Deventer een stad met een tegendraadse bevolking die aanvankelijk niet luisterde naar de orthodox-calvinistische protestantse classis. In latere jaren zou echter het protestantisme in Rijssen meer en meer de boventoon gaan voeren; het thans zo kenmerkende uiterst protestantse en bevindelijk-gereformeerde karakter der stad Rijssen vinden echter hun oorsprong pas in de 18e en 19e eeuw.
Plundering en oorlog.
De oudst bekende plundering is die van 1497 door Hendrik V van Wisch, een bannerheer van kasteel Wisch uit het Hertogdom Gelre. De stad was weerloos en kon niet voorkomen dat ze werd geplunderd. In 1510 wilde Karel van Gelre Rijssen plunderen. Deze plundering kon door het afdragen van een afkoopsom door de stadsregering worden voorkomen. In 1517 probeerde Karel van Gelre nog een keer tot plundering over te gaan. In de periode 1580-84 ondervond Rijssen de meeste hinder van de Tachtigjarige Oorlog. Doordat Deventer in Staatse handen en Oldenzaal in Spaanse handen bleef, kwam het op de grens tussen deze gebieden tot schermutselingen. Rijssen werd in 1583 in brand gezet. In 1584 kwamen Engelse en Duitse huurlingen, die officieel in dienst waren van het Staatse leger, naar de stad. Zij gijzelden inwoners van de stad en met dreigementen persten ze de bevolking 2100 Carolus gulden af. De toenmalige bisschop van Münster, Bernhard von Galen, ook wel "Bommen Berend" genaamd, plunderde de stad Rijssen tweemaal; de eerste keer direct na de jaarwisseling in 1666, de tweede keer volgde in 1672.
Industriële periode.
In 1750 werd aan de Regge de huidige Pelmolen Ter Horst (olie- en pelmolen) gebouwd door de Rijssense familie Ter Horst. In de 19e eeuw ging de opkomst van de textielindustrie in Twente aan Rijssen niet voorbij. De Koninklijke Jutespinnerijen en -weverijen van Ter Horst &amp; Co bepaalden meer dan 125 jaar de economie van de Reggestad. Naast de jute-industrie bezat Rijssen een aantal steenbakkerijen. De laatste steenfabriek is in 2007 gesloten. In 1888 werd Rijssen ontsloten door de spoorlijn Deventer - Almelo en kreeg een stationsgebouw, station Rijssen. In 1924 eindigde de scheepvaart van zompen op de Regge.
In de nacht van 25 op 26 maart 1945 werd Rijssen door een ramp getroffen. Ds. Lamain van de gereformeerde gemeente zou die avond vanaf de kansel gezegd hebben dat er iets ernstigs zou gaan gebeuren. “Er zijn mensen in de kerk voor wie het de laatste keer is dat ze er zijn geweest.” Enkele uren later werden deze woorden bewaarheid. Een V1 stortte neer waarbij 9 mensen om het leven kwamen. Een uit Duitsland terugkerend Engels vliegtuig gooide een bom op de plaats van de vlammenzee, waardoor nog meer slachtoffers vielen. In totaal kwamen bij deze ramp 23 mensen om het leven.
Na de teloorgang van de jute-industrie in de jaren 70 en 80 van de vorige eeuw ontstond in Rijssen een bloeiende bouwnijverheid en transportsector. In 2001 werd de gemeente Rijssen samengevoegd met de Sallandse gemeente Holten. De stad behoort tot de regio Twente en wordt wel de "Poort van Twente" genoemd.
Bevolking.
Godsdienst.
Rijssen heeft een grotendeels orthodox protestantse bevolking. Rijssen behoort tot de Bijbelgordel die grofweg loopt van de provincie Zeeland, via de Veluwe tot aan de kop van Overijssel. Rijssen is een enclave van orthodox-protestanten in een overwegend katholiek Twente. Veel scholieren volgen het voortgezet onderwijs op de Jacobus Fruytier Scholengemeenschap in Apeldoorn, een reformatorische school die ook een dependance in Rijssen heeft. Het orthodox-protestantse karakter blijkt ook uit het feit dat de SGP de grootste politieke groepering in Rijssen is. Kenmerkend voor de stad is het aanhouden van de zondagsrust door het orthodoxe deel van de bevolking. Dit wordt minder. Het calvinisme bepaalt reeds lange tijd het aanzien van de stad. Rijssen bezit een heel scala aan kerkgenootschappen uit het protestantse spectrum. Het katholicisme, dat in andere delen van Twente de overhand heeft, vormt in Rijssen een minderheid. Verder kent Rijssen een Syrisch-Orthodoxe (Aramese) gemeenschap, een Turkse gemeenschap en een Molukse gemeenschap. Deze Molukkers, die zich in de jaren 60 in Rijssen vestigden, zijn over het algemeen protestants. Rijssen kende ook een jeugdkerk, genaamd Transformed. Deze is haar vroegere locatie, het Parkgebouw, ontgroeid en houdt haar diensten inmiddels in Ambt Delden.
De grootste kerk van Rijssen, de (Hervormde Gemeente) telt 8916 leden (2016). Daarna komen de Gereformeerde Gemeenten met 6680 leden (2018). De Noorderkerk van de Gereformeerde Gemeente telt circa 1970 zitplaatsen, De Tabernakel telt ruim 1100 zitplaatsen en de Zuiderkerk heeft 1900 zitplaatsen.
Zowel de Noorderkerk als de Zuiderkerk behoort tot de grootste kerken in Nederland voor wat betreft het aantal zitplaatsen. Daarnaast kent Rijssen nog een kerk van de Oud Gereformeerde Gemeenten en een van de Gereformeerde Gemeenten in Nederland.
In 2009 kwam de gereformeerde Rijssense gemeenschap massaal in opstand tegen het heavymetalfestival Elsrock op zaterdag 29 augustus van dat jaar: er werden ruim 3.500 bezwaren ingebracht, onder meer omdat het festival als een aantasting van Gods eer werd beschouwd. Het festival vond evenwel doorgang.
Volksaard en traditie.
De opkomst bij de verkiezingen voor de Tweede Kamer behoort traditiegetrouw tot de hogere in Nederland. Zoals in veel plaatsen in Twente heeft de autochtone bevolking in Rijssen bijnamen. Een opvallend verschil met veel andere plaatsen is dat de bijnamen in Rijssen veelal niet zijn gekoppeld aan de naam van de boerderij waar de familie woonde. De bijnamen, vaak scheldnamen genoemd, zijn regelmatig ontstaan naar aanleiding van een opvallend uiterlijk kenmerk of opvallend gedrag, soms zelfs van een (ver) familielid.
Rijssens dialect.
Het Rijssense dialect is onderdeel van de Nedersaksische taal. Deze variant wordt het Twents-Graafschaps genoemd.
Het Rijssens heeft een geheel eigen karakter en is daardoor goed te herkennen. Het Rijssens wordt door alle sociale lagen van de Rijssense bevolking gesproken, maar er is een afname van het actief gebruik geweest. Door hernieuwde interesse in streekeigen onderwerpen neemt het gebruik onder de Rijssense bevolking weer toe. Dit heeft er onder andere toe geleid dat Rijssen-Holten als eerste Nedersaksische gemeente in 2008 officieel tweetalig werd. Dit uit zich bijvoorbeeld in het tweetalige baliebeleid op het gemeentehuis, en de mogelijkheid om huwelijksvoltrekkingen in het Rijssens te laten plaatsvinden.
Waar in veel variaties van het Twents veel woorden erg 'vernederlandst' zijn, behoudt het Rijssens nog een uniek karakter met veel eigen woorden en een typerende uitspraak. Het Rijssens kent een aantal klanken die het Nedersaksisch niet bezit.
Volkslied.
Dat Rijssen een sterk eigenzinnig karakter heeft blijkt onder andere uit het feit dat Rijssen als een van de weinige steden in Nederland een eigen volkslied heeft, "Mooi Riessen", dat in het Rijssens werd geschreven door J.H. Mekenkamp:
Tusken 't heed en bos en akker,
tusken 't hoog' en leege laand,
woer 'n Oa zo laankzaam, laankzaam kroonkelt,
zik 'nen weg noar 't noorden baant,
woer nog zeent, de vennekoelen
met de bolnpeeters in 't reet,
woer 't nog völle, völle oolderwàts is,
weet ie woer dàt is of neet,
Refrein:
Dàt is in Riessen, dàt oole Riessen,
't mooiste plaetsken oet heel Twentelaand
in heele groote stean, kon 'k vaste aalt nit wean
mear Riessen, jonge joa, jonge joa, jonge joa,
dàt lig mie toch zo noa, toch zo noa, toch zo noa
dàt lig mie zo heelder en zo fris,
umdàt 'r mear één Riessen is
umdàt 'r mear één Riessen is.
Economie.
Belangrijke bronnen van inkomsten zijn handel, kunststof, transport, bouwbedrijven en papier, terwijl dit vroeger vooral de productie van jute was.
Media.
Lokale omroep.
De lokale omroep voor Rijssen en Holten is Radio 350.
Openbaar vervoer.
Rijssen heeft ook een eigen treinstation: station Rijssen. Hier stoppen van maandag tot vrijdag twee keer per uur treinen naar Apeldoorn en twee keer per uur treinen naar Almelo of Enschede. In het weekend rijden ze één keer in het uur.

</doc>
<doc id="20217" url="https://nl.wikipedia.org/wiki?curid=20217" title="Euraziatische lynx">
Euraziatische lynx

De Euraziatische lynx of los ("Lynx lynx") is een katachtig roofdier ter grootte van een grote hond. De wetenschappelijke naam van de soort werd als "Felis lynx" in 1758 gepubliceerd door Carl Linnaeus in "Systema naturae". De Euraziatische lynx komt met name voor in de boreale zone van Noord-Europa en de Russische Federatie, met geïsoleerde populaties in Centraal-Europa. In verschillende landen in Centraal-Europa zijn herintroductieprogramma's opgezet om de situatie van de Euraziatische lynx te stabiliseren of om de soort verder te laten verspreiden. De Euraziatische lynx is verwant aan de op het Iberisch Schiereiland levende pardellynx ("Lynx pardinus").
Kenmerken.
De lynx heeft karakteristieke bakkebaarden, gepluimde oren en een kort staartje. Hij staat hoog op de poten. De vacht van de lynx is in de zomer geelbruin. 's Winters is de vacht bleker en dikker. Verspreid over zijn lichaam liggen enkele kleine, bleke vlekken. Vooral de ledematen zijn duidelijk gevlekt. De staart is kort met een zwart puntje.
Lynxen zijn goed tegen kou bestand, dankzij de dichte vacht en de haarkussens aan hun voeten. De gepluimde oorschelpen zijn uiterst nuttig voor het opvangen van zelfs de zwakste geluiden.
De kop-romplengte ligt bij een volwassen lynx tussen de 80 en 130 cm, de schofthoogte tussen de 60 en de 75 cm, gemiddeld 65 cm. Het staartje wordt 11 tot 25 centimeter lang. Lynxen wegen 18 tot 25, soms tot 38 kg.
Gedrag.
Het dier leeft territoriaal. De mannetjes hebben aparte territoria die overlappen met die van de eveneens solitair levende wijfjes. Als hol wordt meestal een rotshol gebruikt, maar ook een dassenburcht of dicht struikgewas wordt gebruikt. De omvang van een territorium is ongeveer 100 tot 1.000 km². Hij heeft een voorkeur voor volwassen, dichtbegroeide naaldwouden en gemengde bossen, met veel bomen en een dichte ondergroei. Ook komt hij voor in steile rotsgebergten tot 1.000 meter hoogte. Een enkele keer wordt hij tot op 2.000 meter hoogte aangetroffen.
Voedsel.
Lynxen jagen voornamelijk in de schemering, al is dit afhankelijk van het moment van de dag waarop hun voornaamste prooidieren actief zijn. Het zijn geen opportunisten; ze jagen voornamelijk op hazen ("Lepus"), reeën ("Capreolus capreolus") en gemzen ("Rupicapra rupicapra"). Ook knaagdieren, kleine hoefdieren en hoendervogels als patrijzen ("Perdix perdix") en korhoenders ("Lyrurus tetrix") worden gegrepen. Een enkele keer worden ook grotere hertensoorten gedood. De meeste dieren, waaronder hazen, worden vanuit struiken beslopen. Een groter prooidier als een ree wordt vaak vanuit een boom geslagen, waarna het dier in de keel wordt gegrepen. De lynx eet gemiddeld één kilogram per dag. In Beieren bleek uit onderzoek dat de ree driekwart van het menu uitmaakt. Omdat een ree te groot is om in één keer op te eten, kan een lynx soms zes dagen achter elkaar terugkomen naar een prooidier om hier nog van te eten. Deze kennis wordt gebruikt voor de "monitoring" van lynxen. Jagers vinden soms wel prooien van lynxen, waarna camera's geïnstalleerd kunnen worden met bewegingsmelders waarmee de lynxen gefotografeerd kunnen worden.
Een lynx is voortdurend bezig met de evaluatie van zijn territorium op basis van prooidieractiviteit. Bekend is dat lynxen wildwissels voortdurend op recente betreding inspecteren. Het is overigens niet waar dat lynxen enkel zieke en zwakkere dieren aanvallen. Ze vallen met name onoplettende dieren aan. Slechts een klein gedeelte van de aanvallen is succesvol (één op de zes), waardoor aangevallen dieren snel oplettend gaan worden en de lynx zich moet verplaatsen naar een ander gedeelte van zijn territorium, waar de prooien eenvoudiger te vangen zijn.
Voortplanting.
De paartijd loopt van januari tot maart, waarna na een draagtijd van ongeveer 74 dagen de jongen in mei of juni worden geboren. De lynx krijgt per worp tussen de één en de vijf, meestal twee à drie jongen. De oogjes gaan na 16 à 17 dagen open. De zoogtijd duurt twee tot vijf maanden. Ze verlaten het nest voor het eerst na 4 maanden. Ze blijven ongeveer 12 maanden bij de moeder. Het mannetje helpt de eerste twee maanden mee met de zorg, door voedsel voor de moeder te brengen.
Een mannetje is na ongeveer 30 maanden geslachtsrijp, een vrouwtje na 22 maanden. Een lynx wordt maximaal 20 jaar oud, gemiddeld 15 jaar in het wild en 17 jaar in gevangenschap.
Verspreiding en ondersoorten.
Er worden zes ondersoorten onderscheiden:
De volgende ondersoorten zijn beschreven, maar moeten verder onderzocht worden om hun status als ondersoort te bevestigen:
Voorkomen in Europa.
De lynx kwam voorheen voor in grote delen van Europa, van Centraal-Frankrijk en de Pyreneeën tot de Balkan. Het dier is echter in Europa in veel streken uitgeroeid omdat hij schade zou aanrichten aan de wildstand en het vee.
Daar waar hij nog aangetroffen wordt, is het een beschermd dier. Op sommige plaatsen neemt zijn aantal zelfs weer toe, zoals nu in delen van Europa. Vanaf 1970 werd de soort geherintroduceerd in de Alpen van Frankrijk en Zwitserland (1971), de Jura, de Vogezen en de Harz (2000). In Oost-Europa zijn ze nooit uitgeroeid geweest. In 1960 was de soort verdwenen uit West-Europa, maar nu zijn ze in de meeste landen weer aanwezig. In 2012 dook de lynx na meer dan een eeuw weer op in Hongarije, waarschijnlijk vanuit Slowakije.
België.
Na circa een eeuw afwezigheid komt de lynx sinds circa 2002 weer in de noordelijke Ardennen van België voor, in onder andere Vielsalm en sinds 2005 in de Voerstreek. Dit is de noordwestelijke grens van het verspreidingsgebied en sluit aan op de populaties in de Eifel en de Vogezen. In 2020 werd een lynx in de Semoisvallei gefotografeerd.
Duitsland.
In Duitsland zijn er populaties in:
Frankrijk en Zwitserland.
In Frankrijk komt de Euraziatische lynx in een vrijwel aaneengesloten gebied voor van de Franse Voor-Alpen tot aan de grens met Duitsland. De aantallen nemen toe.
Nederland.
De lynx kwam in ieder geval nog tot diep in de middeleeuwen in Nederland voor. Uit de administratie van de toenmalige 'edele' slagers, die hun vlees van de edele jachthouding afnamen, blijkt dat de aanlevering van lynxen met enige regelmaat plaatsvond. Ook is er een schedel met onderkaak gevonden bij een Romeinse nederzetting bij Valkenburg. In de netten van Nederlandse Noordzeevissers worden nog geregeld schedelfragmenten en beenderen van de lynx uit de ijstijd aangetroffen.
Deskundigen gaan ervan uit dat er nooit sprake is geweest van de afschot van de laatste Nederlandse lynx, maar dat de lynx samen met de wolf rond 1890 in Nederland uitstierf. Maar ook dat is niet zeker, aangezien lynxen treklustige, solitaire dieren zijn, in tegenstelling tot de wolf, die vaak vaste jachttrajecten hanteert. Volgens de officiële lezing is de lynx in Nederland echter uitgestorven.
Toekomstperspectief voor de lynx in Nederland.
Naast zichtwaarnemingen in de provincie Limburg zijn er vanaf 1999 ook waarnemingen in de provincie Gelderland. Voor Alterra was dit aanleiding om een onderzoek in te stellen naar de huidige status van de lynx op basis van onderzoek naar de betrouwbaarheid van zichtwaarnemingen in Nederland sinds 1988. Ook waarnemingen in de bosachtige omgeving van Kootwijk werden daarbij onder de loep genomen. Nieuwe waarnemingen kunnen bij Waarneming.nl gemeld worden. Tot 2009 werden daar drie waarnemingen gemeld, allemaal in Limburg. Onderzoek met onder andere cameravallen in de buurt van het drielandenpunt van Nederland, België en Duitsland, leidde niet tot een waarneming. Op 12 mei 2009 meldde De Telegraaf dat er een lynx was gesignaleerd in Drenthe.
Potentiële leefgebieden.
In 1991 is een rapport verschenen over de herintroductie van lynxen in Nederland waarin de conclusie wordt getrokken dat de Veluwe 10 tot 25 lynxen zou kunnen voeden. Dat is echter een te kleine populatie om op lange duur zelfstandig te kunnen voortbestaan. Inmiddels is de ecologische hoofdstructuur van Nederland volop in ontwikkeling en sluit de Veluwe vrijwel aan op de Utrechtse Heuvelrug en Duitsland, waardoor een populatie in verbinding kan komen te staan met andere Europese populaties. Hierdoor zou het inteeltrisico verminderen en kan de aanwezigheid van de lynx in Nederland realiteit worden.
Scandinavië.
In Noorwegen leven nog ongeveer 500 lynxen, maar door de overheid is de jacht toegestaan om dit aantal tot 400 te verminderen.
In Finland is de totale populatie nog steeds ongeveer 1200 lynxen.
In Zweden wordt de populatie geschat op 1200 tot 1500 dieren.
Verspreidingspatroon.
De verspreiding in een nieuw gebied, door herintroductie of door zelfstandige gebiedsuitbreiding verloopt ongeveer als volgt:
Monitoring.
De dieren zijn voornamelijk in de nacht actief waardoor ze vrijwel niet worden waargenomen. Zo nu en dan ziet iemand een lynx of wordt er een door een lynx gedode prooi gevonden waardoor men vaak wel vermoedt dat er in een bepaald gebied een lynx rondloopt. Omdat men toch iets meer over de lynx wil weten zijn er verschillende manieren ontwikkeld om ze te monitoren. Meest gebruikt zijn de zogenaamde fotovallen. Infraroodcamera's die opgesteld worden op plaatsen waarvan verwacht wordt dat er lynxen langs komen. Deze zijn uitgerust met bewegingsmelders of warmtegevoelige apparatuur, zodat ze alleen afgaan als er lynxen of vergelijkbare dieren langskomen. Deze fotovallen worden ook wel opgesteld bij gevonden reeën die recent door lynxen zijn omgebracht. Doordat lynxen elk een uniek vlekkenpatroon hebben zijn individuele dieren te onderscheiden.
Wat er ook wel gebeurt, is dat men de dieren probeert te vangen met vallen. Vervolgens worden ze dan voorzien van een halsband met een zender. Vroeger zonden deze zenders radiosignalen uit die met ontvangers en richtantennes in de buurt opgevangen werden: door vanuit twee posities te meten kon door middel van een kruispeiling de exacte positie worden bepaald. De laatste tijd zijn de halsbanden voorzien van gps en speciale mobiele telefoons. Via sms wordt regelmatig de huidige positie doorgegeven. De batterijen gaan ca. 2 jaar mee, waarna het dier opnieuw gevangen moet worden.

</doc>
<doc id="20218" url="https://nl.wikipedia.org/wiki?curid=20218" title="Neutronenster">
Neutronenster

Een neutronenster is een ineengestorte kern van een reuzenster, die voor de implosie een totale massa had tussen 10 en 29 zonsmassa's. Neutronensterren zijn het kleinst van alle sterren en hebben de hoogste dichtheid, tenzij men een zwart gat als een ster beschouwt. Neutronensterren hebben een straal van ruwweg 10 kilometer en een totale massa van minder dan 2,16 zonsmassa's.
Een neutronenster is het resultaat van een combinatie van een supernova-explosie en een zwaartekrachtimplosie van een , waardoor de dichtheid van de sterkern voorbij het witte-dwergstadium wordt gebracht, tot aan het niveau van atoomkernen.
Als een neutronenster eenmaal gevormd is wordt er niet langer warmte in gegenereerd en koelt ze alleen nog maar af. Er kunnen echter wel door accretieprocessen of botsingen nog veranderingen voorkomen. Volgens de meeste voorspellingsmodellen voor deze objecten bestaan neutronensterren bijna geheel uit neutronen; in een neutronenster zullen de elektronen en protonen uit normale materie in deze extreme omstandigheden tot bijna alleen maar neutronen combineren. Tot een verdere ineenstorting komt het niet in deze vorm van ontaarde materie, doordat de neutronen voldoende tegendruk geven. Dit wordt beschreven in het uitsluitingsprincipe van Pauli. Zoals in een witte dwerg elektronen verdere ineenstorting voorkomen, gebeurt dat nu met neutronen. Deze tegendruk is echter niet voldoende om een object van meer dan 0,7 zonsmassa in stand te houden, en dan beginnen afstotende nucleaire krachten een grotere rol te spelen in het huishouden van de massievere neutronensterren. Wanneer dit ster-overblijfsel een massa zou hebben die groter is dan de Oppenheimer-Volkofflimiet, stort het waarschijnlijk ineen tot een zwart gat.
De neutronensterren die geobserveerd kunnen worden zijn erg heet en hebben doorgaans een oppervlaktetemperatuur van ongeveer 600.000 kelvin. De dichtheid is zo gigantisch dat een luciferdoosje vol met neutronenstermaterie zo'n 3 biljoen kilo zou wegen op aarde, hetzelfde gewicht als een halve kubieke kilometer van de aardbol. Het magnetisch veld van een neutronenster heeft een waarde tussen 108 en 1015 maal zo sterk als het magnetisch veld van de aarde. Het zwaartekrachtveld aan de oppervlakte van een neutronenster is 200 miljard keer zo sterk als dat op onze planeet.
Wanneer de kern van een ster ineenstort zal de rotatiesnelheid toenemen door de wet van behoud van impulsmoment. Daardoor roteren recent gevormde neutronensterren extreem snel, tot wel honderden omwentelingen per seconde. Sommige neutronensterren zenden bundels van elektromagnetische straling uit waardoor ze detecteerbaar worden als een pulsar. Het was ook via de ontdekking van de pulsar in 1967 door Jocelyn Bell Burnell dat neutronensterren konden worden gedetecteerd. Men gaat ervan uit dat de straling van pulsars hoofdzakelijk wordt uitgezonden bij het gebied rond de magnetische polen. Wanneer deze polen niet direct naar de aarde gericht staan, maar de observatie wel in een gedeelte van de richting van deze draaiende stralen staat, ziet men pulsaties van straling, zoals bij een vuurtoren. De neutronenster met de snelst bekende rotatie is PSR J1748−2446ad, met een rotatiesnelheid van 716 maal per seconde of 43 duizend keer per minuut. Dit is een lineaire snelheid op het oppervlak van bijna een kwart van de lichtsnelheid.
Men veronderstelt dat er rond de 100 miljoen neutronensterren zijn in de Melkweg. Dit getal is verkregen door te schatten hoe veel zware sterren sinds het begin der tijden een supernova-explosie hebben ondergaan. De meeste van deze neutronensterren zullen echter koud en oud geworden zijn. Neutronensterren kunnen alleen door ons gedetecteerd worden in specifieke gevallen, zoals bij een pulsar of in een dubbelstersysteem. Als ze traag roteren en geen materie aantrekken door accretie zijn neutronensterren haast onzichtbaar. Sinds de detectie van RX J185635-3754 door de ruimtetelescoop Hubble zijn er echter een paar dichtbije neutronensterren gevonden die alleen hittestraling uitzenden. Ook soft gamma repeaters worden verondersteld een soort neutronenster te zijn met een uitzonderlijk sterk magnetisch veld, bekend onder de naam magnetar, eventueel zou het ook een neutronenster met een fossiele accretieschijf kunnen zijn.
Neutronensterren in een dubbelstersysteem kunnen accretie vertonen waarbij het systeem meestal het krachtigst uitstraalt in röntgenstraling, dat dan als een pulsar kan worden waargenomen. Ook kan zo'n proces van accretie een oudere pulsar nieuw leven in blazen en ze mogelijk in massa en rotatiesnelheid doen toenemen. Millisecondepulsars zijn neutronensterren in een accretieproces. Deze dubbelstersystemen kunnen verder evolueren en hierbij kan de begeleidende ster uiteindelijk zelfs een witte dwerg of neutronenster worden. Ook zijn er andere mogelijkheden zoals een totale destructie van de begeleider door botsing of totale absorptie denkbaar. Dergelijke samensmeltingen van neutronensterren zouden weleens de bron kunnen zijn van kortdurende gammaflitsen en zijn hoogstwaarschijnlijk krachtige bronnen van zwaartekrachtgolven. In 2017 heeft men met GW170817 de zwaartekrachtgolven van zo'n gebeurtenis opgevangen. Zwaartekrachtgolven zijn ook indirect waargenomen in het dubbelstersysteem PSR B1913+16 van twee neutronensterren.
In oktober van 2018 rapporteerden astronomen dat de opgevangen gammaflits GRB 150101B uit 2015 veel overeenkomsten had met het historische GW170817-signaal en wellicht ook het gevolg van een samensmelting van neutronensterren is geweest. De gelijkenissen tussen de twee gebeurtenissen, kijkend naar de eigenschappen van de gammastraling, optica en röntgenstraling, waren opvallend, maar ook het soort sterrenstelsel waar ze uit kwamen leek op elkaar. Deze afzonderlijke gebeurtenissen waren waarschijnlijk een kilonova, die weleens veel vaker kunnen voorkomen in het heelal dan tot nu toe werd gedacht, volgens de onderzoekers.
Ontdekking.
Het bestaan van neutronensterren werd voor het eerst voorspeld door Walter Baade en Fritz Zwicky in 1934 aan het California Institute of Technology. Meer dan dertig jaar later, in 1967, werd de eerste ontdekt door Jocelyn Bell Burnell, een doctoraatstudente aan de universiteit van Cambridge. Het was een snelroterend exemplaar, een pulsar. De vingerafdruk van deze ster was een abnormaal signaal in stralingsdata (radiogolven) uit de hemel, opgevangen door een radiotelescoop en afgedrukt via een papierbandrecorder. Het signaal had een periode van 1,337 seconden. Ze sloot uit dat het signaal van de aarde afkomstig was omdat het niet terugkwam op dezelfde positie aan de hemel na een periode van precies 24 uur (een gewone dag of zonnedag), maar na een siderische dag, die iets korter is. Het toen nog geheimzinnige hemelobject werd tijdelijk LGM (Little Green Men) gedoopt. Vandaag draagt de pulsar de naam PSR B1919+21.
De ontdekking werd gelauwerd met een Nobelprijs voor haar promotor Antony Hewish, en collega radio-astronoom Martin Ryle die de revolutionaire radiotelescopen had ontwikkeld. Bell zelf ontving in 2018 de Breakthrough Prize voor de ontdekking.
Vormingsproces.
In een sterkern vindt door de enorme druk van diens massa kernfusie plaats. De daarbij vrijkomende energie geeft een tegendruk tegen de zwaartekracht, waardoor er een stabiel systeem ontstaat. Wanneer de voorraad waterstof opraakt, lijkt de zwaartekracht te winnen maar door de verhoogde druk smelten nu de heliumkernen samen tot koolstof. Deze nucleosynthese gaat door totdat de sterkern uit ijzer bestaat. Het ineenpersen van ijzerkernen kost meer energie dan het uit fusie kan genereren, de tegendruk neemt explosief af waardoor de ster nu onder haar eigen gewicht abrupt ineenstort. Deze implosie, en het wegwerpen van de buitenste lagen, noemt men een supernova. De zwaartekracht wint het nu deels van de ontaardingsdruk geproduceerd door het Pauliprincipe, dat de elektronen op afstand van de atoomkernen houdt. De elektronen worden in de atoomkern geperst. De elektronen smelten samen met de protonen in de kern en vormen zo neutronen. Deze overgebleven sterkern van samengeperste neutronen is de neutronenster.
Elke hoofdreeksster met een beginmassa van minimaal acht maal de zon (8 "M"☉) heeft de potentie om een neutronenster te produceren. Als de evolutie van een ster na de hoofdreeks verdergaat, kan het fusieproces uiteindelijk een sterkern rijk in ijzer creëren. Wanneer alle brandstof voor het fusieproces in de kern op is, heeft de kern alleen degeneratieve tegendruk nog om zichzelf in stand te houden. Toenemende afzetting van materie naar de kern door het fusieproces in de fusieschil van de ster kan de massa van de kern over de Chandrasekhar-limiet laten gaan. Degeneratieve elektronendruk wordt overwonnen en de materie in de kern stort verder ineen waarbij de temperatuur oploopt tot meer dan vijf miljard kelvin. Bij deze temperatuur vindt er fotodesintegratie plaats: het uiteenvallen van ijzermolecuulkernen tot alfadeeltjes, door hoog energetische gammastraling. Terwijl de temperatuur blijft toenemen zullen elektronen en protonen gaan combineren tot neutronen via elektronenvangst, waarbij een vloedgolf aan neutrino's vrijkomt. Als de dichtheid een nucleaire dichtheid van 4×1017 kg/m3 bereikt stopt degeneratieve druk van neutronen het ineenkrimpen. Het neerdalen van de buitenste sterschil wordt gestopt en deze wordt van de kern af geschoten door een schokgolf van neutrino's, die geproduceerd worden bij het vormingsproces van de neutronen en ontstaat er een supernova. Wat er overblijft is de neutronenster.
Wanneer een sterkern van een zware ster wordt samengeperst tijdens een of en ineenstort tot een neutronenster, zal ze het grootste deel van haar impulsmoment behouden. Doordat een neutronenster maar een fractie van de straal heeft van de oorspronkelijke ster (en daardoor haar traagheidsmoment flink gereduceerd is), wordt een neutronenster met een extreem hoge rotatiesnelheid gevormd. Heel langzaam neemt de rotatiesnelheid af. Van neutronensterren is bekend dat zij een rotatieperiode hebben tussen 1,4 milliseconden tot 30 seconden. Vanwege de ongelooflijk hoge dichtheid is de zwaartekracht aan de oppervlakte ook gigantisch, met waarden van meestal rond de 1012 tot 1013 m/s2, meer dan 1011 maal die van de aarde. Met zo'n zwaartekracht hebben neutronensterren een bijbehorende ontsnappingssnelheid tussen de 100.000 en 150.000 km/s, een derde tot de helft van de lichtsnelheid. De zwaartekracht van een neutronenster trekt invallende materie aan tot enorme snelheden en de resulterende impact zal de atomen van zo'n invallend object kapot maken. Deze materie zal hierna identiek zijn geworden aan de rest van de ster.
Eigenschappen.
Massa en temperatuur.
Een neutronenster heeft een massa van ten minste 1,1 "M"☉ en reikt wellicht tot 3 "M"☉. De maximale geobserveerde massa voor een neutronenster is een zonsmassa van 2,01. Maar over het algemeen zijn compacte sterren met minder dan 1,39 "M"☉ (de Chandrasekhar-limiet) witte dwergen, terwijl compacte sterren met een massa tussen 1,4 "M"☉ en 3 "M"☉ (de Oppenheimer-Volkofflimiet) neutronensterren zouden moeten zijn. Er zit wat speling in van tienden zonsmassa, waar de massa's van lichtere neutronensterren en zwaardere witte dwergen overlappen. Boven 2,16 "M"☉ zou in het object de degeneratieve neutronendruk overwonnen worden en zal door zwaartekrachtimplosie een stellair zwart gat moeten ontstaan, alhoewel deze alleen met 5 zonsmassa of hoger indirect zijn geobserveerd. Tussen 3 en 5 zonsmassa bestaan er theorieën voor mogelijke quarksterren en/of bijzondere elektro-zwakke sterren, echter zijn deze nog nooit in de praktijk bewezen.
Men schat de temperatuur binnen in een pas gevormde neutronenster op 1011 tot 1012 kelvin. Echter zal na de eerste jaren de gigantische hoeveelheid uitgestraalde neutrino's de temperatuur van een geïsoleerde neutronenster meteen al doen afnemen tot 106 K. Bij deze lagere temperatuur wordt de meeste em-straling van een neutronenster in het röntgenspectrum geproduceerd.
Dichtheid en druk.
Neutronensterren hebben een gemiddelde dichtheid van 3,7×1017 kg/m3 tot 5,9×1017 kg/m3 (2,6×1014 tot 4,1×1014 maal zo hoog als de dichtheid van de zon), wat vergelijkbaar is met de dichtheid in een atoomkern van 3×1017 kg/m3. De dichtheid van een neutronenster varieert van zo'n 1×109 kg/m3 in de korst en neemt met diepte toe tot ongeveer 6 of 8×1017 kg/m3 (een hogere dichtheid dan een atoomkern). Een neutronenster is zo compact dat 5 milliliter ervan een massa van 5,5×1012 kg heeft, 900 keer zo zwaar als de piramide van Cheops. In het kolossale zwaartekrachtveld van een neutronenster zou een theelepel van dit materiaal 1,1 1025 N wegen, wat 15 keer zo veel is als wat de maan zou wegen als ze op het oppervlak van de aarde worden geplaatst. De totale massa van de aarde zou in een bolletje van 305 meter doorsnee passen (de grootte van de Arecibo-telescoop) rekenend met de dichtheid van een neutronenster. De druk neemt toe van 3,2×1031 Pa in de binnenste korst tot 1,6×1034 Pa in de kern.
De toestandsvergelijking van materie tijdens deze extreme hoge dichtheden is niet precies bekend, doordat het problemen oplevert het gedrag met betrekking tot de kwantumchromodynamica, de supergeleiding en superfluïditeit correct te voorspellen. Het is ook erg lastig om de eigenschappen van deze extreme objecten op honderden parsecs afstand te observeren.
Een neutronenster deelt sommige eigenschappen met een atoomkern, zoals de dichtheid (slechts een factor 10 verschil). Ze is samengesteld uit nucleonen. In de wat populairdere wetenschappelijke artikelen wordt ze soms dan ook omschreven als "reuzen-nucleon". Echter zijn er in andere opzichten toch wel sterke verschillen. Een nucleon wordt bijeen gehouden door sterke kernkracht, bij een neutronenster vindt dit plaats door zwaartekracht. De dichtheid van een atoomkern is uniform, terwijl men bij neutronensterren voorspelt dat ze bestaan uit meerdere lagen, die bestaan uit verschillende opmaak en dichtheden.
Magnetisch veld.
De kracht van het magnetisch veld aan het oppervlak van een neutronenster varieert van circa 104 tot 1011 tesla. Dit is een orde van grootte die hoger is dan welk ander object dan ook. Ter vergelijking: een continu magnetisch veld van 16 T is gerealiseerd in een laboratorium en bleek voldoende om een levende kikker gewichtloos te maken door diamagnetisme. Variaties van magnetische veldkracht zijn hoogstwaarschijnlijk de voornaamste reden dat men onderscheid in neutronensterren kan maken aan hand van de spectra en verklaart het periodieke karakter van pulsars.
De neutronensterren die vallen onder de categorie magnetar hebben het krachtigste magnetisch veld, in een orde van grootte van 108 tot 1011 tesla. Tegenwoordig is het alom geaccepteerd dat dit type neutronenster verantwoordelijk is voor het soft gamma repeater-fenomeen. Een magnetische energiedichtheid van een veld van 108 T is extreem en overtreft de massa-energiedichtheid van gewone materie. Velden met zo'n enorme kracht zijn in staat om het vacuüm zo ver te polariseren dat het dubbelbrekend wordt. Fotonen kunnen er samensmelten of in tweeën splijten, er worden onder deze omstandigheden paren van virtuele deeltje-antideeltjes gevormd. Het veld beïnvloedt het energieniveau van elektronen en atomen worden in dunne cilinders geforceerd. In tegenstelling tot gewone pulsars kan bij magnetars de rotatievertraging direct worden veroorzaakt door de kracht van het magnetisch veld. De veldsterkte is voldoende om een barst in de korst te veroorzaken. Deze barsten veroorzaken sterbevingen, wat we kunnen observeren als extreem lichtsterke, milliseconde durende, harde gammaflitsen. De bijbehorende explosie wordt in het magnetisch veld gevangen en is zichtbaar terwijl de ster roteert, wat dan wordt waargenomen als straling van een periodieke softgammarepeater, met een periode van 5 tot 8 seconden, die slechts een paar minuten duurt.
Hoe het magnetisch veld tot stand komt is nog niet helemaal duidelijk. Een hypothese is dat er "fluxbevriezing" plaatsvindt, of behoud van de originele magnetische flux tijdens het vormingsproces van de neutronenster. Wanneer een object een bepaalde magnetische flux bezit over een bepaald oppervlak, waarna die oppervlakte op een bepaalde manier krimpt, terwijl de magnetisch flux bewaard blijft, zal het magnetisch veld op gelijke wijze in kracht toenemen. Met het enorme oppervlak van een ster wat omgezet wordt in een veel kleinere neutronenster, zal een conservatie van magnetische flux in een veel sterker magnetisch veld resulteren. Echter is deze simpele verklaring niet voldoende om de magnetische veldkracht van neutronensterren helemaal te verklaren.
Zwaartekracht en toestandsvergelijking.
Het zwaartekrachtveld op het oppervlak van een neutronenster is tweehonderd miljard maal zo sterk als dat op aarde, met een waarde van zo'n 2,0×1012 m/s2. Zo'n krachtig zwaartekrachtveld veroorzaakt een zwaartekrachtlenseffect en buigt de straling die verzonden wordt op zo'n manier, dat delen van de normaal gesproken onzichtbare achterkant, zichtbaar worden. Als de straal van de neutronenster 3"GM"/"c"2 of minder is, kunnen de fotonen in een omloop gevangen raken, waardoor het gehele oppervlak van een neutronenster zichtbaar zal zijn vanuit een enkel observatiepunt, samen met afbrokkelende omloopbanen van fotonen op of onder 1 straalafstand van de ster.
Als een object zou vallen in de 12-kilometerradius van een neutronenster zou het na 1 meter een snelheid hebben verkregen van 1400 kilometer per seconde. Ook zou het object door het getijdenveld nog voor de impact spaghettificatie ondergaan, waardoor elke soort gewone materie uiteen getrokken wordt tot een lange dunne sliert.
Vanwege deze enorme zwaartekracht treedt er beduidende gravitationele tijdsdilatatie ten opzichte van een neutronenster en de aarde op. Zo kan er 8 jaar verstrijken op het oppervlak van een neutronenster en tegelijkertijd 10 jaar hier op aarde verlopen, exclusief het tijdsdilatatie-effect van de zeer snelle rotatie.
Relativistische toestandsvergelijkingen voor neutronensterren beschrijven de verhouding van de straal tot de massa, met verschillende theoretische modellen. De waarschijnlijkste straalgrootte van een neutronenster met de bijhorende massa wordt begrensd door model AP4 (kleinste straal) en model MS2 (grootste straal). BE is hierin de massa/energieverhouding van bindingsenergie van de zwaartekracht die gelijk is aan de geobserveerde massa van de neutronenster, met "M" in kilogrammen en de straal "R" in meters,
Waarbij de volgende waarden gelden
en de stermassa "M" doorgaans weergegeven als meervoud van een zonsmassa,
en is de relativistische fractie bindingsenergie van een neutronenster
Een neutronenster van twee zonsmassa zal niet compacter zijn dan een straal van 10.970 meter (met het AP4-model).
De toestandsvergelijking voor een neutronenster is nog niet bekend. Aangenomen wordt dat ze grote verschillen heeft met de toestandsvergelijking voor witte dwergen, waarvan de toestandsvergelijking voor ontaard gas wordt genomen die kan worden benaderd met de speciale relativiteitstheorie. Echter kunnen bij een neutronenster de toenemende gevolgen van de algemene relativiteitstheorie niet langer worden genegeerd. Verschillende toestandsvergelijkingen zijn al voorgedragen (FPS, UU, APR, L, SLy en andere) en hedendaags onderzoek probeert nog steeds om de theorieën te beperken om de materie in een neutronenster te kunnen voorspellen. Dit betekent ook dat de verhouding tussen de dichtheid en de massa niet volledig begrepen wordt, wat onzekerheden geeft in de schattingen van de straal van een neutronenster. Bijvoorbeeld kan een neutronenster van anderhalve zonsmassa een mogelijke straal hebben van 10,7, 11,1, 12,1 of 15,1 kilometer (respectievelijk volgens de EOS FPS-, UU-, APR- of L-modellen).
Structuur.
Het huidige begrip van de structuur van neutronensterren wordt gedefinieerd door beproefde wiskundige modellen. Het is wellicht mogelijk om ook sommige details af te leiden aan de hand van observaties van de vibraties van neutronensterren. Met de asteroseismologie, de studie van sterbevingen van gewone sterren, kan de innerlijke structuur van neutronensterren worden onthuld door het analyseren van de frequentiespectra van stellaire oscillaties.
De huidige modellen voorspellen dat materie op het oppervlak van een neutronenster bestaat uit gewone atoomkernen die in een solide rasterwerk worden gedrukt, met een zee van elektronen die door de gaten ervan stroomt. Dat deze atoomkernen van ijzer zijn acht men een serieuze mogelijkheid vanwege de hoge bindingsenergie van een ijzerkern. Het is ook goed mogelijk dat zware kernen zoals die van ijzer simpelweg onder het oppervlak zinken en alleen de lichtere kernen zoals die van waterstof en helium boven blijven. Wanneer de oppervlaktetemperatuur hoger is dan 106 kelvin (zoals bij een jonge pulsar), zou het oppervlak vloeiend moeten zijn in plaats van de vaste fase die wellicht bestaat bij de koelere neutronensterren (temperatuur &lt;106 kelvin).
De veronderstelde "atmosfeer" van een neutronenster is hooguit een paar micrometer dik en de dynamiek erin zal volledig onderhevig zijn aan het extreme magnetische veld. Onder deze atmosfeer vindt men een solide "korst". Deze korst is extreem hard en zeer glad (met een maximum van ruwheden van 5 mm) vanwege het supersterke zwaartekrachtveld.
Dieper naar binnen vindt men atoomkernen met steeds grotere aantallen neutronen; deze kernen zouden snel vervallen onder aardse omstandigheden maar worden door de kolossale druk in stand gehouden. Dit proces neemt toe al naargelang men dieper gaat, waarbij ook steeds meer losgeschoten neutronen voorkomen. In dit gebied is er een mix van atoomkernen, vrije elektronen en neutronen. De atoomkernen worden steeds kleiner hoe dieper men gaat (doordat zwaartekracht en druk de sterke kernkracht teniet doen) tot de kern wordt bereikt, waar de meeste vrije neutronen zijn. Men verwacht er een hiërarchische structuur van verschillende fasen van nucleonen-materie aan te treffen in de binnenste korst, die men ook wel nucleonenpasta noemt. Hierin verwacht men grotere structuren en kleinere leegtes al naargelang de druk toeneemt. De samenstelling van deze uiterst compacte materie blijft vooralsnog onduidelijk.
Straling.
Pulsars.
Neutronensterren worden gedetecteerd aan de hand van hun elektromagnetische straling. Neutronensterren worden doorgaans geobserveerd door hun pulsen van radiogolven en andere em-straling. Neutronensterren waar men regelmatig pulserende straling van opvangt noemt men pulsars.
De straling van pulsars wordt geacht te worden veroorzaakt door deeltjesversnelling nabij de magnetische polen, die overigens niet ten opzichte van de rotatieas op noord en zuid hoeven te staan bij een neutronenster. Men neemt aan dat een groot elektrisch veld ophoopt bij de magnetische polen, wat resulteert in uitstraling van elektronen. Deze elektronen worden versneld langs de veldlijnen van het magnetisch veld waardoor er ook een sterke polarisering plaatsvindt. Bovendien kunnen hoog energetische fotonen interactie aangaan met lager energetische fotonen en met het magnetisch veld voor paarproductie zorgen van elektronen, wat door het proces van positronannihilatie weer leidt tot meer hoog energetische fotonen.
De straling die van de magnetische polen afkomt kan worden omschreven als "magnetosferische straling", refererend aan de magnetosfeer van een neutronenster.
Wanneer de rotatieas van een neutronenster anders is dan de magnetische as, zullen deze bundels van straling alleen te zien zijn wanneer de magnetische as naar de waarnemer gericht staat tijdens de rotatie van de neutronenster. Daardoor worden periodieke pulsen waargenomen die samenvallen met de rotatie van de neutronenster.
Spectra.
Neutronensterren worden niet alleen in radiogolven geobserveerd, maar ook in andere delen van het elektromagnetisch spectrum. Onder andere in licht, infrarood, ultraviolet, röntgenstraling en gammastraling. Is de röntgenstraling sterk overheersend dan gaat het om een röntgendubbelster; zijn ze in zichtbaar licht te observeren dan noemt men ze een optische pulsar. Het leeuwendeel van de ontdekte neutronensterren zend ook radiostraling uit, inclusief die in röntgen, optisch en gammastraling gedetecteerd zijn; de Krabpulsar bijvoorbeeld produceert elektromagnetische straling over het gehele spectrum. Er zijn er ook ontdekt (radio-stille neutronensterren) die geen radiostraling verzenden.
Rotatie.
Vanwege de wet van behoud van impuls roteren neutronensterren extreem snel na hun vormingsproces; net zoals een tollende figuurschaatsster versnelt wanneer ze haar armen intrekt, zo versnelt de rotatie van de sterkern wanneer deze krimpt. Een pas gevormde neutronenster kan vele malen per seconde om de as roteren.
Spin-down.
Met het verloop der tijd vertraagt de rotatie van een neutronenster; oudere neutronensterren kunnen wel een paar seconden doen over een rotatie. Dit vertragingsproces noemt men de "spin-down". Deze vertraging waarmee de neutronenster in rotatie afremt is gewoonlijk zeer klein en constant.
De periode ("P") is de rotatieperiode, hoe lang het duurt voor een omwenteling van de neutronenster. De mate van spin-down, de afremming van de rotatie, krijgt het symbool formula_8 ("P"-dot), de afgeleide van "P" ten opzichte van de tijd. Het wordt gedefinieerd als de periodieke tijdstoename per tijdseenheid; de eenheid ervan kan worden uitgedrukt in s⋅s−1 (seconden per seconde).
De mate van spin-down van neutronensterren valt gewoonlijk in de orde van grootte van zo'n 10−22 tot 10−9 s⋅s−1, waarbij de sterren met de grootste rotatiesnelheid gewoonlijk de kleinste spin-down hebben. Wanneer een neutronenster ouder wordt vertraagt de rotatie. Uiteindelijk zal de rotatie te traag worden om de emissie van radiogolven nog dusdanig te produceren dat ze hier op aarde opgemerkt kan worden.
Met "P" en formula_8 kan ook het minimale magnetische veld van een neutronenster worden geschat. Ook kan men aan de hand van de spin-down de leeftijd inschatten van de ster, wat voor zeer jonge pulsars nogal eens te hoog uit kan vallen.
De spin-downwaarde formula_8 kan ook worden gecombineerd met het traagheidsmoment van een neutronenster om een schatting te krijgen van de "spin-down lichtkracht", dat het symbool formula_11 (E-dot) heeft gekregen. Dit is niet hetzelfde als de geobserveerde lichtkracht, maar een berekening van het verlies van de verloren rotatie-energie in de vorm van straling. Wanneer de spin-downlichtkracht vergelijkbaar is met de werkelijke lichtkracht wordt er aangenomen dat de rotatie de energiebron van de straling is. Met de Krabpulsar is dit ook het geval, wat sterk bewijs is dat de kinetische rotatie-energie de energiebron van de geobserveerde straling is. In het geval van een magnetar, waarbij de lichtkracht de spin-downlichtkracht met een factor honderd overstijgt, wordt aangenomen dat de lichtkracht ontstaat door magnetische verdrijving in plaats van compleet door de rotatie.
Een "P"- en "P"-dotdiagram voor neutronensterren bevat een grote hoeveelheid informatie over de pulsarpopulatie en de eigenschappen hiervan. Het is zo belangrijk dat men het ook wel vergelijkt met het Hertzsprung-Russelldiagram, maar dan voor neutronensterren.
Spin-up.
De rotatiesnelheid van een neutronenster kan ook versnellen, wat dan de spin-up wordt genoemd. Dit kan bijvoorbeeld gebeuren doordat de neutronenster materie absorbeert van begeleidende sterren, waardoor de massa toeneemt en waarbij de vorm kan veranderen in een oblate sferoïde. Hierdoor versnelt de rotatie, in het geval van de millisecondepulsar tot zelfs honderden maal per seconde.
De allersnelst roterende neutronenster ons bekend is tot nu toe PSR J1748-2446ad met 716 rotaties per seconde. In 2007 is er een vondst gerapporteerd van een röntgenstralingoscillatie, waarmee een indirecte meting van rotatie kan worden gedaan, van 1122 hertz. Dit betrof neutronenster XTE J1739-285 die dan 1122 keer per seconde zou roteren. Dit signaal is echter slechts eenmaal opgevangen en later werd deze waarde niet bevestigd.
Haperingen en sterbevingen.
Soms kan er een hapering plaatsvinden, een plotselinge kleine toename van rotatiesnelheid, of spin-up. Deze haperingen worden verondersteld veroorzaakt te worden door sterbevingen - wanneer de rotatie afremt zal de vorm van de neutronenster minder bolvormig worden. Vanwege de veronderstelde onbuigzaamheid van de neutronenkorst, vertoont deze dan barsten waardoor er een sterbeving ontstaat, zoals vulkanisme bij aardbevingen. Na de sterbeving zal de ster een kleinere equatoriale straal hebben en doordat het impulsmoment bewaard blijft, neemt de rotatiesnelheid toe.
Sterbevingen die plaatsvinden op een magnetar, met daarna de hapering, zijn de tot nu toe beste theorie voor het ontstaan van het soft gamma repeaterfenomeen.
In onlangs gepubliceerd werk is echter gesuggereerd dat bij een sterbeving niet voldoende energie kan vrijkomen voor een hapering van een neutronenster. Hierbij werd als mogelijke oorzaak voor een hapering geopperd dat het transitie van wervelingen in de theoretische superfluïde kern van de neutronenster is. De werveling passeert dan van een metastabiele energiestatus naar een lagere, waarbij energie vrijkomt voor een rotatieversnelling.
"Anti-haperingen".
Een "anti-hapering", een plotselinge kleine afname van rotatiesnelheid, of spin-down, van een neutronenster is ook geobserveerd. Het vond plaats in een magnetar, waarbij een incident van een productietoename van röntgenstraling met een factor 20 is waargenomen, met een behoorlijk spin-downeffect. De huidige modellen voor neutronensterren kunnen deze observaties niet verklaren. Mocht het een interne oorzaak gehad hebben, dan suggereert dit een verschil tussen de rotatie van de solide buitenste korst en het superfluïde deel van de innerlijke structuur van de magnetar.
Populatie en afstanden.
Op dit moment zijn er zo'n tweeduizend neutronensterren bekend in de Melkweg en de Magelhaense wolken, waarvan het leeuwendeel ontdekt is doordat het radiopulsars zijn. Neutronensterren zijn voornamelijk geconcentreerd langs de schijf van de Melkweg hoewel de verspreiding loodrecht op de schijf groot is, doordat supernova-explosies een flinke snelheid (400 km/s) kunnen geven aan de nieuwgeboren sterren.
Twee van de dichtstbijzijnde neutronensterren zijn RX J1856.5-3754, op zo'n 400 lichtjaar van de aarde en PSR J010801431 op 424 lichtjaar. RX J1856.5-3754 is lid van een nauwe groep neutronensterren genaamd The Magnificent Seven (naar de gelijknamige film), die alle relatief dichtbij liggen. Een ervan in transitie van de Kleine Beer heeft de bijnaam Calvera (naar de schurk uit de film) gekregen van haar Amerikaanse en Canadese onderzoekers. Deze groep snel bewegende sterren werd ontdekt met de ROSAT-satelliet voor de Bright Source Catalog.
Neutronensterren zijn met de moderne technologie alleen zichtbaar tijdens de allervroegste stadia van hun bestaan. Ze zijn bijna altijd jonger dan 1 miljoen jaar, dit is dan ook maar een fractie van alle neutronensterren, doordat de oudere alleen te detecteren zijn via de minimale zwarte-straleremissies en de zwaartekrachteffecten op andere hemelobjecten. Zo is het statistisch gezien waarschijnlijk dat er ten minste 1 neutronenster zich op maar 10 parsec (ruim 32 lichtjaar) van de zon moet bevinden. Dat is veel dichterbij dan de dichtstbijzijnde ontdekte neutronensterren, maar ze is tot nu toe onvindbaar.
Binaire neutronensterren.
Ongeveer 5% van alle bekende neutronensterren is onderdeel van een dubbelster. Het vormingsproces en levensverloop van binaire neutronensterren kan complex zijn. Ze zijn geobserveerd als dubbelster met hoofdreeksdwergsterren, maar ook met rode reuzen, witte dwergen en andere neutronensterren. Volgens moderne theorieën van sterevolutie van dubbelsterren verwacht men dat de combinatie stellair zwart gat en neutronenster ook moet bestaan. Een samensmelting van twee neutronensterren, of een neutronenster met een zwart gat, zal detecteerbare zwaartekrachtgolven produceren, zoals ook geregistreerd is met GW170817.
Röntgendubbelsterren.
Dubbelsterren met neutronensterren zenden vaak röntgenstraling uit, veroorzaakt door heet gas dat neerdaalt naar het oppervlak van de neutronenster. De bron van het gas is de begeleidende ster. Als ze elkaar dicht genoeg hebben benaderd worden de buitenste lagen er als het ware afgesnoept door de sterkere zwaartekracht van de neutronenster. Tijdens het accretieproces zal de neutronenster in massa toenemen en kan ze naar verwachting hierdoor zelfs evolueren tot stellair zwart gat.
Samensmeltingen van binaire neutronensterren en nucleosynthese.
Binaire neutronensterren zullen in omloop afnemen door het uitstralen van zwaartekrachtgolven. Uiteindelijk zullen de neutronensterren contact maken en samensmelten. Deze samensmelting van neutronensterren is een van de geloofwaardigste oorzaken voor het ontstaan van de short gamma-ray burst (kortdurende gammaflits). Hiervoor zijn sterke aanwijzingen gevonden tijdens de observatie van een kilonova die geassocieerd wordt met de kortdurende gammaflits GRB 130603B en uiteindelijk werd het bewijs vastgesteld door de detectie van de zwaartekrachtgolf GW170817 door het LIGO en het Virgo, waarbij ook een gammaflits werd opgevangen (GRB 170817A). 70 observatoria over de gehele aardbol en ook satellieten in de ruimte detecteerden deze astronomische gebeurtenis. Men gelooft dat het licht dat uitgezonden werd in deze kilonova geproduceerd is door het radioactief verval van de uitgestoten materie van de twee neutronensterren. Deze uitgestoten materie is een mogelijke verklaring voor het bestaan van elementen zwaarder dan ijzer in het heelal, iets wat tot deze detectie vooral werd toegedicht aan nucleosynthese bij supernovae en het 'r-proces'. Een gewone ster kan immers geen elementen met een groter atoomnummer dan ijzer produceren. Toch worden deze zwaardere elementen overal gevonden.
Planeten.
Neutronensterren kunnen een of meerdere planeten in omloop hebben. Dit kunnen de originele planeten (van voor de supernova) zijn, of ze kunnen later in een omloopbaan gevangen worden. Ook kan het het resultaat van een tweede planetair formatieproces betreffen. Het is niet ondenkbaar dat een pulsar de atmosfeer van zo'n planeet compleet zal vernietigen vanwege de hevige straling. Doordat het signaal van een pulsar zo exact te timen valt, is het detecteren van planeten in omloop met de transitiemethode erg gemakkelijk en kunnen veel kleinere planeten worden gedetecteerd dan doorgaans het geval is. Twee zulke systemen zijn definitief bewezen. De drie allereerste exoplaneten die ooit ontdekt zijn, zijn Draugr, Poltergeist en Phobetor rond de pulsar PSR B1257+12, ze werden ontdekt in 1992-1994. Hiervan is Draugr de tot nu toe allerkleinste ontdekte exoplaneet met een massa van twee maal die van de Maan. Om PSR B1620-26 draait ook een exoplaneet, deze dubbelster bestaat uit een neutronenster en een witte dwerg. Ook zijn er een aantal niet bevestigde kandidaten. Pulsarplaneten zullen erg weinig zichtbaar licht ontvangen maar des te meer ioniserende straling en hoog energetische sterrenwind, waardoor de leefomstandigheden er bijzonder slecht zijn.
Historie van ontdekkingen.
Tijdens de bijeenkomst van de American Physical Society in december van 1933 stelden Walter Baade en Fritz Zwicky het bestaan van neutronensterren voor. Dit was minder dan twee jaar nadat het neutron ontdekt werd door Sir James Chadwick. In hun zoektocht naar een verklaring voor het fenomeen supernova, was hun voorlopige voorstel dat tijdens zo'n explosie gewone sterren transformeerden in sterren die uit bijzonder dicht op elkaar gepakte neutronen bestonden, die ze toen neutronensterren noemden. Van neutronensterren werd toentertijd aangenomen dat ze te zwak zouden stralen om te worden waargenomen en er werd dan ook niet veel aan gedaan om ze te vinden. Tot november 1967, toen Franco Pacini opmerkte dat als neutronensterren roteerden en een groot magnetisch veld moesten bezitten, dat deze elektromagnetische straling zou moeten worden uitgestraald. Zonder dat hij het wist zouden Antony Hewish en zijn onderzoeksassistente Jocelyn Bell bijna tegelijkertijd de eerste radiopulsen opvangen van pulsars.
In 1965 ontdekten Antony Hewish en Samuel Okoye een "ongewoon sterke bron van radiostraling in de Krabnevel". Deze bron bleek later de Krabpulsar te zijn, het product van de beroemde supernova SN 1054.
In 1967 onderzocht Iosif Shklovsky de optische en röntgenwaarnemingen van Scorpius X-1 en kwam toen tot de correcte conclusie dat de straling ervan van een neutronenster komt waar een accretieproces op plaatsvindt.
In 1967 werd de allereerste pulsar ontdekt, PSR B1919+21, door Burnell en Hewish. In eerste instantie kon men vanwege de precieze timing van de signalen niet uitsluiten dat het om een buitenaardse beschaving ging. Later kwam men tot de conclusie dat het om een geïsoleerde roterende neutronenster gaat en dat de rotatie de bron van energie is. Het grootste deel van ontdekte neutronensterren (zo'n 2000 stuks sinds 2010) zijn pulsars, met zeer regelmatige radiosignalen.
In 1971 werd Centaurus X-3 ontdekt door Riccardo Giacconi, Hernert Gursky, Ed Kellogg, R. Levinson, E. Schreier en H. Tananbaum. De stralingsbron vertoont pulsaties van 4,8 seconden in röntgenstraling en bevindt zich in het sterrenbeeld Centaur. Zij interpreteerden het als een roterende, hete neutronenster. De energiebron is hier de zwaartekracht, gas daalt via accretie neer op het oppervlak van de neutronenster van een begeleidende ster of uit het interstellair medium, waardoor straling vrijkomt.
In 1974 ontdekten Joseph Taylor en Russell Hulse de eerste binaire pulsar, PSR B1913+16, die bestaat uit twee neutronensterren waarvan een als pulsar wordt gezien, in omloop om het massamiddelpunt. De algemene relativiteitstheorie van Albert Einstein voorspelt dat zulke massieve objecten in nauwe binaire omloopbanen zwaartekrachtgolven moeten uitstralen, waardoor de omloopgrootte moet afnemen met het verloop van tijd. Dit is inderdaad precies zo waargenomen zoals de relativiteitstheorie voorspelt. In 1993 kregen Taylor and Hulse de Nobelprijs voor Natuurkunde voor deze ontdekking.
In 1982 hebben Don Backer et al. de allereerste millisecondepulsar ontdekt, PSR B1937+21. Dit object roteert 642 maal per seconde, deze hoge waarde plaatste toen fundamentele beperkingen aan de massa en straal van neutronensterren. Er zijn later veel millisecondepulsars ontdekt, maar PSR B1937+21 bleef 24 jaar lang de snelst roterende ooit gevonden, totdat PSR J1748-2446ad werd ontdekt, met een rotatie van meer dan 700 keer per seconde.
In 2003 ontdekten Marta Burgay et al. het eerste binaire neutronensysteem waarbij de beide componenten als pulsar detecteerbaar zijn, PSR J0737-3039. Met de ontdekking van deze dubbelster konden vijf verschillende testen van de algemene relativiteitstheorie worden gedaan, waarvan sommige met een nog nooit eerder vertoonde precisie konden worden berekend.
In 2010 deden Paul Demorest et al. metingen om de massa te bepalen van de millisecondepulsar PSR J1614-2230 en kwamen uit op 1,97±0,04 "M"☉ waarbij ze gebruik maakten van de zogeheten Shapirovertraging. Dit is een de vier klassieke testen van de algemene relativiteitstheorie die ook in het zonnestelsel gedaan kan worden. Deze waarde was een flink stuk hoger dan elke andere massabepaling van neutronensterren tot dusver (de hoogste was ervoor 1,67 "M"☉), waardoor de beperkingen voor de interne opmaak van deze sterren opnieuw onder de loep moesten worden genomen.
In 2013 hebben John Antoniadis et al. de massa van PSR J0348+0432 bepaald op 2,01±0,04 "M"☉. Met hun methode, witte- dwergspectroscopie, werd het bestaan bevestigd van zulke zware neutronensterren. Ook konden ze voor de eerste keer de algemene relativiteitstheorie toetsen met zo'n massieve neutronenster.
In augustus 2017 hebben de LIGO en Virgo de eerste detectie van zwaartekrachtgolven gedaan die veroorzaakt zijn door botsende neutronensterren, GW170817.
In oktober 2018 rapporteerden astronomen dat de gammaflits GRB 150101B, ontvangen in 2015, veel eigenschappen deelt met de historische GW170817 en waarschijnlijk ook afkomstig is van een samensmelting van twee neutronensterren. Men vermoedt dat de bijbehorende kilonovae wellicht veel vaker voorkomen dan tot nu toe bekend is.
In juli van 2019 kwamen sterrenkundigen met een nieuwe methode om de Hubbleconstante te bepalen met behulp van neutronensterren, aan de hand van de neutronensterren samensmelting GW170817. Men kwam toen uit op een waarde van 70,3 km/s/Mpc.

</doc>
<doc id="20220" url="https://nl.wikipedia.org/wiki?curid=20220" title="Archiprix">
Archiprix

De stichting Archiprix is een samenwerkingsverband tussen verschillende ruimtelijke ontwerpopleidingen in Nederland: zowel de Academies van Bouwkunst als de Technische Universiteiten (faculteit Bouwkunde) en daarnaast de opleiding landschapsarchitectuur aan de Universiteit Wageningen. Rond 1979 is de Archiprix-prijsvraag begonnen onder de naam "studentenplannen".
Van alle opleidingen (architectuur, landschapsarchitectuur en stedenbouw) worden jaarlijks de beste afstudeerplannen ingezonden, waarna een (jaarlijks te benoemen) jury de plannen beoordeelt. Tijdens een openbare bijeenkomst wordt het juryoordeel gepresenteerd, de plannen voor het eerst tentoongesteld en verschijnt er een publicatie van de ingezonden werken en het juryrapport. Aan het einde van deze expositie wordt het beste afstudeerproject van Nederland gekozen binnen deze drie disciplines. Soms kunnen dit ook meerdere winnaars zijn.
Doelstelling.
Archiprix is een stichting die een drieledige doelstelling heeft:
Winnaars.
Charlotte van der Woude, landschapsarchitectuur (Academie van Bouwkunst Amsterdam)
Sarina Bleumink, architectuur (ArtEZ Academie Arnhem)
Felipe Chaves Gonzalez, stedenbouw (TU Delft)
Lesia Topolnyk, architectuur (Academie van Bouwkunst Amsterdam)
Devant Asawla, stedenbouw (TU Delft)
Barbara Prezelj, landschapsarchitectuur (TU Delft)
Jesper Baltussen, architectuur (TU Eindhoven)
Laura Strähle en Ellen Rouwendal, architectuur (TU Delft)
Milad Pallesh, architectuur (Academie van Bouwkunst Amsterdam)
Katarzyna Nowak, architectuur (Rotterdamse Academie van Bouwkunst)
Ivar van der Zwan, architectuur (Academie van Bouwkunst Amsterdam)
Remco van der Togt en Jonas Papenborg, landschapsarchitectuur (Universiteit Wageningen)
Filippo Maria Doria, architectuur (TU Delft)
Tara Steenvoorden, architectuur (Academie van Bouwkunst Amsterdam)
Ard Hoksbergen, architectuur (Academie van Bouwkunst Amsterdam) (winnaar jonge Abe Bonnemaprijs 2020)
Froukje van de Klundert, architectuur (Rotterdamse Academie van Bouwkunst)
Herman Zonderland, stedenbouw (Academie van Bouwkunst Amsterdam)
Inge Kersten, landschapsarchitectuur (Universiteit Wageningen)
Jan Martijn Eekhof, stedenbouw (Academie van Bouwkunst Amsterdam)
Jeroen Atteveld, architectuur (Academie van Bouwkunst Amsterdam)
Servie Boetzkes, architectuur (TU Eindhoven)
Simone Pizzagalli, architectuur (TU Delft)
Dingeman Deijs, architectuur (Academie van Bouwkunst Amsterdam)
Ruud Smeelen, architectuur (TU Delft)
Jochem Heijmans, architectuur (Academie van Bouwkunst Amsterdam)
Max Rink, stedenbouw (TU Delft)
Seth de Rooij, architectuur (ArtEZ Academie Arnhem)
Furkan Köse, architectuur (Academie van Bouwkunst Amsterdam)
Mark van Beest, landschapsarchitectuur (Academie van Bouwkunst Amsterdam)
Maarten Terryn, architectuur (Maastricht Academie van Bouwkunst)
Rob Willemse, architectuur (TU Eindhoven)
Harm Timmermans (TU Eindhoven)
Angie Abbink, architectuur (Academie van Bouwkunst Amsterdam)
Jaco Woltjer, architectuur (TU Delft)
Bart Reuser en Marijn Schenk, architectuur (TU Delft) (oprichters NEXT Architects)
Caspar Slijpen, landschapsarchitectuur (Academie van Bouwkunst Amsterdam)
Jonas Strous, stedenbouw (TU Eindhoven)
Henk Korteweg, architectuur (TU Eindhoven)
Fenna Haakma Wagenaar, stedenbouw (TU Delft)(tegenwoordig hoofdontwerper Gemeente Amsterdam) 
Jolai van der Vegt, architectuur (TU Eindhoven)
Nikol Dietz, landschaparchitectuur (Academie van Bouwkunst Amsterdam)
Janneke Bierman, architectuur (TU Eindhoven) (inmiddels eigenaar BiermanHenket samen met Hubert-Jan Henket)
3e plaats: Pieter Bannenberg &amp; Kamiel Klaasse (mede-oprichters NL Architects)
Bjarne Mastenbroek, architectuur (TU Delft)
eervolle vermeldingen: Jacob van Rijs, Juliette Bekkering en 
Lars Spuybroek, architectuur (TU Delft)
Liesbeth van der Pol, architectuur (TU Delft)
René van Zuuk, architectuur (TU Eindhoven)
Hans van Heeswijk, architectuur (TU Delft)
Internationaal.
Archiprix is in 2001 voor het eerst internationaal gegaan. Het model van de prijsvraag is gebaseerd op het model van de Nederlandse Archiprix. Bij het opzetten van zo'n internationale prijsvraag is het moeilijk alle ontwerpopleidingen "goed" van informatie te voorzien en daar vervolgens ook een juiste respons op te krijgen. Daarom is men bij het opzetten van Archiprix International begonnen met op een website een database met alle voor de prijsvraag relevante ontwerpopleidingen te publiceren (dit is het eerste beschikbare overzicht van al deze opleidingen). Ook via deze website kunnen de verschillende opleidingen op eenvoudige wijze hun genomineerde afstudeerplannen invoeren.
Vergelijkbaar met de Archiprix International is de Euregionale Architectuur Prijs, waaraan een aantal Nederlandse, Duitse en Belgische ontwerpopleidingen deelnemen.

</doc>
<doc id="20221" url="https://nl.wikipedia.org/wiki?curid=20221" title="Margraten (gemeente)">
Margraten (gemeente)

Margraten () is een voormalige gemeente in het zuiden van de Nederlandse provincie Limburg. De gemeente telde 13.370 inwoners (31 december 2010, bron: CBS) en had een oppervlakte van 5767 hectare. Op 1 januari 2011 werd de gemeente opgeheven en werd het een deel van de nieuwe gemeente Eijsden-Margraten.
De gemeente Margraten in haar laatst bekende verschijningsvorm, kwam bij de gemeentelijke herindeling op 1 januari 1982 tot stand. Op die datum werden de tot dan toe zelfstandige gemeenten Margraten, Cadier en Keer, Noorbeek, Mheer, Bemelen en Sint Geertruid, alsmede de kern Scheulder van de voormalige gemeente Wijlre, samengevoegd.
Topografie.
Kernen.
De gemeente Margraten telde 9 dorpen en 21 buurtschappen en gehuchten. Aantal inwoners per woonkern op 1 januari 2005:
Buurtschappen.
Naast deze officiële kernen bevonden zich in de gemeente de volgende buurtschappen:
Berg, Groot Welsden, Klein Welsden, Schilberg, Terhorst, Ulvend, Vroelen, Wesch, Wolfshuis
Zetelverdeling gemeenteraad.
De gemeenteraad telde in 2002(?) 15 zetels , verdeeld over 4 fracties, te weten:
NB: de combinatie PvdA, GroenLinks en D66 verloor in 2006 haar twee zetels. Op 2 februari 2006 besliste de Raad van State dat een lijstverbinding van PvdA, D66 en GroenLinks niet aan de gemeenteraadsverkiezingen mocht meedoen. Een vertegenwoordiger van deze combinatie van drie partijen was dertien minuten te laat bij het hoofdstembureau, om de kandidatenlijst in te leveren.

</doc>
<doc id="20223" url="https://nl.wikipedia.org/wiki?curid=20223" title="Poema">
Poema

De poema, bergleeuw of zilverleeuw ("Puma concolor") is een katachtig dier dat in geheel Midden- en Zuid-Amerika en in het westen van Noord-Amerika voorkomt. Lang heeft men gedacht dat de poema schadelijk was voor de wildstand en uiteraard voor vee. Het laatste is wellicht juist, maar het eerste niet. De poema zorgt juist voor een gezonde opbouw van de populatie van zijn prooidieren.
De poema is in grote delen van Amerika uitgeroeid, een lot dat hij deelt met vele andere katachtigen. De poema leeft solitair en is territoriumgebonden. Hij is echter niet agressief en gaat indringers het liefst uit de weg.
Afmetingen.
Lengte: kop-romp 95-150 cm, staart 53-85 cm, hoogte 60-76 cm. Gewicht: 27-120 kg. Deze afmetingen gelden voor poema's in het algemeen, maar de poema's in de tropen zijn kleiner dan hun soortgenoten uit koudere streken.
Uiterlijk.
De poema is stevig gebouwd met sterke poten en een lange, dikke staart die evenwicht geeft bij het achtervolgen van prooidieren. De kleur van de vacht is van zilvergrijs tot roodbruin, met een wit gezicht en onderzijde. De meeste poema's in tropische streken hebben overigens een roodbruine vacht. De achterpoten van poema's zijn langer dan de voorpoten. Dit stelt de poema in staat erg grote sprongen te maken. Uit stand kan de poema 2,5 meter hoog en bijna 6 meter ver springen. Er zijn sprongen waargenomen van bijna 5 meter hoog en 12 meter ver. De brede poten zorgen voor voldoende grip op oneffen terrein, zoals berggebieden. Net als bij katten hebben de voorpoten vijf tenen en de achterpoten vier. De oren van een poema zijn relatief klein.
Levensduur.
Poema's hebben in het wild een leeftijdsverwachting van 8-13 jaar. In dierentuinen gehouden exemplaren worden vaak ouder en kunnen soms tot 25 jaar worden.
Leefomgeving.
Deze katachtige weet in vrijwel alle natuurlijke leefomgevingen te overleven en de poema wordt van zeeniveau tot in het hooggebergte gevonden. Door concurrentie met de jaguar is de poema minder algemeen in laaglandregenwouden en moerassen. In gebieden waar de jaguar minder voorkomt, zoals bergbossen en graslanden, is de poema het voornaamste roofdier.
Voedsel.
De poema voedt zich met allerlei prooien, van insecten tot grote hoefdieren. Herten hebben meestal hun voorkeur, maar ook kleinere dieren als katoenstaartkonijnen, knaagdieren zoals agoeti's, stekelvarkens en ratten alsook apen worden regelmatig gevangen. Verder vormen opossums, tapirs, pekari's, miereneters, gordeldieren, vleermuizen, hoendervogels, kleine krokodillen, kikkers, vissen, sprinkhanen en slakken de prooi van de poema. Zelfs andere roofdieren zoals coyotes en wasberen worden gedood en ook als aas gegeten.
Leefwijze.
De poema jaagt vooral in ochtend- en avondschemering. Soms trekt deze katachtige er ook overdag op uit, maar meestal ligt het dier dan te slapen in een boom of tussen het hoge gras. Poema’s kunnen goed horen en ruiken. Wanneer een prooidier is gevonden, wordt dit van dichtbij besprongen en met een krachtige beet vlak achter de kop gedood. Vervolgens wordt de prooi vaak versleept naar een rustige plek, zodat de poema tijdens het eten zo min mogelijk gestoord kan worden door bijvoorbeeld aaseters als de coyote. Als een grote prooi is gevangen, verbergt de poema die vaak onder bladeren en zand. Het roofdier blijft een paar dagen in de buurt en eet iedere dag een beetje uit deze tijdelijke voorraadkast. Poema's leven over het algemeen solitair in hun eigen territorium. De grens van dit territorium wordt aangegeven met krabsporen op bomen, urine en ontlasting. Mannelijke dieren hebben een groter territorium dan vrouwelijke poema's en meestal overlappen de territoria elkaar enigszins. Poema’s zijn tamelijk verdraagzaam tegenover soortgenoten. Een poema die op weg naar zijn eigen territorium het terrein van een 'buurman' betreedt, zal daar niet worden aangevallen.
Voortplanting.
De dracht bij poema’s bedraagt 82-96 dagen. Per keer worden één tot zes jongen geboren, waarbij drie het gemiddelde is. Een hol tussen rotsen of dicht struikgewas dient als kraamkamer. De jonge poema's wegen bij de geboorte 220-250 gram en ze hebben in tegenstelling tot volwassen exemplaren zwarte vlekjes op hun vacht. Na verloop van tijd verdwijnen deze vlekken. Gedurende drie maanden worden de jongen gezoogd. Wanneer de jonge poema’s ongeveer twee jaar oud zijn, worden ze geslachtsrijp en verlaten ze hun moeder. Vaak blijven de jongen vervolgens nog enkele maanden samen.
Aanvallen op mensen.
Poema's vallen zelden mensen aan daar deze niet tot hun standaardprooi behoren en poema's vanwege hun schuwheid mensen liever uit de weg gaan. Vanwege de uitbreidende verstedelijking komen zij echter meer met mensen in aanraking en komen er daardoor meer aanvallen, met soms dodelijke afloop, van poema's op mensen voor. Wanneer een poema dreigt aan te vallen, kan men het best het dier scherp in de ogen kijken, hard maar kalm schreeuwen en zich groot en vervaarlijk uitziend maken, waardoor de poema mogelijkerwijs de aftocht blaast. Mocht deze toch aanvallen dan kan men zich het beste met stokken en stenen of eventueel met blote handen verdedigen, waardoor de poema zich meestal zal terugtrekken. Poema's richten zich bij hun aanval op de nek, het hoofd en de rug.
Ondersoorten.
Van de poema zijn 32 ondersoorten beschreven. Het IUCN erkent er zes:
Mammal Species of the World erkent er eveneens zes:
De IUCN/SSC Cat Specialist Group splitste de soort in 2017 op in slechts twee ondersoorten op basis van mtDNA-analyse: een Zuid-Amerikaanse ("Puma concolor concolor") en een Noord-Amerikaanse ("Puma concolor couguar") ondersoort.
De Amerikaanse staatsinstelling United States Fish and Wildlife Service verklaarde de ondersoort "P. c. couguar" in 2011 uitgestorven. Er wordt echter vermoed dat de soort al sinds 1938 is uitgestorven. Canada haalde de ondersoort ook al van de lijst van bedreigde diersoorten, omdat er te weinig waarnemingsgegevens over de ondersoort bekend zijn. Het land staat echter niet achter de conclusie - het uitsterven van de ondersoort - van de US Fish and Wildlife Service.
Geruchten.
Geruchten dat in Europa poema's in het wild rondlopen steken regelmatig de kop op. Waarschijnlijk wordt de soort dan verward met de lynx. Dat uit gevangenschap ontsnapte exemplaren in het wild rondlopen valt echter niet helemaal uit te sluiten. Beweringen dat een poema is gesignaleerd komen uit Frankrijk, Schotland, Polen, Oost-Limburg en van de Veluwe (zie ook Poema op de Veluwe).

</doc>
<doc id="20224" url="https://nl.wikipedia.org/wiki?curid=20224" title="Eland">
Eland

De eland ("Alces alces") is het grootste recente zoogdier uit de familie van de hertachtigen (Cervidae). De wetenschappelijke naam van de soort werd als "Cervus alces" in 1758 gepubliceerd door Carl Linnaeus in de tiende editie van "Systema naturae".
Beschrijving.
De eland is een groot dier met een opmerkelijke snuit. De vacht is ruw en grijsbruin van kleur. De rui valt in de lente. De poten zijn lang, waardoor hij in de diepe sneeuw kan lopen, en zijn grijzig wit. Bij vrouwtjes (koeien) loopt deze kleur over tot bij de staart. Volwassen mannetjes (stieren) hebben een baard en een gewei. Elanden hebben een sterk ontwikkeld reuk- en gehoororgaan. Het zicht is echter beperkt.
De eland heeft een kop-romplengte van 200 tot 290 centimeter. Het vrouwtje is ongeveer 25% kleiner dan het mannetje. Het mannetje heeft een schofthoogte van 180 tot 220 centimeter en een lichaamsgewicht van 320 tot 800 kilogram, het vrouwtje een schoft van 150 tot 170 centimeter en een gewicht van 275 tot 375 kilogram. De staart is vrij klein, en wordt slechts 7 tot 10 centimeter lang. Het gewei kan gemakkelijk een spanwijdte bereiken van 2 meter.
Elandstieren hebben over het algemeen een breed, bladvormig "schoffelgewei" met korte uitsteeksels, maar er zijn ook individuen met een takvormig "stanggewei". Het voorkomen van beide typen is geografisch bepaald: zo hebben stieren in het zuiden van Scandinavië vaker een stanggewei en in het noorden van Scandinavië vaker een schoffelgewei. Met name grote schoffelgeweien zijn geliefde jachttrofeeën. Het gewei wordt ieder jaar tussen december en maart afgeworpen. In april zal het weer aangroeien, en in augustus of september of oktober wordt de basthuid afgeschuurd.
Voedsel en leefgebied.
De eland leeft voornamelijk van scheuten en twijgen van bomen als de grove den ("Pinus sylvestris"). Ook eet hij de schors van berken, wilgen ("Salix") en ratelpopulieren ("Populus tremula"). 's Zomers bestaat het dieet grotendeels uit grotere kruiden, bladeren en waterplanten, in de herfst eet hij vaker granen. 's Winters eet een eland gemiddeld zo'n tien kilogram aan twijgen en scheuten per dag.
De eland komt voornamelijk voor in naaldbossen. Hij heeft een voorkeur voor meer drassige streken als riviervalleien en meren. De eland is een uitstekende zwemmer en is regelmatig in het water te vinden. 's Winters zoekt hij drogere gebieden op.
Ondersoorten en verspreiding.
Er is geen overeenstemming onder taxonomen voor wat betreft de te onderscheiden ondersoorten. Wilson &amp; Mittermeier (2011) onderscheiden er negen, waarvan er één is uitgestorven:
Alternatieve indeling.
Elanden uit Noord-Amerika, Oost-Siberië, Mongolië en Mantsjoerije worden soms als een aparte soort, "Alces americanus", opgevat. "Alces alces" wordt dan als de Euraziatische soort beschouwd. Bij een dergelijke indeling zouden er in een breed gebied, van Centraal-Siberië tot het noorden van Buiten-Mongolië, hybriden van de soorten leven.
Verspreiding van de Europese eland.
De Europese eland komt voor in Fennoscandinavië (Noorwegen, Zweden en Finland), de Baltische staten, Tsjechië, Polen en Wit-Rusland. De elandenpopulatie in Finland neemt af. In Finland is de jacht op elanden toegelaten.
Sinds 2012 wordt deze ondersoort ook weer gezien in Duitsland. Elanden uit Polen steken de grens over en verblijven enige tijd in het oostelijke deel van Duitsland, zoals in de deelstaat Brandenburg. Ook zijn er elanden gezien in het Beierse Woud, deze zijn afkomstig uit Tsjechië.
Nieuw-Zeeland.
In 1910 werden tien elanden vanuit Noord-Amerika geïntroduceerd in het Nationaal Park Fiordland in Nieuw-Zeeland. Men nam lange tijd aan dat de dieren zonder nakomelingen stierven. Na meerdere onbevestigde waarnemingen in de loop der jaren, werd in 2002 door middel van haarvondsten aangetoond dat er nog steeds elanden leven in Nieuw-Zeeland, zij het in zeer kleine aantallen.
Sociaal gedrag en voortplanting.
Elanden leven over het algemeen solitair. 's Winters kunnen ze zich echter verzamelen in kleine gemengde kudden. Een volwassen vrouwtje is in deze groepen de leider. De meeste elanden zullen niet wegtrekken, maar in Rusland kan het dier wel 150 kilometer reizen van de zomer- naar de wintergebieden. In de bronsttijd trekt een mannetje enkele dagen met een vrouwtje op.
De kalveren worden geboren na een draagtijd van 235 dagen. Jonge vrouwtjes krijgen meestal slechts één kalf, oudere vrouwtjes krijgen vaker tweelingen. Ook drielingen komen voor. Elandvrouwtjes kunnen nog drachtig zijn als ze twintig jaar oud zijn. Het kalf heeft een roodbruine vacht. Na twee tot drie dagen kan het jong zijn moeder volgen.
Het kalf weegt bij de geboorte zo'n 11 tot 16 kilogram. Binnen een maand verdubbelt het zijn lichaamsgewicht. Daarna groeit het één kilogram per dag. Aan het einde van de eerste herfst zal bij het mannetje het eerste gewei gaan groeien.
Tien à vijftien dagen voordat de moeder het volgende kalf zal werpen zal de moeder haar eerder geboren jong wegjagen. De eland wordt over het algemeen in het tweede jaar geslachtsrijp. Hij kan maximaal 27 jaar oud worden. De natuurlijke vijanden van de eland zijn vooral beren en wolven.
Eland in Nederland.
Elanden worden alleen gehouden in Natuurpark Lelystad. Tot duizend jaar geleden kwam het dier in Nederland in het wild voor. Volgens een Drentse jachtvergunning liep hij daar in 1025 nog rond. In de eerste decennia van de eenentwintigste eeuw werd onderzoek gedaan naar de mogelijkheid van re-introductie in grote natte natuurgebieden zoals de Biesbosch. De eland voelt zich beter thuis in moerasachtige gebieden dan andere grote grazers; zijn aanwezigheid zou er een gunstige invloed kunnen hebben op de biodiversiteit.
Mens en eland.
Op snelwegen gebeuren geregeld dodelijke aanrijdingen met overstekende elanden, vooral in de bronsttijd. In bosrijke gebieden worden om die reden waarschuwingsborden geplaatst.
Onder andere in Zweden is sprake van grootschalige elandenjacht.

</doc>
<doc id="20225" url="https://nl.wikipedia.org/wiki?curid=20225" title="Partituur">
Partituur

Een partituur (van Italiaans: "partitura", indeling) is in de muziek het volledige overzicht, meestal op papier, van een muziekstuk, waarin alle afzonderlijke partijen onder elkaar genoteerd staan. De dirigent kan in de partituur met één blik het totale verloop van de muziek overzien. Bij symfonische werken beslaat elke regel uit een partituur vaak een volledige bladzijde.
De componist of arrangeur is degene die de partituur samenstelt en de notatie erin verzorgt.
De diverse instrumentgroepen worden vooraan het systeem gegroepeerd door middel van een haak. Een accolade in plaats van een haak geeft aan dat meerdere notenbalken bij één bespeler horen zoals het geval is bij een piano, harp, accordeon of orgel.
Bij composities voor het klassieke orkest, is er een specifieke partituurvolgorde, deze omschrijft de volgorde, van boven naar beneden, waarin de notenbalken dienen te worden geplaatst. De partituurvolgorde rangschikt de instrumenten volgens de diverse instrumentgroepen, en bovendien van hoog naar laag.
Deze partituurvolgorde gaat als volgt:
In moderne muziek wordt soms gebruikgemaakt van grafische partituren, waarin (soms naast de traditionele notatiewijzen) zelfbedachte tekens of grafieken voorkomen. Een grafische partituur kan gebruikt worden om bijvoorbeeld het verloop van elektronisch voortgebrachte klanken grafisch weer te geven, om de musicus een grotere speelvrijheid te geven, of om muziek weer te geven die niet met behulp van het traditionele notenbeeld kan worden genoteerd.
In lichte muziek wordt vaak gebruikgemaakt van leadsheets, een bijzondere vorm van partituur, waarin slechts de melodie is vastgelegd, vergezeld door de bijbehorende akkoordsymbolen.
In geval een partituur wordt samengevat spreekt men van een uittreksel.
De laatste jaren worden steeds meer partituren door middel van speciaal op muzieknotatie gerichte computerprogramma's vervaardigd en digitaal (bijvoorbeeld via het internet) ter publicatie aangeboden of verkocht.

</doc>
<doc id="20226" url="https://nl.wikipedia.org/wiki?curid=20226" title="Amerikaanse bizon">
Amerikaanse bizon

De bizon ("Bison bison") of Amerikaanse bizon is een Noord-Amerikaans zoogdier uit de familie van de holhoornigen (Bovidae). Door de Franse ontdekkingsreiziger Samuel de Champlain werd het dier in 1625 "buffalo" genoemd, afgeleid van het Franse woord boeuf voor rund. De wetenschappelijke naam van de soort werd als "Bos bison" in 1758 gepubliceerd door Carl Linnaeus. De wisent ("of Europese bizon") van de Oude Wereld is een nauw verwante soort.
Kenmerken.
Het dier is zwaargebouwd met een hoge schouderbult, een grote zware kop, een korte dikke nek en een breed voorhoofd. Kop, nek, schouders en voorpoten zijn lang en ruig behaard. De rest van het lichaam is bedekt met korter en lichter haar. De kin bevat een verwilderde baard. Het dier heeft een schouderhoogte van 1,90 meter en de lengte van de stier is bijna 3 meter. De staartlengte bedraagt 30 tot 60 cm. De bizon kan een snelheid tot 50 km/u halen.
Het karakter van de bizon is doorgaans rustig en gemakkelijk te voorspellen aan de houding van de staart. Een postuur waarbij de staart recht overeind staat, toont dat de bizon zich bedreigd voelt. Voor interacties met mensen is dit veelal het laatste signaal voordat de bizon over gaat tot een charge.
Amerikaanse bizons worden ongeveer 25 jaar oud. Hun bruine tot zwarte vacht bestaat uit twee lagen: een warme binnenlaag en een dikke, beschermende buitenlaag. Deze dikke vacht is geen overbodige luxe, omdat ze ook voorkomen in bergachtige gebieden, waar ze aan extreem lage temperaturen blootstaan. Jongen van de Amerikaanse bizon staan al na 30 minuten na de geboorte recht. Enkele uren later kunnen ze al lopen.
Hiërarchie.
In de paartijd leveren bizonstieren felle gevechten om het bezit van de vrouwtjes, door met de koppen tegen elkaar te rammen. Vrouwtjes die met de dominante stier willen paren, galopperen rond om de rivaliteit tussen de stieren aan te wakkeren.
Ondersoorten.
Er worden twee ondersoorten onderscheiden:
Bescherming.
Heden ten dage is de bizon een beschermd dier; er zijn er nog zo'n 30.000 over. Wilde kuddes leven alleen in het Yellowstone National Park en in het Theodore Roosevelt National Park in de VS, in het Nationaal park Wood Buffalo en Nationaal park Elk Island in Canada. Sinds 2013 worden pogingen gedaan de soort te introduceren in een aantal Russische reservaten.
Bizonjacht en uitroeiing.
De Amerikaanse bizon is bijna systematisch uitgeroeid. Enkele honderden jaren geleden leefden er in Noord-Amerika miljoenen exemplaren. In het voorjaar trokken ze langs de "buffelpaden" naar het noorden, in het najaar naar het warmere zuiden. Tegen het eind van de 19e eeuw, waren er minder dan 100 in het wild overgebleven. Het leeuwendeel was gedood voor de schedel, tong en pels door voornamelijk westerse kolonisten. De historicus Pekka Hämäläinen wijst erop dat er ook oorspronkelijke bewoners van Amerika meededen met de commerciële jacht op bizons. Door het verlies van hun leefwijze en inkomen, was er voor sommige oorspronkelijke inwoners van Amerika geen andere manier om zich aan te passen aan de nieuwe, commerciële leefwijze om te overleven. In de periode 1830-1839 doodden de Comanche en bevriende stammen op de zuidelijke prairie circa 280.000 bizons per jaar. Door een meer dan 15 jaar durende periode van droogte die in 1845 begon nam de druk op de populatie verder toe.
In de loop van de 19e eeuw begon de grote slachting. Bizons werden bejaagd omdat ze voedselconcurrenten waren van de koeien van veeboeren. Ook spoorwegmaatschappijen moedigden de jacht aan, want botsingen met bizons veroorzaakten schade, bizons schuilden vaak op plaatsen waar spoorlijnen door heuvels of bergen sneden en veroorzaakten zo treinvertragingen. Op bizons werd ook gejaagd om hun huid die als aandrijfriem of vloerkleed werd gebruikt. Grote hoeveelheden bizonhuiden werden naar Europa geëxporteerd. Tussen 1872 en 1874 werden er 3.700.000 bizons gedood, waarvan slechts 150.000 door indianen. De blanke jagers doodden de dieren om hun huid en lieten de kadavers rotten. De oorspronkelijke bewoners van Amerika doodden zoveel dieren als zij nodig hadden, droogden het vlees, bewaarden merg en vet, sneden lepels en bekers uit de hoorns, vlochten lasso's en gordels van de haren en bewerkten de huiden tot tentdoeken, kleding en mocassins. Ten slotte werd op bizons gejaagd om de prairie-indianen te dwingen hun nomadische leefwijze op te geven en zich in reservaten te vestigen. Nog in 1875 pleitte generaal Philip Sheridan in het Amerikaans Congres om die laatste reden voor het uitroeien van de bizon. Toen bezorgde Texanen hem vroegen om iets te doen aan deze slachting op grote schaal door de blanke jagers, antwoordde Sheridan: 'Laat hen doden, villen en verkopen tot alle bizons zijn uitgeroeid, want dat is de enige weg naar een duurzame vrede en een verdere uitbreiding van de blanke beschaving.'
Jagers organiseerden speciale bizon-jachttreinen, van waaruit dan op de kuddes geschoten kon worden. Het gevolg was dat de bizon tegen 1884 vrijwel was uitgeroeid. De indiaan verloor zijn "indianenbuffel", onmisbaar om zijn huid en vlees.

</doc>
<doc id="20227" url="https://nl.wikipedia.org/wiki?curid=20227" title="Balzac (Rodin)">
Balzac (Rodin)

Balzac is een beeldhouwwerk van de Franse beeldhouwer Auguste Rodin. Begonnen in 1891 werkt Rodin zijn algemeen als absoluut meesterwerk geziene Balzac af in 1898, als eerbetoon aan de, naar de mening van velen, grootste romanschrijver uit de wereldliteratuur Honoré de Balzac.
De Franse schrijver André Malraux, overweldigd door deze sculptuur, omschreef ze als "un chène foudroyé". Een ander Frans schrijver Léon Daudet verklaarde:" "Ce Balzac est à la fois celui de l'abandon, de la maladie de coeur et de la Comédie humaine ... C'est un halluciné presque agonisant qui regarde l'immortalité face à face.""
Het beeld werd echter afgewezen door de "Societé des gens de lettres". De heren ergerden zich aan de onbehouwen structuur van het standbeeld, waarin ze nauwelijks een ruw onafgewerkt ontwerp zagen. Latere kunstenaars als Pablo Picasso, André Masson, Tal Coat, Emil de Kermadec, Cecile Rey-Millet, André Derain, Albert Marquet, Elie Lascaut en Balthazar Balthus bestempelden het als meesterwerk.
Het imposante werk is op zijn minst op vijf plekken te zien: op de kruising van Boulevard Raspail met Boulevard Montparnasse in Parijs, in de tuin van het Musée Rodin in Parijs, in het openluchtmuseum Middelheim te Antwerpen, in de tuin van het Van Abbemuseum in Eindhoven en in het Museum of Modern Art in Manhattan, New York.

</doc>
<doc id="20229" url="https://nl.wikipedia.org/wiki?curid=20229" title="Eriek Verpale">
Eriek Verpale

Eriek Verpale (werkelijke naam Eric Verpaele) (Zelzate, 2 februari 1952 – Ertvelde, 10 augustus 2015) was een Belgisch schrijver.
Levensloop.
Hij volgde economie-talen als interne leerling bij de broeders in Oostakker-Lourdes en studeerde aan de Universiteit Gent, 1 jaar Germaanse filologie en 1 jaar slavistiek (1970-1972).
De schrijver beweerde dat hij werd opgevoed door zijn uit Litouwen afkomstige joodse overgrootmoeder, die vlak naast hem woonde. Hierdoor werd zijn belangstelling gewekt voor de joodse cultuur. Verpale heeft dan ook verschillende vertalingen uit het Jiddisch en Hebreeuws op zijn naam staan.
In 1992 wint Verpale voor zijn boek "Alles in het klein" de Provinciale Prijs voor Letterkunde van de Provincie Oost-Vlaanderen en de prestigieuze NCR-Literatuurprijs, toen de belangrijkste commerciële letterenonderscheiding in Vlaanderen. In deze grotendeels autobiografische brievenroman beschrijft Verpale zijn passie voor jonge nimfen, juveniele meisjes, ongerept, onschuldig, die volgens de jury enkel bestaan in de verbeelding van de auteur. Volgens NCR-voorzitter Hugo Bousset is het verhaal "subtiel geconstrueerd, vol met paradoxen, morbide, ontroerend, lijkt het uit het leven gegrepen maar is het doorwerkt en wekt de indruk van evidentie".

</doc>
<doc id="20230" url="https://nl.wikipedia.org/wiki?curid=20230" title="Koraal (zoölogie)">
Koraal (zoölogie)

Koraal is een verzamelnaam voor zeedieren van de klasse Anthozoa (bloemdieren). Het zijn diertjes van maar een paar millimeter die door hun tentakelkrans wel wat lijken op een zeeanemoon (zie ook neteldieren). Deze diertjes, ook wel poliepen genoemd, leven vaak in kolonies. Het hersenkoraal op de foto is een voorbeeld van zo’n kolonie. Koraalkolonies vormen vaak een onderdeel van koraalriffen.
Taxonomie.
Binnen de klasse Anthozoa onderscheiden we twee onderklassen: de Alcyonaria en de Zoantharia.
De Alcyonaria worden ook wel Octocorallia genoemd, naar de acht (octo) tentakels die elke poliep telt. De koralen uit deze groep zijn onder andere zachte koralen: ze maken geen uitwendig kalkskelet aan.
De Zoantharia, of Hexacorallia, zijn poliepen met zes (hexa) tentakels of een veelvoud daarvan. De koralen die zorgen voor de opbouw van koraalriffen, formaties van kalksteen, behoren tot deze groep. De rifbouwende koralen zijn koloniekoralen. De poliepen uit de kolonie maken een gezamenlijk uitwendig kalkskelet aan. Dat gebeurt boven op het skelet van overleden poliepen uit diezelfde kolonie. Zo groeien koraalriffen langzaam maar zeker.
Er bestaan ook enkelkoralen: zij groeien afzonderlijk en in een eigen uitwendig kalkskelet.
Voorkomen.
Er zijn zo'n 4500 soorten koraal bekend.
Plaatselijk vormen ze grote kolonies, banken en riffen, bijvoorbeeld het 2600 kilometer lange Groot Barrièrerif voor de kust van Australië. Koralen groeien in alle warme en schone zeeën en oceanen. In historische tijden kwamen ze veel voor in de Middellandse Zee bij Tunesië, Algerije, Italië, de eilanden Corsica, Sardinië en Sicilië. Hier komen nu nog, maar in mindere mate, de rode en oranjerode vormen voor. Koraal groeit ook in de Golf van Biskaje. Uit de Japanse Zee zijn witte koralen bekend, voor de kust van Taiwan zijn ze zalmrood, roze koralen groeien bij het eiland Midway in de Grote Oceaan, zwarte soorten bij de Hawaï-eilanden.
De koralen uit de Rode Zee en de Indische Oceaan zijn beroemd, ze komen onder andere voor bij het eiland Socotra en Mauritius, evenals de zwarte koralen, kabaren, die zowat 3 meter lang kunnen zijn en een diameter van 25 cm kunnen hebben. Deze soort leeft ook in de Zuid-Chinese Zee en voor de kust van Cuba. Voor de kust van Kameroen werden blauwe koralen, akosi, ontdekt, mogelijk de zeldzaamste koraalsoort. Blauwe koralen zijn ook toegeschreven aan het eiland Funafuti atol in de Grote Oceaan. Recentelijk heeft men in het noordelijke deel van de Atlantische Oceaan bij de Aleoeten en bij Alaska geel-bruine koralen gevonden.
Gespikkelde koralen komen voor op een diepte van 200 meter. Een bijzondere plaats wordt ingenomen door de zilverachtige-parelmoerkleurige engelenhuidkoralen.
Bloedkoraal ("Corrallium rubrum") is het meest begeerde koraal. Talrijke handelsnamen bestaan, afhankelijk van vindplaats en de kwaliteit. De kleur is uniform lichtrood tot zalmkleurig "Momo", middelrood "Sardegna," ossenbloedrood "Moro" of het zachtroze met witachtige of zachtroze vlekken engelhuidkoraal.
Zwart koraal bestaat uit organisch hoornachtig materiaal. In de handel is het, net als blauw koraal, zonder betekenis.
Het Groot Barrièrerif, noordoostelijk van Australië, is een bouwwerk dat in de wereld zijn gelijke niet kent. De koraalriffen worden opgebouwd door miljoenen koraalpoliepen die, mede dankzij de in hun weefsels levende eencellige algen, kalk kunnen produceren. Rifbouwende ondiepwaterkoraalpoliepen (bijvoorbeeld hersenkoraal - "Colpophyllia" sp.) treft men aan in helder zout water met een minimale temperatuur van 20°C. Ze ontbreken aan de oostzijde van de grote oceanen door de daar heersende koude stromen en daar waar slibrijk water door rivieren wordt aangevoerd. Er kunnen drie riftypen onderscheiden worden: het kustrif, het barrièrerif en de atol (zie ook koraalrif).
Rifbouwende koudwaterkoralen ("Lophelia pertusa") vindt men van 200 meter tot 2000 meter diep.
Koralen planten zich zowel geslachtelijk als ongeslachtelijk voort. Door stress en verstoring van de leefomgeving vindt de geslachtelijke voortplanting vaak niet meer plaats, terwijl dit uitermate belangrijk is voor genetische diversiteit van koraal en dus voor het behoud van de koraalriffen. Diergaarde Blijdorp in Rotterdam is betrokken bij diverse onderzoeksprogramma's om ervoor te zorgen dat de geslachtelijke voortplanting beter verloopt, zowel in aquaria als in de natuur.
Koraal is genoemd naar het Latijnse woord "coralliu", respectievelijk het Griekse woord "korallion".
Toepassingen.
Koralen zijn gevonden in afgravingen uit het Neolithicum en waren in Egypte en bij de Kelten geliefd. De meeste koralen vormen riffen, atollen en koraalbanken met veelvuldig vertakte 'struiken'. Alleen hun kalkskeletten worden gebruikt voor het maken van het edelsteenmateriaal.
Diverse sieraden worden van koraal gemaakt. Van koraal worden ook beelden en kleine siervoorwerpen vervaardigd. Ook in natuurlijke staat wordt het als versiering gebruikt.
Imitaties.
Porselein, celluloid en kunststoffen worden toegepast als imitatiemateriaal van koraal. Recentelijk worden koralen ook vervaardigd van geperste koraalsplinters.

</doc>
<doc id="20233" url="https://nl.wikipedia.org/wiki?curid=20233" title="Klystron">
Klystron

Een klystron is een elektronenbuis van het type inhaalbuis met twee of meer inwendige trilholten om microgolven met hoge vermogens te versterken of te genereren. De versterkingsfactor van klystrons kan hoog zijn, 60 dB (een miljoen) of meer, met uitgangsvermogen tot enkele tientallen megawatt, maar de bandbreedte is smal, meestal een paar procent, hoewel het in sommige apparaten tot 10% kan zijn. Een bijzondere uitvoering van dit type buis is de reflexklystron, die in het verleden veel als oscillator is toegepast in radar-ontvangers.
Werking van een klystron met twee trilholtes.
Dit type is ontworpen als versterker. Het hart van dit type klystron vormen twee trilholtes (ook wel resonators of caviteiten genoemd) die zijn afgestemd op de te versterken frequentie. Het te versterken signaal wordt toegevoerd aan de eerste trilholte en van de tweede trilholte kan het versterkte signaal afgenomen worden.
Een elektronenkanon genereert een elektronenbundel die een doorboorde anode passeert. Hierna gaat de bundel eerst door de ingangstrilholte, die aan onder- en bovenzijde met een rooster is afgesloten. In resonantie ondervinden de elektronen tussen beide roosters binnen de trilholte een versnelling of vertraging, afhankelijk van de fase. De snellere elektronen halen de langzamere in en afhankelijk van het potentiaalverschil tussen anode en kathode treedt een groepering van elektronen op, die sterker wordt naarmate de bundel voortbeweegt. Op sommige plaatsen in de buis versterken de opeenhopingen elkaar doordat de elektronen van verschillende perioden in de tijd daar samenkomen. Wanneer de spanning goed is afgestemd zal dit gebeuren op de plaats waar de uitgangstrilholte zich bevindt. Ook deze trilholte heeft twee roosters waardoor de elektronenbundel kan passeren. Ten slotte worden de elektronen ingevangen door een laatste elektrode in de buis, die met "collector" wordt aangeduid. Het hoogfrequent signaal wordt in de trilholtes in- en uitgekoppeld door middel van lussen, die zijn aangesloten op coaxiale connectoren.
Om de versterking te vergroten kan tussen in- en uitgangstrilholte nog een derde trilholte zijn aangebracht. Dit soort klystrons is echter lastig af te stemmen.
Werking van een reflexklystron.
In een reflexklystron is slechts één trilholte aanwezig. De elektronenbundel wordt eerst versneld, passeert daarna via twee roosters de trilholte en wordt dan met behulp van een negatief geladen elektrode (in het Engels "repeller" genoemd) weer teruggestuurd naar de trilholte. Wanneer de looptijd van de elektronen goed is afgestemd op de frequentie van de trilholte zal een oscillatie optreden. Dit kan bij meerdere spanningen gebeuren, afhankelijk van het feit of de elektronen één, twee of meer perioden in de ruimte tussen de trilholte en de repeller verblijven. Men spreekt over verschillende modi waarin een klystron oscilleert. Door de spanning iets te variëren kan de frequentie van het opgewekte signaal iets worden veranderd.

</doc>
<doc id="20234" url="https://nl.wikipedia.org/wiki?curid=20234" title="Narwal">
Narwal

De narwal ("Monodon monoceros") is een arctische tandwalvis die behoort tot de familie van de grondeldolfijnen (Monodontidae). De wetenschappelijke naam van de soort werd in 1758 gepubliceerd door Carl Linnaeus in de tiende editie van "Systema naturae". Het dier wordt ongeveer 4 tot 5 meter lang, waarbij de slagtand niet is meegerekend. De bijnaam van de narwal is eenhoorn van de zee.
De narwal is nauw verwant aan de witte dolfijn of beloega.
Uiterlijk.
De narwal is grotendeels wit van kleur, met grijze en zwarte spikkels op hoofd, rug en vinnen.
Zijn vinnen zijn relatief klein, ongeveer 30 tot 40 cm lang, en afgerond.
Narwals hebben geen rugvin, wel een kleine rugplooi. De ronde staartvin is 100 tot 120 cm breed.
Slagtand.
Mannelijke narwals worden gekenmerkt door een enkele lange slagtand die uit de linkerkant van de bek naar voren steekt. Deze tand kan een lengte van 3 meter hebben en vertoont een spiraalpatroon van rechts naar links.
Er werd lang gedacht dat de mannetjes deze tand gebruikten bij zwaardgevechten om de hiërarchie vast te stellen. In 2005 publiceerde een team van wetenschappers van Harvard en the National Institute of Standards and Technology, onder leiding van Dr. Nweeia, de resultaten van een onderzoek, waarin ze stellen dat de tand een zeer gevoelig tastorgaan is.
Bij het onderzoek werd de slagtand onder een elektronenmicroscoop bekeken. Men vond nieuwe details in de opbouw van de tand, met name zo'n 10 miljoen zenuwtunnels, vanuit de kern van de slagtand naar het oppervlak, waardoor ze in verbinding staan met de buitenwereld. De wetenschappers stellen dat de zenuwen subtiele verschillen kunnen waarnemen in temperatuur, druk, de samenstelling van het water en de lucht, en waarschijnlijk zelfs meer, wat de narwal unieke zintuiglijke eigenschappen zou kunnen geven.
De slagtand van de narwal is in de geschiedenis vaak als hoorn van een eenhoorn tegen astronomische bedragen verkocht. Met het uitsterven van de mythe van de eenhoorn, groeide de mythe van de slagtand van de narwal. Ontdekkingsreizigers stelden dat de slagtand gaten in dik ijs kon prikken en dat mannetjes-narwallen deze tand voor een zwaardgevecht om de macht gebruikten. In 1870 vertelde Jules Verne hoe een narwal schepen doorboorde. "Hij boort net zo makkelijk door een scheepshuid als een boor door een houten ton".
Bij ongeveer een op de 500 mannetjes komen twee slagtanden voor; bij hen groeien allebei de tanden door.
In 2017 verscheen een publicatie waarin werd gesteld dat de tand gebruikt wordt om vissen te verdoven zodat deze makkelijker gegeten kunnen worden.
Voorkomen.
Narwals komen voor in het noordpoolgebied en in het subpolaire gebied, maar vooral in het oostelijke deel van de Canadese noordpool en het westen van Groenland. Ze worden echter ook gezien bij de oostelijke kust van Groenland, bij IJsland, Noorwegen (Spitsbergen) en Rusland. In het oosten van Siberië, Alaska en het westen van de Canadese noordpool zijn het zeldzame verschijningen.
De narwal wordt nauwelijks zuidelijker dan de 70e graad noorderbreedte gevonden. In 1912 werd er één in het Nederlands deel van de Noordzee gevangen. In 2016 werd in België het kadaver van een jonge mannelijke narwal aangetroffen op de Schelde aan de sluis van Wintam nabij Bornem, wat meteen ook de meest zuidelijke waarneming van een narwal in Europa betrof.
Voortplanting.
Narwals paren tussen maart en mei. Na 15 maanden worden de kalfjes in juli en augustus geboren. Een enkele keer wordt een tweeling geboren, maar meestal krijgt de moeder slechts één kalf. Een narwal drinkt één à twee jaar lang moedermelk.
Gedrag en vijanden.
Narwals voeden zich met vis, garnalen en inktvissen. Het zijn langzame zwemmers, ze verstoppen zich onder het zee-ijs voor hun natuurlijke vijanden waaronder de ijsbeer, de orka en de walrus. Sommige Inuit jagen op narwals. In Groenland worden daarvoor nog de traditionele methoden gebruikt maar snelle boten en geweren doen steeds meer hun intrede in Noord-Canada. Vroeger werd aan de slagtand bijzondere geneeskracht toegedicht, met name de kracht om gif te neutraliseren.
Synoniemen.
Nederlandse synoniemen voor de narwal zijn "zee-eenhoorn", "eenhoornvis" en "neushoornvis". De naam 'narwal' is echter veel gebruikelijker en wordt in veruit de meeste publicaties verkozen.
Synoniemen van de wetenschappelijke naam zijn: "Narwalus microcephalus" , ; "Narwalus vulgaris" , ; en "Ceratodon monodon" , .

</doc>
<doc id="20235" url="https://nl.wikipedia.org/wiki?curid=20235" title="Blauwe vinvis">
Blauwe vinvis

De blauwe vinvis ("Balaenoptera musculus") is een baleinwalvis uit de familie van de vinvissen (Balaenopteridae). De blauwe vinvis is het grootste dier dat op aarde leeft en wordt gemiddeld ongeveer 26 tot 30 meter lang en kan 150 tot 170 ton zwaar worden.
De blauwe vinvis komt voor in alle wereldzeeën. Het is een soort die leeft op open zee. De meeste exemplaren leggen trektochten af van duizenden kilometers, van de voedselgebieden rond de polen naar de voortplantingsgebieden rond de evenaar. Het gedrag van de blauwe vinvis is nog deels onbekend, omdat het dier lastig te bestuderen is.
De blauwe vinvis is net als alle walvissen een predator. Ondanks het reusachtige lichaam leeft de vinvis vrijwel uitsluitend van kleine kreeftachtigen die nog geen tien centimeter lang worden.
De volwassen exemplaren zijn zo groot dat ze geen natuurlijke vijanden hebben. De mens heeft de vinvis sinds het einde van de negentiende eeuw echter op grote schaal bejaagd om het vlees en het vet. In 1966 werd de jacht op de blauwe vinvis verboden. Er was toen minder dan 1 procent van de oorspronkelijke populatie over. Volgens schattingen gepubliceerd door de IUCN bedraagt de wereldwijde populatiegrootte minder dan 25.000 exemplaren, maar neemt het aantal dieren wel toe.
Naamgeving.
Het eerste deel van de Nederlandstalige naam blauwe vinvis slaat op de overwegend blauwgrijze lichaamskleur; alleen de buikzijde is lichter tot wit. De naam 'vinvis' slaat op de vin op de achterzijde van de rug. Ook andere walvissen met een duidelijke vin, zoals de dwergvinvis, worden zo genoemd.
In andere talen wordt een vergelijkbare naam gebruikt, zoals in het Engelse "blue whale". Die naam zou zijn afgeleid van het Noorse "blåhval", wat ook blauwe walvis betekent. In het Engels wordt ook de naam "sulphur bottom" gebruikt, dat 'zwavelbuik' betekent. Deze naam slaat op de buik, die weliswaar witachtig is maar bij veel exemplaren geel gekleurd wordt door aangroei van diatomeeën (kiezelwieren).
De wetenschappelijke naam van de blauwe vinvis werd als "Balaena musculus" in 1758 gepubliceerd door Carl Linnaeus. Door Bernard Germain de Lacépède werd de soort in 1804 als "Balaenoptera jubartes" in het geslacht "Balaenoptera" geplaatst. In oude literatuur kan men ook de combinatie van de naam met "Sibbaldius" nog wel tegenkomen, en als de soort als enige in een apart geslacht wordt geplaatst, is "Sibbald(i)us musculus" de correcte naam. Er zijn echter vrijwel geen moderne auteurs die dit doen. De soortnaam "musculus" werd door Linnaeus met een hoofdletter geschreven, en is een zelfstandig naamwoord, dat dus niet verbogen wordt. De klassieke betekenis van dit Latijnse woord is "kleine muis"; de postklassieke betekenis is "spier".
Verspreiding en habitat.
De blauwe vinvis leeft in alle wereldzeeën met uitzondering van de Noordelijke IJszee. De dieren leven op volle zee (pelagisch), maar blijven aan de oppervlakte, omdat hun voedsel zich daar ook bevindt. 's Zomers bevinden ze zich aan de rand van het pakijs, 's winters meer in subtropische wateren. De gebieden waar ze zich bevinden zijn onder andere de Indische Oceaan en de open wateren van de Grote Oceaan. In de winter zijn ze ook te vinden in de Golf van Californië en in de wateren rond Sri Lanka.
In sommige kleinere zeeën komt de soort niet voor, zoals de Middellandse Zee, de Beringzee en in Zee van Ochotsk.
In sommige delen van het oorspronkelijke verspreidingsgebied komt de blauwe vinvis tegenwoordig niet meer voor door de intensieve walvisjacht van vroeger. Een voorbeeld is het water tussen zuidelijk Japan en het Koreaans Schiereiland, waar de blauwe vinvis al lange tijd niet meer is gezien.
De meeste dieren trekken van hun zomerse voedselplaatsen rond de polen naar de evenaar gedurende de winter. Niet alle exemplaren vertonen echter trekgedrag. Er worden afhankelijk van de bron drie of vier ondersoorten erkend, die zowel verschillen in het verspreidingsgebied als in uiterlijke kenmerken. Zie ook onder het kopje ondersoorten.
In de Noordzee komen normaal gesproken geen blauwe vinvissen voor, maar heel af en toe wordt een verdwaald exemplaar aangetroffen of strandt er een op de kust. In Nederland zijn sinds de zestiende eeuw twee gevallen van aangespoelde exemplaren bekend. Op 1 maart 1594 spoelde een exemplaar aan op het strand van Cadzand en een 24 meter lang exemplaar spoelde op 21 oktober 1840 aan op het eiland Rozenburg. Andere walvissen spoelen vaker aan, zoals de dwergvinvis (34 exemplaren sinds 1860) en de gewone vinvis (37 sinds 1306).
Uiterlijke kenmerken.
De blauwe vinvis kan een totale lichaamslengte bereiken van meer dan 30 meter en dergelijke exemplaren hebben een gewicht van rond de 170 ton. Dit maakt hen de grootste dieren die, voor zover bekend, ooit op aarde geleefd hebben.
Kop.
De lengte van de kop bedraagt minder dan een kwart van de totale lichaamslengte. De ogen zijn klein en de blauwe vinvis heeft een slecht zicht. Ook het reukvermogen is waarschijnlijk slecht ontwikkeld. Van alle vinvissen heeft de blauwe vinvis de breedste bovenkaken. De snuitpunt van de blauwe vinvis is zeer stomp in vergelijking met die van andere vinvissen. Boven op de kop zijn de aangepaste neusgaten gelegen, deze worden de spuitgaten genoemd. Aan de voorzijde van het spuitgat is een duidelijke opstaande kiel aanwezig die loopt van het spuitgat tot de voorzijde van de snuit. Deze opstaande rand dient als spatscherm om te voorkomen dat zeewater in de neusgaten terechtkomt als de vinvis ademhaalt. De spuitgaten dienen om lucht in- en uit de longen te brengen, dit gaat erg snel en gaat gepaard met veel kracht. Bij het uitademen ontstaat een waterzuil die bijna tien meter hoog kan worden, dit is veel hoger dan de adem'fonteinen' van andere walvissen.
Aan de onderzijde van de keel zijn duidelijke groeven aanwezig die dienen om de flexibiliteit van de huid sterk te verhogen. Deze plooistructuren worden de keelgroeven genoemd, de groeven lopen van de kin tot net voor de navel. De blauwe vinvis heeft ongeveer 50 tot 90 van dergelijke groeven, andere soorten walvissen hebben aanzienlijk minder groeven. De grijze walvis ("Eschrichtius robustus") heeft er twee of vier en de bultrug ("Megaptera novaeangliae") heeft er gemiddeld 22. Door het grote aantal groeven is de blauwe vinvis in staat om zijn mondinhoud zeer sterk te vergroten. Een blauwe vinvis die zijn bek openspert ziet er van bovenaf uit als een gigantisch kikkervisje.
In de mondholte zijn aan weerszijden van de kop rijen bruin tot zwart gekleurde platen gelegen die de baleinen worden genoemd. Baleinen zijn langwerpige platte structuren die bestaan uit chitine en niet voornamelijk uit calcium, zoals de tanden van veel andere walvisachtigen. Aan de randen van de baleinen zijn vele fijne haartjes aanwezig. Het geheel dient als een biologisch filter. De blauwe vinvis heeft ongeveer 260 tot 400 baleinen aan iedere zijde van de mond. Tijdens het eten wordt een grote hoeveelheid water in de mondholte gebracht die vervolgens langs de baleinen weer naar buiten wordt geperst. Kleine waterdiertjes blijven in de baleinen hangen en worden vervolgens doorgeslikt.
Lichaam.
De mannetjes worden gemiddeld 25 meter lang. De vrouwtjes worden groter, gemiddeld 27 meter. Het allerlangste exemplaar dat ooit is gemeten mat 33,85 meter en werd gevangen bij de kust van Grytviken op het eiland Zuid-Georgia.
Het gemiddelde lichaamsgewicht is 100 tot 120 ton. Het zwaarste exemplaar waarbij het gewicht daadwerkelijk is vastgesteld had een gewicht van 190 ton. Om een idee van de grootte te hebben: de vinvis kan bijna net zo zwaar worden als een Boeing 747, de tong alleen al is net zo groot als een olifant en weegt ongeveer 2 ton. Het hart kan tot 900 kilo zwaar zijn en heeft een omvang die vergelijkbaar is met een kleine auto; de aorta is voor mensen breed genoeg om in te zwemmen. De blauwe vinvis kan overleven met een extreem lage hartslag van 2 slagen per minuut.
De lichaamskleur is voornamelijk grijsblauw; doorgaans een wat donkerder gekleurd bovenlichaam en een lichter gekleurd onderlichaam. Aan de bovenzijde van het lijf zijn vaak kleine lichte vlekjes aanwezig, vooral aan de voorzijde van het lichaam. Doordat het patroon van de vlekjes bij ieder dier uniek is, zoals een vingerafdrukken bij mensen, kunnen de verschillende exemplaren uit elkaar gehouden worden. De buikzijde kan begroeid zijn met kleine diertjes en heeft hierdoor een afwijkende gele kleur.De huid is relatief glad, bij de blauwe vinvis worden relatief weinig huidparasieten gevonden.
Het gewicht van een blauwe vinvis kan sterk wisselen met het seizoen. In de warme tijd eten ze zich helemaal vol in de koude wateren bij de polen. Vier maanden lang slokken ze enorme hoeveelheden kleine kreeftjes op: soms wel 4000 kilogram per dag. Zo bouwen ze een flinke speklaag op waar ze de rest van het jaar op kunnen teren. Aan het einde van de zomer trekken ze naar warmere wateren, waar de vrouwtjes hun kalveren krijgen. Ze eten dan helemaal niets meer, maar voeden wel hun kalf. In de zeven maanden durende zoogperiode kan een vrouwtje maar liefst een kwart van haar lichaamsgewicht (ongeveer 25 ton) verliezen. Haar kalf weegt bij geboorte zo'n 2 ton. Een dier van een dergelijke grootte kan uitsluitend in water leven, tenzij het beschikt over zeer grote en sterke botten. De blauwe vinvis heeft echter relatief dunne botten, zodat het lichaam op het land onder het eigen gewicht zou bezwijken en het dier uiteindelijk zou stikken.
Net als bij alle walvissen zijn de poten omgevormd tot vinnen en is de staart veranderd in een dubbele vin. Ten slotte heeft de blauwe vinvis ook nog een dorsale vin, die de rugvin wordt genoemd. Deze vin is betrekkelijk kort in vergelijking met andere vinvissen en bereikt een lengte van ongeveer 35 centimeter.
Levenswijze.
De blauwe vinvis kan net als andere walvissen geluiden maken die dienen om te communiceren. De vinvis kan grote afstanden afleggen van voedsel- naar paargebied. Op het menu staan kleine kreeftachtigen. De blauwe vinvis krijgt meestal één kalf per keer en plant zich niet ieder jaar voort.
Zwemgedrag.
Ondanks de reusachtige afmetingen heeft de blauwe vinvis een elegant voorkomen. De normale kruissnelheid ligt rond de 22 kilometer per uur, maar op topsnelheid kan ongeveer 40 tot 50 kilometer per uur worden bereikt. De diepte waarop de blauwe vinvis leeft varieert. Bij normaal foerageergedrag blijft hij minder dan 100 meter onder het zeeoppervlak. Van exemplaren die geharpoeneerd waren is bekend dat ze tot 500 meter diep kunnen duiken om te ontkomen. De blauwe vinvis duikt meestal 10 minuten onder water bij het jagen op krill, maar duiken van 20 minuten zijn niet zeldzaam. De maximale geregistreerde duiktijd is 36 minuten. Tussen het duiken door wordt acht tot vijftien keer geademd.
De blauwe vinvis kent een foerageerperiode waarin gegeten wordt en een voortplantingsperiode waarin de paring plaatsvindt. In de zomermaanden zwemmen de dieren rond de Noord- en Zuidpool waar ze zich te goed doen aan enorme hoeveelheden kleine kreeftachtigen die krill worden genoemd. In de winter vriezen delen van de zee dicht en trekken de dieren naar de evenaar. Ze komen in tropische wateren terecht, maar nemen hier slechts weinig voedsel op. Rond de evenaar vindt in de winter de paring plaats. Het daaropvolgende jaar worden de kalveren geboren.
Gezang.
De blauwe vinvis staat, evenals de bultrug, bekend om zijn gezang. Het gezang is een van de hardste geluiden uit de dierenwereld en kan een sterkte tot 188 decibel bereiken. Ter vergelijking: schreeuwende mensen produceren tot 70 decibel en een vliegtuigmotor produceert tot 120 decibel. Het luidste landdier is de brulaap, die tot ongeveer 100 decibel komt.
De frequentie van het gezang van de blauwe vinvis is tevens het laagst van alle walvissen en kan 14 hertz bereiken, dit is veel lager dan andere walvissen. Een geluid met een dergelijke sterkte en frequentie kan duizenden kilometers ver reiken in het zeewater. De geluiden dienen vermoedelijk om op afstand te communiceren met soortgenoten, want van de vinvis is bekend dat het gehoor zeer goed ontwikkeld is. De lagere frequenties worden waarschijnlijk gebruikt om een ruw driedimensionaal beeld te krijgen van de omgeving. Dit dient om beter te navigeren.
Voedsel.
Het menu van de blauwe vinvis bestaat, net zoals bij andere baleinwalvissen, hoofdzakelijk uit kleine kreeftachtigen ("Crustacea") die krill worden genoemd. De blauwe vinvis voedt zich alleen overdag en duikt af en toe onder om krill te eten. 's Nachts slapen de dieren drijvend aan de oppervlakte.
Krill bestaat uit garnaalachtige diertjes uit de orde Euphausiacea, waarvan er veel verschillende soorten zijn. De meeste walvissen nemen alle soorten krill tot zich die ze tegenkomen, maar de blauwe vinvis heeft een sterke voorkeur voor slechts enkele soorten. De populaties uit de noordelijke wateren eten hoofdzakelijk krill dat tot de soorten "Thysanoessa inermis" en "Meganyctiphanes norvegica" behoort. De vinvis leeft rond Australië vooral van de soorten "Nyctiphanes australis" en "Euphausia recurva". Rond de Galapagoseilanden wordt vooral de krillsoort "Nyctiphanes simplex" buitgemaakt.
Populaties die in de zuidelijke wateren leven eten vrijwel uitsluitend de tot 7 centimeter lange soort "Euphausia superba". Deze soort wordt ook wel Antarctisch krill genoemd en is in grote hoeveelheden aanwezig rond de Zuidpoolwateren. De totale biomassa van deze soort wordt geschat op ongeveer 380 miljoen ton, larven niet meegerekend. Ook veel andere kleine diertjes die tussen het krill leven worden opgeslokt, zoals eenoogkreeftjes (Copepoda), kleine vissen en inktvissen. Dergelijke prooien zijn echter aan te merken als toevallige bijvangst.
Tijdens de maanden dat de walvis zich voedt, eet een volwassen dier dagelijks zo'n 3,5 ton (duizend kilo) krill met uitschieters tot 4,1 ton. Tijdens de wintermaanden, als de blauwe vinvis zich rond de evenaar bevindt, wordt er weinig voedsel opgenomen. Van andere soorten walvissen is bekend dat ze in warme wateren overschakelen op andere prooidieren, zoals vissen en inktvissen. Een voorbeeld van een dergelijke soort is de dwergvinvis. De blauwe vinvis daarentegen stopt met eten buiten de foerageergebieden.
Hun jachtmethode bestaat erin om tot ongeveer 100 meter te duiken en daarna terug naar boven te gaan met opengesperde mond. Met hun baleinen filteren ze de kleine diertjes uit het water. Per duik nemen ze tot 1,2 ton voedsel tot zich.
Vijanden.
Dankzij het grote lichaam heeft de blauwe vinvis geen echte natuurlijke vijanden. Soms wordt een vinvis door een groep orka's aangevallen, maar de vinvis weet vaak te ontkomen. Met name de jonge dieren of kalveren zijn kwetsbaar voor aanvallen van grotere zeedieren zoals orka's en grotere soorten haaien.
Op het enorme lichaam groeien verschillende organismen, van eencellige algen en diatomeeën tot kreeftachtigen als zeepokken en walvisluizen. Sommige van deze dieren gebruiken de huid slechts als habitat en richten geen schade aan. Andere soorten, zoals de walvisluizen, eten van de huid en zijn aan te merken als parasitair. De vinvis is niet in staat dergelijke ectoparasieten te verwijderen, omdat het dier geen poten meer heeft.
Andere soorten walvissen, zoals de noordkaper, hebben eeltplekken op hun huid, die tot grote bulten kunnen uitgroeien. De walvisluizen graven zich hierin en kunnen zo grote kolonies vormen waarbij de walvis deels bedekt is door de luizen. De blauwe vinvis echter vormt geen eeltplekken en de huid bevat weinig luizen. Van de zeventien soorten uit het geslacht "Cyamus" is er maar één die weleens op de blauwe vinvis wordt gevonden. Dit is de soort "Cyamus balaenopterae".
Daarnaast zetten zich soms zeepokken vast op de huid. Deze kleine kreeftachtigen worden wel rankpootkreeften genoemd en maken een kalkskelet op de huid van waaruit ze voedseldeeltjes uit het water filteren. Deze zeepokken zijn niet aan te merken als vijand of parasiet, omdat ze de huid niet aantasten. Zeepokken zijn vooral te vinden op de rugvin, de borstvinnen en de achterrand van de staartvinnen.
Voortplanting en ontwikkeling.
De voortplanting vindt plaats tijdens de winter, als de dieren zich naar de warmere wateren rond de evenaar hebben begeven. Als meerdere mannetjes met één vrouwtje willen paren, gaan ze er allemaal omheen zwemmen en proberen met haar te paren. Een wonderlijk feit hierbij is dat niet het eerste, maar het laatste mannetje nakomelingen verwekt. Het sperma van het laatste mannetje spoelt het sperma van het voorgaande mannetje weg. Over de verdere paringsgewoonten van de blauwe vinvis is niet veel bekend.
De penis van het mannetje is de grootste van alle levende organismen. De lengte kan oplopen tot ruim 2,5 meter.
De vrouwtjes kennen een draagtijd van ongeveer elf maanden tot een jaar. De jongen worden kalf genoemd en ze worden het daaropvolgende jaar geboren. De kalveren komen altijd in de tropische zeeën rond de evenaar ter wereld. In vergelijking met andere dieren is de zoogtijd van de blauwe vinvis heel kort als men rekening houdt met het enorme lichaamsgewicht. Een vrouwtje kan niet ieder jaar een kalf voortbrengen, omdat ze bijna een jaar zwanger is. Om de twee tot drie jaar wordt er een kalf geboren. Tweelingen komen voor, maar meestal wordt er slechts één kalf per keer geboren.
Het kalf is bij de geboorte 7 tot 8 meter lang en 2,5 ton zwaar. Het kalf wordt 6 tot 8 maanden gezoogd door de moeder. Het kalf neemt dagelijks tot 370 liter moedermelk tot zich en groeit met ongeveer 3 centimeter per dag. Het lichaamsgewicht van een kalf dat gezoogd wordt kan met 90 kilo per dag toenemen. Als het kalf gespeend wordt, is het ongeveer 16 meter lang. Alleen het vrouwtje blijft bij het kalf en vertoont broedzorg. Ze voedt en beschermt het kalf, het mannetje houdt zich hierbij afzijdig.
Een vrouwtje is volwassen als ze ongeveer 21 tot 23 meter lang is, de leeftijd is dan meestal rond de vijf jaar. Mannetjes doen er iets minder lang over en zijn 20 tot 21 meter lang als ze geslachtsrijp worden en zich kunnen voortplanten. Volwassen dieren leven alleen of in groepjes van twee of drie dieren. Soms worden groepen aangetroffen tot 60 exemplaren, maar meestal worden paartjes waargenomen.
De levensverwachting van de blauwe vinvis wordt geschat op ongeveer 80 tot 90 jaar met uitschieters tot 110 jaar. De leeftijd wordt bepaald door naar de kleur van de ogen te kijken, die verandert naarmate de dieren ouder worden. Ook het aantal littekens in de eileiders van vrouwtjes en het aantal randen van de baleinplaten zijn een indicatie voor de leeftijd van het dier, net als de jaarringen van bomen.
Relatie met de mens.
De blauwe vinvis wordt sinds lange tijd bejaagd vanwege het vet en het vlees. Van het vet werd vroeger lampenolie gemaakt en uit een enkele blauwe vinvis konden 70 tot 80 vaten olie worden gewonnen. Toen de gaslamp zijn intrede deed, was het echter snel gedaan met de vraag naar de relatief dure walvisolie. Ook de botten en de baleinen werden verwerkt, van balein werden onder andere kammen gemaakt. Balein is opgebouwd uit keratine en is te beschouwen als een natuurlijke voorloper van de moderne plastics.
Gebieden waar de walvis regelmatig wordt gezien hebben vaak een belangrijke toeristische status. De blauwe vinvis is niet in een dierentuin te houden en kan alleen in het wild worden gezien. Dergelijke streken hebben vaak een toeristische insteek, specifiek gericht op de aanwezigheid en het bezichtigen van walvissen zoals de blauwe vinvis.
Bedreiging.
De blauwe vinvis werd vroeger op dusdanig grote schaal het slachtoffer van walvisvaarders dat de soort bijna is uitgestorven.
De blauwe vinvis was, ondanks het grote lichaam, eerst niet erg populair in de walvisvaart. De vinvis is relatief snel, kan diep duiken en komt alleen op open zee voor. De eerste walvisvaarders jaagden met kleine bootjes en handgeworpen harpoenen, de blauwe vinvis was veel te groot om op te jagen. Andere walvissen zoals de Groenlandse walvis waren dus makkelijker te vangen. Toen in de tweede helft van de negentiende eeuw moderne technieken hun intrede deden veranderde dit. Met de granaatharpoen werd het mogelijk ook grotere walvissen te 'oogsten' en de blauwe vinvis werd vanaf dat moment sterk bejaagd.
Tijdens de tweede helft van de twintigste eeuw, halverwege de jaren zestig, werd de blauwe vinvis bijna tot uitsterven gebracht door de intensieve walvisjacht. In de twintigste eeuw alleen al zouden ongeveer 350.000 blauwe vinvissen zijn gedood. Beschermende maatregelen in de tweede helft van die eeuw lijken het voortbestaan van de soort te hebben gered. Het huidige aantal exemplaren in het noorden van het verspreidingsgebied wordt geschat op 2000 tot 6000 wereldwijd. In het zuidelijke deel wordt het aantal geschat op 400 tot 1400 individuen. Alle nog levende exemplaren lijken te zijn ontstaan uit een 'genenpoel' van minder dan tien vrouwtjes.
Naast de walvisvaart zijn er ook andere bedreigingen zoals botsingen met grote zeeschepen en vervuiling. De vervuiling van de oceanen, het leefgebied van de blauwe vinvis, is drieledig; het leefgebied kan chemisch vervuild worden, maar ook achtergebleven vissersnetten kunnen een gevaar vormen doordat de vinvis erin verstrikt kan raken. Ten slotte kan ook geluid het gedrag van de vinvis verstoren, zoals de sonar van schepen. Nog een mogelijk door de mens geschapen gevaar is het smelten van het antarctische ijs. Dit kan van invloed zijn op het voedsel van de zuidelijke populaties, dat bestaat uit een enkele soort krill; "Euphausia superba". De precieze gevolgen zijn echter nog niet goed te overzien.
De relatief kleine populaties en de geïsoleerde locaties van sommige populaties hebben waarschijnlijk ook een negatieve invloed. De kans op inteelt is hierdoor groter en wellicht kunnen de dieren elkaar moeilijker vinden om zich voort te planten.
Bescherming.
Vooraleer het walvisvaren doorbrak, leefden er veel grotere populaties blauwe vinvissen in de oceanen. Alleen al in de Antarctische wateren zouden er toen zo'n 239.000 geleefd hebben. In 1966 werd de jacht op de blauwe vinvis verboden, toen was er van de oorspronkelijke populaties ongeveer 2 tot 11 procent over. Er werd soms nog wel illegaal op gejaagd zoals door de Russen tot 1972 en voor de kust van Spanje tot 1978. Het totale aantal exemplaren wereldwijd werd in 2018 door de natuurbeschermingsorganisatie IUCN geschat op 5.000 tot 15.000 exemplaren. Sinds 1978 zijn er geen gevallen meer gerapporteerd van bewust gevangen blauwe vinvissen.
Niet alleen het doden van de vinvis, maar ook het verhandelen van delen van het dier is verboden. De vinvis is opgenomen op de bijlage II-lijst van de IUCN en op de bijlage I-lijst van de organisatie CMS.
De blauwe vinvis wordt beschouwd als een bedreigde diersoort (Endangered of EN) volgens de IUCN. Wel gaat het aantal exemplaren langzaam omhoog. Volgens schattingen zal het aantal exemplaren in de Antarctische wateren ieder jaar met 7,3 procent toenemen.
Om de vinvis te beschermen, zijn er naast een wereldwijd vangstverbod, nog een aantal andere maatregelen genomen. Een aantal delen van de oceanen is als walvisreservaat aangewezen, daarnaast worden blauwe vinvissen strikt gemonitord bijvoorbeeld door ze van zenders te voorzien. Dergelijke programma's worden gecoördineerd door de Internationale Walvisvaartcommissie.
Evolutie en taxonomie.
Alle walvissen behoren tot de zoogdieren en meer specifiek tot de orde walvisachtigen (Cetacea). De walvisachtigen worden op hun beurt verdeeld in twee groepen. De meeste soorten hebben duidelijke tanden en behoren tot de tandwalvissen, bijvoorbeeld bruinvissen, dolfijnen, grienden, narwals, orka's en potvissen.De andere groep zijn de baleinwalvissen of Mysticeti, een verouderde naam die in veel literatuur nog wel wordt gebruikt is of Mystacoceti. De baleinwalvissen hebben verticaal geplaatste platen aan hun verhemelte die voorzien zijn van fijne haartjes. Deze zogenaamde baleinen dienen om voedseldeeltjes uit het water te filteren. Er zijn zestien soorten baleinwalvissen, tegenover ruim 70 soorten tandwalvissen. De baleinwalvissen bereiken gemiddeld een veel grotere lichaamslengte vergeleken met de tandwalvissen.
De blauwe vinvis wordt tot de familie van de vinvissen (Balaenopteridae) gerekend, dit zijn walvissen met een duidelijke rugvin. Tot deze familie behoren ook andere soorten zoals de bultrug ("Megaptera novaeangliae"), de gewone vinvis ("Balaenoptera physalus"), de brydevinvis ("Balaenoptera brydei"), de Noordse vinvis ("Balaenoptera borealis") en de dwergvinvis ("Balaenoptera acutorostrata"). Men vermoedt dat deze familie zich heeft afgesplitst van andere families uit de onderorde der baleinwalvissen (Mysticeti) tijdens het tijdperk Oligoceen (33,9 - 23,03 miljoen jaar geleden). Hoe de leden van al deze families afzonderlijk zich van elkaar hebben afgesplitst, is niet duidelijk. Uit het schema rechts blijkt dat de blauwe vinvis sterker verwant is met de grijze walvis en de bultrug, dan met alle andere soorten uit het geslacht "Balaenoptera" en het minst verwant is aan de dwergvinvis en de Antarctische dwergvinvis.
De blauwe vinvis is een van de acht soorten uit het geslacht "Balaenoptera". Sommige bronnen reken deze soort tot het geslacht "Sibbaldus", maar dit wordt gezien als verouderd. Analyse van hun DNA heeft uitgewezen dat de blauwe vinvis fylogenetisch meer verwant is aan de Noordse vinvis ("Balaenoptera borealis") en de Brydevinvis ("Balaenoptera brydei") dan aan andere soorten uit dit geslacht. Tevens is de blauwe vinvis meer verwant aan de bultrug ("Megaptera novaeangliae") en de grijze walvis ("Eschrichtius robustus") dan aan de dwergvinvis ("Balaenoptera acutorostrata") en de Antarctische dwergvinvis ("Balaenoptera bonaerensis"). Deze inzichten zouden er - na verdere research - kunnen toe leiden dat men de vinvissen zal moeten herclassificeren.
Taxonomie en indeling.
Er zijn gevallen bekend van kruisingen of hybriden tussen de blauwe vinvis en de gewone vinvis. De biologen Uljiu Arnason en Anette Gullberg stellen dat de genetische verwantschap tussen deze twee soorten vergelijkbaar is met die tussen de mens en de gorilla. Onderzoekers menen dat ze nabij Fiji ook een kruising tussen een blauwe vinvis en een bultrug gefotografeerd hebben.
De eerste gepubliceerde beschrijvingen van de blauwe vinvis zijn afkomstig van de Schotse arts en antiquair Robert Sibbald (1641-1722). Deze eerste beschrijvingen staan in zijn "Phalainologia Nova" uit 1694. In september 1692 zou Sibbald een gestrande blauwe vinvis gevonden hebben in het Schotse estuarium Firth of Forth, ten noorden van Edinburgh.
Ondersoorten.
De blauwe vinvis is een soort die wereldwijd voorkomt, er worden vier verschillende ondersoorten erkend die verschillen in uiterlijke kenmerken en verspreidingsgebied.
De nominale ondersoort is "Balaenoptera musculus musculus", vanwege de 'dubbele naam'. Deze ondersoort werd het eerst beschreven, namelijk in 1758 door Carl Linnaeus. Vaak is de nominale ondersoort het bekendst en het meest voorkomend, maar bij de blauwe vinvis is de ondersoort "Balaenoptera musculus intermedia" juist het bekendst. Deze ondersoort heeft het grootste verspreidingsgebied en wordt groter dan de andere ondersoorten. In veel talen wordt deze ondersoort wel met 'echte' blauwe vinvis aangeduid.De ondersoort "Balaenoptera musculus indica" wordt niet door iedereen erkend. Deze soort zou niet eenduidig te onderscheiden zijn van de andere ondersoorten en is waarschijnlijk dezelfde ondersoort als "Balaenoptera musculus brevicauda". Deze laatste ondersoort blijft het kleinst, en wordt in andere talen wel dwerg blauwe vinvis (en: "pygmy blue whale") genoemd. Deze ondersoort blijft overigens niet veel kleiner dan de andere ondersoorten en wordt gemiddeld 24 meter lang. "Balaenoptera musculus brevicauda" heeft een verhoudingsgewijs grotere kop en een kortere staart. De wetenschappelijke soortnaam is hiervan afgeleid want "brevi-cauda" betekent letterlijk 'korte staart'.
Onderstaand een tabel van de verschillende ondersoorten met de auteur, het verspreidingsgebied en de belangrijkste uiterlijke kenmerken.
Trivia.
De zoöloog dr. A.B. van Deinse, docent natuurlijke historie op het Rotterdamse Erasmiaans Gymnasium, had zich een schooltas laten maken van de huid van de penis van een blauwe vinvis. De schooltas bevindt zich nu in het Natuurhistorisch Museum Rotterdam, in Het Kabinet van Van Deinse.

</doc>
<doc id="20240" url="https://nl.wikipedia.org/wiki?curid=20240" title="Twintigste eeuw">
Twintigste eeuw



</doc>
<doc id="20241" url="https://nl.wikipedia.org/wiki?curid=20241" title="Filippo Brunelleschi">
Filippo Brunelleschi

Filippo Brunelleschi (Florence, 1377 – aldaar, 15 april 1446) was een architect, ingenieur, goudsmid en beeldhouwer uit de Italiaanse renaissance. Hij is vooral bekend door zijn herontdekking van het perspectief en het bouwen van de koepel van de Santa Maria del Fiore.
Jeugd.
Filippo Brunelleschi (in zijn tijd bij iedereen bekend als "Pippo") werd geboren in 1377 in Florence als zoon van een welvarende notaris, Ser Brunellesco di Lippo Lappi. Zijn vader wilde eigenlijk dat Brunelleschi in zijn voetstappen zou treden, maar aangezien hij meer interesse had voor het oplossen van mechanische problemen werd hij op zijn vijftien jaar de leerling van Benincasa Lotti, een goudsmid en vriend van de familie. Brunelleschi blonk uit in dit beroep en leerde al snel moeilijke technieken zoals het plaatsen van edelstenen en het graveren van zilver. Rond deze tijd creëerde hij ook een aantal klokken en mogelijk zelfs een van de eerste wekkers, een gevolg van het bestuderen van de wetten van de beweging. In 1398, toen hij 21 was, deed hij zijn meesterproef als goudsmid.
Deuren van het baptisterium.
In 1401 schreef de gilde der lakenhandelaren (toen de machtigste gilde in Florence) een wedstrijd uit voor het maken van een nieuwe bronzen deur voor het baptisterium van San Giovanni. Elke deelnemer kreeg vier bronzen bladen met een totaal gewicht van 34 kg en moest een testpaneel van 43 bij 33 cm maken. Het onderwerp dat voor deze panelen gekozen werd was het offer van Isaak. Hiervoor kregen ze een jaar de tijd, waarna hun werken werden beoordeeld door een jury van 34 kunstenaars.
Brunelleschi was uit Florence vertrokken vanwege de daar heersende pest en bevond zich dus in 1401 in Pistoia, waar hij had meegewerkt aan het altaar van de dom. Toen hij echter hoorde van deze wedstrijd keerde hij onmiddellijk terug. Zeven halvefinalisten werden gekozen voor de prijs. Van hen bleven alleen Brunelleschi en Lorenzo Ghiberti, een toen redelijk onbekende goudsmid, over.
De wedstrijd werd uiteindelijk gewonnen door Ghiberti, hoe is echter niet helemaal zeker. Volgens Manetti, Brunelleschi's eerste biograaf, kon de jury niet kiezen tussen de twee finalisten en besliste dat zij moesten samenwerken aan de deur. Brunelleschi weigerde dit echter en wilde dat hij alleen als winnaar werd uitgeroepen. Toen dit niet gebeurde liet hij het project in de handen van zijn rivaal. Ghiberti daarentegen beweert in zijn autobiografie dat de jury hem de prijs gaf "zonder een enkele tegenstem".
Tijd in Rome.
Kort na de wedstrijd vertrok Brunelleschi samen met Donatello naar Rome, toen met een bevolking van iets meer dan 20.000 inwoners een redelijk kleine stad, zeker kleiner dan Florence. De twee begonnen de oude Romeinse ruïnes te onderzoeken. Ze huurden dragers in om het puin weg te ruimen en werden plaatselijk bekend als de "schattenjagers" omdat men dacht dat ze op zoek waren naar gouden munten en andere schatten.
Wat Brunelleschi in werkelijkheid zocht in het puin wist niemand, zelfs Donatello niet: Zijn notities, geschreven op stroken perkament, schreef hij in een soort geheime code, bestaande uit een combinatie van cryptische symbolen en Arabische cijfers. Manetti beweert dat hij de hoogtes en verhoudingen van de oude Romeinse gebouwen mat. Hij vermeldt echter niet hoe hij dat gedaan zou hebben. Ross King speculeert dat hij de oude Romeinse koepels bestudeerde, zoals het Pantheon en een 10,7 meter brede koepel in de Domus Aurea van Nero. Deze laatste koepel was vooral interessant aangezien zij, net als die van de Santa Maria del Fiore, een achthoekige basis had.
Hoelang Brunelleschi in Rome bleef is niet exact bekend. Hij kwam pas permanent terug naar Florence in 1416 of 1417, maar was echter niet dertien jaar aan een stuk in Rome geweest: Hij kwam af en toe terug naar huis voor langere bezoeken.
Brunelleschi en het perspectief.
Als beeldhouwer was Brunelleschi nog enige tijd werkzaam, maar na enkele kleinere architectonische opdrachten zou hij zich vanaf 1418 geheel aan de bouwkunst wijden. In Rome werden klassieke bouwwerken door hem opgemeten en vooral onderzocht op constructieve elementen en ruimtewerking. Door zijn pogingen om zijn gegevens goed op papier te krijgen ontwikkelde hij het lijnperspectief. Het werken met verdwijnpunten waar alle zichtassen samenkomen, werd door hem het eerst toegepast. Het is een goed middel om de driedimensionale ruimte op een vlak oppervlak weer te geven. Hierbij waren alle afstanden meetbaar. Deze wetenschappelijke ontdekking had een enorme uitwerking op de kunsten. Hij was erin geslaagd om de tweedimensionale schilderijen weer te geven in een driedimensionaal vlak, waarmee het mogelijk werd om voorwerpen en personen op een tweedimensionaal vlak af te beelden zoals ze in werkelijkheid in de driedimensionale ruimte zijn opgesteld. Vermoedelijk met behulp van een zogenaamd dradenkruis, een soort vizier, heeft hij zijn onderwerp vanaf een onveranderlijk waarnemingspunt in talloze punten en lijnen op een beeldvlak getekend, dat was bedekt met een regelmatig rasterpatroon. Volgens de optische wetten van de waarneming kwamen alle in de diepte gaande vluchtlijnen samen in een vast verdwijnpunt waarvan de positie in het beeld door het standpunt van de beschouwen vaststond. Zoals de biograaf van Brunelleschi uiteenzette, werd door deze methode 'een goede en systematische verkleining of vergroting verkregen, zoals het op het menselijk oog overkomt, van alle onderwerpen, ver weg of heel dichtbij - gebouwen, vlakten, gebergten of landschappen -en van alle figuren en voorwerpen op welke plaats dan ook, op het formaat dat ze vanwege hun grotere of geringere afstand lijken te hebben'.
Brunelleschi demonstreerde zijn methode van de illusionistisch-ruimtelijke weergave van de werkelijkheid door middel van twee legendarische panelen van het baptisterium en het Palazzo della Signoria in Florence, die helaas niet bewaard zijn gebleven.
Zijn eerste echte renaissancegebouw is het Ospedale degli Innocenti. Het vertoonde al verschillende karakteristieke kenmerken van de nieuwe architectuur. Er zat een bepaalde helderheid in het gebouw, de betekenis van elk onderdeel is duidelijk, waarbij de onderlinge relatie ook duidelijk is. Verder zijn de toepassing van onderdelen ontleend aan de klassieke oudheid, zoals zuilen, lijstwerk, ook kenmerken van de nieuwe architectuur.
De koepel van de Duomo.
Het ei van Columbus zou eigenlijk het ei van Brunelleschi moeten heten omdat hij, volgens Vasari, de eigenlijke bedenker is van de truc om een ei rechtop te plaatsen. Volgens de overlevering heeft Brunelleschi ook de opdracht tot het ontwerpen van de Santa Maria del Fiore aan dit foefje overgehouden.
Brunelleschi was eigenlijk uitgesloten van deelname aan de inschrijving voor de bouw, maar imponeerde de opdrachtgevers door voor te stellen dat 'iemand die een ei rechtop kon zetten op een marmeren plaat de opdracht zou krijgen'. Alle meesters probeerden het, maar het lukte niemand. Toen tikte Brunelleschi minzaam het ei aan de onderkant op de marmeren plaat stuk, en liet het staan. Toen de kunstenaars luid te kennen gaven, dat ze dit net zo goed hadden kunnen doen, antwoordde Brunelleschi lachend, dat ze ook zouden weten hoe ze de koepel moesten bouwen, als ze ook zijn model en ontwerp zouden zien.
Voordat Brunelleschi de opdracht kreeg waren er vele ideeën om de koepel te bouwen. Een van de meest bijzondere was wel om tijdens de bouw de trapgangen vol te storten met zand. Een steiger construeren zou namelijk veel te moeilijk zijn. Na de bouw moest al dit zand weer naar beneden gebracht worden. Om dit zand eruit te krijgen zou men bij het storten van het zand muntstukken tussen het zand gooien, dit om mensen aan te moedigen het zand te verwijderen waarbij ze de muntstukken mochten houden.
Oeuvrelijst.
Hier volgt een overzicht van de werken die aan Brunelleschi worden toegeschreven.

</doc>
<doc id="20243" url="https://nl.wikipedia.org/wiki?curid=20243" title="Kathedraal van Florence">
Kathedraal van Florence

De Cattedrale di Santa Maria del Fiore of kortweg de "Duomo" (dom) is de kathedrale basiliek en het dominerende symbool van de Italiaanse stad Florence. Het is de op drie na grootste kathedraal van Europa. De Santa Maria del Fiore staat midden in het historische centrum van Florence tegenover het Baptisterium. Naast de kerk staat de campanile.
Bouw.
Gedurende de middeleeuwen was Florence een van de belangrijkste steden van het Italiaanse schiereiland geworden. Bij een stad met die positie hoorde een grote kathedraal en eind 13e eeuw besloot het stadsbestuur dan ook dat de oude kathedraal van Santa Reparata moest worden vervangen door een kerkgebouw dat de macht van Florence uitstraalde. De nieuwe kathedraal werd aan Maria gewijd, maar de naam "Santa Maria del Fiore" verwees ook naar destijds gebruikelijke naam van de stad, "Fiorenza". Het ontwerp van de nieuwbouw was afkomstig van Arnolfo di Cambio die een bouwwerk tekende dat de kathedralen van de concurrerende steden Siena en Pisa ruimschoots in grootte zou overtreffen. De bouw van dit ambitieuze project begon in 1296, maar kwam rond 1310 alweer stil te liggen in verband met de dood van Arnolfo di Cambio.
Met de vondst van de relieken van de heilige Zenobius van Florence in 1330 nam het enthousiasme voor de bouw weer toe en in 1334 werd Giotto di Bondone tot bouwmeester van de kathedraal benoemd. Zijn belangrijkste bijdrage is de campanile, nu ook wel de "toren van Giotto" genoemd. Na Giotto's dood in 1337 nam Andrea Pisano diens taken over, maar vanwege de desastreuze pestepidemie van 1348 kwam de bouw opnieuw stil te liggen.
De bouw werd in 1349 hervat en opeenvolgende architecten, onder wie Andrea Orcagna, zorgden ervoor dat het ontwerp meermalen werd aangepast en uitgebreid. De schepen werden uiteindelijk in 1380 voltooid en in 1420 begon Filippo Brunelleschi met de bouw van de koepel. Aan de werkzaamheden kwam in 1472 een einde met de voltooiing van de lantaarn boven op de koepel.
Onderdelen.
Voorgevel.
De naar het ontwerp van Arnolfo di Cambio gebouwde voorgevel werd al in 1588 afgebroken om plaats te maken voor een nieuwe voorgevel in de stijl van de renaissance. Een gebrek aan financiële middelen leidde ertoe dat deze nooit werd gebouwd en dat de kathedraal eeuwenlang een eenvoudige bakstenen westgevel had (vergelijkbaar met de voorgevel van de Sint-Laurensbasiliek).
In 1864 schreef men uiteindelijk een wedstrijd uit voor het ontwerpen van een waardige voorgevel van de kathedraal. Pas in 1871 werd het neogotische ontwerp van Emilio de Fabris gekozen dat tussen 1876 en 1887 werd uitgevoerd. De uitbundigheid van het ontwerp werd fel bekritiseerd omdat zij niet zou passen bij de oudere delen van de kathedraal, het baptisterium en de campanile. In de façade bevinden zich één grote en twee kleinere roosvensters. Ook is er een rij met dertien heiligenbeelden. De drie bronzen portalen zijn gemaakt tussen 1899 en 1903. Boven deze portalen bevinden zich mozaïeken van Niccolò Barabino.
Koepel.
Aan het begin van de 15e eeuw naderde de bouw zijn voltooiing, maar de kathedraal had nog altijd geen koepel. De architecten kwamen er maar niet uit hoe ze de koepel tijdens de bouw moesten ondersteunen en zo ontstond het bizarre idee om het gebouw vol te storten met zand met daarin munten verstopt. De armen zouden dan na de voltooiing van de koepel het zand wel weghalen omdat ze de gevonden munten mochten houden.
Ten einde raad schreef de bouwcommissie van de dom in 1418 een wedstrijd uit voor de bouw van een koepel. De wedstrijd werd na lang wikken en wegen gewonnen door Filippo Brunelleschi die op 16 april 1420 met de uitvoering van zijn gewaagde koepelconstructie kon beginnen. Brunelleschi ontwierp twee koepelschalen met daartussen horizontale en verticale steunbalken die de constructie overeind hielden. Acht van deze steunbalken zijn ook aan de buitenzijde van de koepel te zien en bekleed met marmer. In 1436 was de koepel voltooid en 140 jaar na het begin van de bouwwerkzaamheden kon de Santa Maria del Fiore worden ingewijd door paus Eugenius IV.
Begin 16e eeuw besloot men om de achthoekige tamboer, waarop de koepel rust, te decoreren met een sierlijke arcade. Het ontwerp was afkomstig van Baccio D'Agnolo, die tussen 1508 en 1512 alleen de zuidoostzijde kon voltooien omdat de bouw vervolgens werd stilgelegd na kritiek van niemand minder dan Michelangelo, die de arcade omschreef als "una gabbia pe' i grilli" ("krekelkooi"), zoals gebruikt op het Krekelfeest (). Nadien is de omgang nooit meer afgewerkt.
De koepel heeft een diameter van 45,50 meter en is 91 meter hoog (gemeten vanaf de begane grond welteverstaan). Boven op de koepel staat de in 1472 voltooide lantaarn die wordt bekroond door een koperen bol en een kruis, waarmee de totale hoogte op 114,5 meter komt. Het uitkijkplatform aan de voet van de lantaarn is bereikbaar via een trap, die met zijn 463 treden tussen de beide schalen van de koepel naar boven voert.
Interieur.
De kathedraal heeft de vorm van een Latijns kruis en heeft een lengte van 153 meter. De gotische spitsbogen die het middenschip van de zijbeuken scheiden hebben een hoogte van 23 meter. Door de enorme afmetingen en omdat veel kunstwerken verloren zijn gegaan of zijn verplaatst naar het Museo dell'Opera del Duomo maakt het interieur een sobere indruk. Het opmerkelijkste kunstwerk in de kathedraal is het enorme fresco van het Laatste Oordeel aan de binnenzijde van de koepel. Het is gemaakt door Giorgio Vasari en voltooid door Federico Zuccari in 1579. Andere opvallende delen van het interieur zijn de vierentwintiguursklok van Paolo Uccello uit 1443 boven het hoofdportaal en het fresco "Dante en de goddelijke komedie" van Domenico di Michelino uit 1465.
Campanile.
Naast de dom staat de "campanile". Hij is vervaardigd van 1334 tot 1359 en is 85 meter hoog en daarmee 6 meter lager dan de dom, die 91 meter hoog is. De campanile is te beklimmen via een 414 treden tellende trap. De bekleding van de toren bestaat uit diverse soorten marmer. Daardoor was het mogelijk om de diverse kleurnuances te verkrijgen. De campanile werd ontworpen door Giotto di Bondone. Andrea Pisano en Francesco Talenti zetten het ontwerp voort in enigszins gewijzigde vorm, aangezien zij een plat dak bouwden in plaats van de torenspits die Giotto had getekend en waarmee de campanile 122 meter hoog zou zijn geweest.
Baptisterium.
Het Baptisterium San Giovanni (Italiaans: "Battistero San Giovanni") is de vrijstaande doopkapel tegenover de Santa Maria del Fiore. Het behoort tot de bekendste baptisteria. Vooral de bronzen deuren hebben een grote waarde.
Museo dell'Opera del Duomo.
Tegenover de achterkant van de kerk ligt het Museo dell'Opera del Duomo. Het beschikt over diverse kunstschatten uit de kerk en de doopkapel zoals de originele deuren van de doopkapel, een Piëta gemaakt door Michelangelo en enkele prominente werken van Donatello.

</doc>
<doc id="20248" url="https://nl.wikipedia.org/wiki?curid=20248" title="Valkachtigen">
Valkachtigen

De familie valkachtigen (Falconidae) wordt traditioneel beschouwd als een van de families in de orde roofvogels. Sinds 2008 vormen ze de enige familie in een eigen orde, de Falconiformes.
In een uitgebreid DNA-onderzoek naar de taxonomie van de vogels uit 2008 komen de valken als een aparte groep uit de bus. Het is een groep die dichter bij de papegaaiachtigen en de zangvogels staat dan de rest van de roofvogels. Daardoor moeten de Falconiformes en Accipitriformes als twee aparte ordes worden beschouwd.
Wereldwijd komen er 65 soortenvalken voor, die zich alle kenmerken door lange spitse vleugels, een naakt loopbeen en naakte tenen. De rest van de poten is met losse veren bedekt (de broek genaamd). In Nederland is de torenvalk de meest voorkomende valkensoort. Valken werden veelal voor de jacht gebruikt, de valkerij, nu nog als hobby gehouden en afgericht door een "valkenier".
In Nederland en België komen de torenvalk, de boomvalk, het smelleken en de slechtvalk voor. Tijdens de trektijd wordt in Nederland ook wel de roodpootvalk ("Falco vespertinus") gezien. Als voedsel eten ze andere vogels en kleine zoogdieren.
Lijst van geslachten.
Op alfabetische volgorde:

</doc>
<doc id="20250" url="https://nl.wikipedia.org/wiki?curid=20250" title="Houthem (Nederland)">
Houthem (Nederland)

Houthem is een kerkdorp in het zuiden van de Nederlandse provincie Limburg, in de gemeente Valkenburg aan de Geul en bevindt zich op circa 6 kilometer ten noordoosten van Maastricht. Het dorp, dat gevormd wordt door de kernen Houthem, Sint Gerlach, Vroenhof en Strabeek, telt ongeveer 1600 inwoners en ligt aan de weg van Valkenburg naar Meerssen.
Nabijgelegen kernen zijn: Berg, Valkenburg en Meerssen.
Geschiedenis.
Op het plateau aan de noordzijde van het Geuldal en Houthem zijn de overblijfselen gevonden van de Romeinse villa Houthem-Rondenbos.
Houthem werd voor het eerst schriftelijk vermeld in een oorkonde uit 1096, maar bestond vermoedelijk al eerder. In de twaalfde eeuw leefde hier de kluizenaar Gerlachus, die rond 1164 overleed. Al gauw ontstond er een verering rond zijn graf, waarna nog diezelfde eeuw een klooster van de Norbertijnen in Houthem werd gesticht. Dit klooster werd aanvankelijk door zowel mannen als vrouwen bewoond, maar ontwikkelde zich uiteindelijk tot een adellijk vrouwenstift. In de achttiende eeuw werden het klooster en de kerk ingrijpend verbouwd. De kerk is een voorbeeld van laat-barok met zowel beschilderde gewelven als wanden. De maker van deze fresco's, die het leven van Gerlachus uitbeelden, was de Zuid-Duitse schilder Johann Adam Schöpf. De Norbertinessen bleven het klooster bewonen tot aan het Verdrag van Fontainebleau. Daarna stond het geruime tijd leeg, totdat het door de Fransen aan de meest biedende werd verkocht. Het klooster veranderde in een adellijk woonhuis. De kerk werd verkocht aan de gemeente Houthem en werd uiteindelijk parochiekerk. Het landgoed rondom het klooster is thans een luxe hotel en restaurant met Kneipp-kuurbaden.
De oorspronkelijke parochiekerk, de Sint-Martinuskerk, was gewijd aan Sint-Martinus en lag in het oudste deel van Houthem, de kern Vroenhof. Hier werden restanten van een Romeinse weg aangetroffen. De Sint-Martinuskerk werd in de jaren twintig afgebroken. Op de fundamenten werd in 1929 een nieuwe kerk gebouwd die als kapel van een bejaardentehuis dienst ging doen.
Houthem was een zelfstandige gemeente tot het op 1 oktober 1940 bij een gemeentelijke herindeling opging in de gemeente Valkenburg. In juli 1941 werd die gemeente hernoemd tot de gemeente Valkenburg-Houthem, die bij gemeentelijke herindelingen in 1982 opging in de gemeente Valkenburg aan de Geul.
Natuur en landschap.
Houthem ligt in de vallei van de Geul, aan de rechteroever, op een hoogte van ongeveer 60 meter.
In de omgeving van Houthem liggen diverse hellingbossen (waaronder op de noordhelling van het Geuldal het Kloosterbosch) en in het Geuldal het natuurontwikkelingsgebied Ingendael.
Zorginstellingen.
In 1960 werd in Maastricht de mytylschool "Sint-Raphaël" gestart (voor onderwijs aan en revalidatie van gehandicapte kinderen) en omstreeks 1962 werd vanuit dezelfde organisatie ook een mytylschool in Houthem gesticht onder de naam "Franciscusoord". In 1989 fuseerde deze met de Lucasstichting voor Revalidatie en in 2009 werd de naam veranderd in "Adelante Kinderrevalidatie".
In 2007 werd ook de Ronald McDonald Kindervallei geopend, een vakantieverblijf voor gehandicapte kinderen, naar een ontwerp van de Oostenrijkse kunstenaar Friedensreich Hundertwasser in samenwerking met architect Heinz Springmann.
Bereikbaarheid.
De trein stopt op station Houthem-Sint Gerlach. Ook is Houthem bereikbaar via de A79.

</doc>
<doc id="20254" url="https://nl.wikipedia.org/wiki?curid=20254" title="Novelle (proza)">
Novelle (proza)

Een novelle is een prozaverhaal van beperkte omvang. Het woord novelle is afgeleid van het Latijnse "novus" (nieuw) en het Italiaanse "novella" (nieuwtje). 
Oorsprong.
De term "novellas" werd voor het eerst gebruikt in de veertiende eeuw om de prozaverhalen aan te duiden in de "Decamerone" (ca. 1350) van Giovanni Boccaccio. Dit betreft een collectie van anekdotische korte verhalen die in een raamvertelling met elkaar in verbinding staan. Boccaccio's tijdgenoot Geoffrey Chaucer zou even later deze formule overnemen in zijn "Canterbury Tales" (ca. 1387).
Een voorbeeld uit de zeventiende eeuw zijn de "Novelas ejemplares" van Miguel de Cervantes.
Moderne betekenis.
Tegenwoordig bedoelt men met "novelle" een prozaverhaal dat wat de omvang betreft tussen de roman en het kort verhaal geplaatst wordt. De lengte bedraagt normaliter tussen de 50 en 100 pagina's, maar hierover bestaat geen consensus. Een novelle bezit een eenvoudige structuur en een klein aantal personages. Meestal omvat een novelle een bijzondere gebeurtenis en toont ze de hoofdpersonages op een beslissend moment in hun leven. 
Voorbeelden van novellen zijn "De Kreutzersonate" van Lev Tolstoj (1889), "Die Verwandlung" ("De gedaanteverwisseling") van Franz Kafka (1915) en "The Old Man and the Sea" ("De oude man en de zee") van Ernest Hemingway (1951). Een modern voorbeeld uit het Nederlandse taalgebied is "De grote wereld" van Arthur Japin (het boekenweekgeschenk van 2006).
Verschil novelle en roman.
Fernand Lodewick onderscheidt in zijn lesboek vier verschillen tussen novelle en roman, die alle terug te voeren zijn op het verschil in omvang:

</doc>
<doc id="20255" url="https://nl.wikipedia.org/wiki?curid=20255" title="Essay">
Essay

Een essay is een beschouwende prozatekst of een artikel over een we­ten­schap­pe­lijk, cul­tu­reel of fi­lo­so­fisch on­der­werp, waarin de schrijver zijn persoonlijke visie geeft op hedendaagse verschijnselen, problemen of ontwikkelingen. Het is afgeleid van het Franse woord 'essai', wat zoiets betekent als "probeersel" of "proeve". De schepper van dit literaire genre was Michel de Montaigne die in 1580 de eerste uitgave in twee delen van zijn 'Essais' publiceerde.
Opbouw.
Het essay (in de originele, uit het Frans afgeleide betekenis) is veelal een literaire tekst, die in dienst staat van het leveren van een overtuigend betoog, zij het zonder dat er sprake is van een expliciet gegeven wetenschappelijke verantwoording. De essayist legt graag dwarsverbanden die binnen een gespecialiseerd wetenschapsvak in de regel uit den boze zijn. 
Het essay onderscheidt zich van de column door zijn grotere lengte en door de diepgang die in de regel in een column niet gerealiseerd kan worden. Hoewel essays soms gepubliceerd worden in dag- en weekbladen, onderscheidt het genre zich duidelijk van de journalistiek doordat het niet gericht is op de actualiteit van de dag; juist de reflecterende geest die er zich in weerspiegelt maakt er de waarde van uit, ook op langere termijn. Een essay kan een korte tekst zijn of de lengte hebben van een volledig boek (zoals dat bijvoorbeeld het geval was met Alexander Popes "An Essay on Criticism" (1711) of John Lockes "An Essay Concerning Human Understanding" (1690)), of kan zelfs meer delen omvatten zoals Popes "An Essay on Man" (1733-1734). De grondleggers van het genre zijn Michel de Montaigne en Francis Bacon.
Essayisten.
In Nederland waren en zijn Multatuli, Edgar du Perron, Menno ter Braak, H.A. Gomperts, Karel van het Reve, Rudy Kousbroek, Cyrille Offermans, Jeroen Brouwers, Piet Meeuse en Joost Zwagerman auteurs die zich op het essay hebben toegelegd. Voor het genre is in Nederland de Jan Hanlo Essayprijs in het leven geroepen. Op 18 november 2018 werd de eerste Joost Zwagerman Essayprijs uitgereikt; Jilt Jorritsma was de eerste laureaat. In 2019 werd de prijs aan Jolanda van Benthem uitgereikt. 
Essayisten uit België zijn/waren Dirk van Bastelaere, Patricia De Martelaere, Stefan Hertmans, Geert van Istendael, Dirk Lauwaert, Tom Lanoye, Eric Min, Pierre Ryckmans, Bart Verschaffel en Max Wildiers.
Binnen de Surinaamse letteren waren Rudi Kross en Anil Ramdas vertegenwoordigers van het genre.
Voor de Arubaanse en Antilliaanse literatuur gelden Wim Rutgers, Henry Habibe en Quito Nicolaas als toonaangevende essayisten.

</doc>
<doc id="20256" url="https://nl.wikipedia.org/wiki?curid=20256" title="Konings-Indisch">
Konings-Indisch

Binnen het schaken is de Konings-Indische verdediging een opening die in de 19e eeuw werd onderzocht door Louis Paulsen. Het Konings-Indisch is daarna in onbruik geraakt, maar is in de 20e eeuw weer populair geworden door David Bronstein, Isaak Boleslavski, Bobby Fischer, Judit Polgar en Gary Kasparov.
De eerste zetten zijn: 1.d4 Pf6 2.c4 g6. De verdediging is ingedeeld bij de halfgesloten spelen en valt onder ECO-code E61.

</doc>
<doc id="20258" url="https://nl.wikipedia.org/wiki?curid=20258" title="Emil Zátopek">
Emil Zátopek

Emil Zátopek (Kopřivnice, 19 september 1922 – Praag, 22 november 2000), bijgenaamd "de Locomotief", was een Tsjecho-Slowaakse langeafstandsloper. Tussen 1948 en 1954 was hij de absolute vedette op de 10.000 m, en won 38 wedstrijden op rij. Op de Olympische Zomerspelen 1952 in Helsinki behaalde hij drie gouden medailles op de 5000 m, 10.000 m en marathon, een unieke prestatie. Gedurende zijn sportcarrière vestigde Emil Zátopek 18 wereldrecords op verschillende afstanden. In de periode 1949-1951 won Zátopek alle 69 wedstrijden waaraan hij deelnam en in zijn loopbaan won hij 261 van de 334 wedstrijden.
Biografie.
Leerling-schoenmaker.
Zátopek werd geboren als zesde kind van een doorsnee familie. Toen hij 16 jaar was begon hij als leerling-schoenmaker te werken in een schoenenfabriek in Zlín. Zátopek begon zijn atletiekcarrière nadat hij in 1940, zonder enige training, tweede werd in een door zijn bedrijf, schoenenfabriek Bata, georganiseerde wedstrijd over 1500 m. Enkele jaren later was hij al de belangrijkste Tsjechische langeafstandsloper. Hij brak de Tsjechische records op de 2000 m, 3000 m en de 5000 m en werd geselecteerd voor het Tsjechische team op de Europese kampioenschappen. Daar deed hij internationaal voor het eerst van zich spreken met een vijfde plaats op de 5000 m.
OS 1952: driemaal goud.
In 1948 deed hij mee aan de Olympische Spelen van Londen en ondanks een gebrek aan internationale ervaring behaalde hij een gouden medaille op de 10.000 m en een zilveren op de 5000, waarin hij het nipt moest afleggen tegen de Belg Gaston Reiff.
Vier jaar later, in 1952, maakte Zátopek zich onsterfelijk door op de Olympische Spelen van Helsinki drie keer goud te halen, op de 5000 m, de 10.000 m en de marathon. Een unieke prestatie, te meer omdat het zijn eerste officiële marathon was. Overigens had hij, om aan deze marathon te kunnen deelnemen, van tevoren de tegenstand moeten overwinnen van het Tsjechische Olympische Comité. Dit Comité was sterk tegen deelname en zelfs beducht voor een 'afgang'. Zátopek bleef echter bij zijn standpunt. Hij was van mening dat er, met reeds twee gewonnen gouden medailles op zak, van een afgang geen sprake kon zijn. Opgeven was het ergste wat hem kon overkomen en dat was hij nu zeker niet van plan. Zátopek had tijdens zijn trainingen al verschillende malen een marathon gelopen en was ervan overtuigd, dat hij zich met de besten kon meten. De uitslag van de wedstrijd stelde hem maar al te zeer in het gelijk. Het overwegend Finse publiek dat wereldprestaties op de lange afstanden als geen ander volk weet te waarderen, gezien de olympische kampioenen die dit land op dit gebied heeft voortgebracht, zoals Hannes Kolehmainen, Ville Ritola, Paavo Nurmi en Volmari Iso-Hollo, bracht hem een staande ovatie.
Stunt.
Zátopek was getrouwd met speerwerpster Dana Ingrova, die precies zes uur ouder was dan haar echtgenoot. Zij won in 1952 eveneens een gouden medaille op de Olympische Spelen. Het huwelijk vond plaats op 19 september 1948, de dag dat beiden ook hun 26ste verjaardag vierden.Overigens denkt Dana Zátopeková, dat haar dierbare echtgenoot de beste herinneringen bewaarde aan een andere stunt, twee jaar later in Parijs. Terwijl hij zich er al mee had verzoend niet meer met de allerbesten mee te kunnen op de 'kortere' afstanden, verraste hij zichzelf met het wereldrecord van 13.57,2 op de 5000 m. 'Ik had hem ertoe uitgedaagd', zei ze in haar woning in Troja, een lommerrijke buitenwijk van Praag, 'en hem beloofd dat ik een diepe buiging voor hem zou maken als het hem zou lukken dat record te verbeteren. Toen we elkaar zagen op de luchthaven vroeg hij mij meteen wanneer ik mij op de grond zou werpen.'
Geen schoonheidsprijs voor stijl.
Op Zátopeks stijl van lopen was wel kritiek: hij schudde met zijn hoofd en schokte met zijn lichaam. Zelf tilde hij daar niet zwaar aan, het ging om de snelheid. In de eerste biografie die in 1954 van hem verscheen ("Zátopek The Marathon Victor") zei hij tegen zijn landgenoot František Kožík dat atletiektoernooien geen schoonheidsverkiezingen waren.
Na de Olympische Spelen van 1956, waarin hij zesde op de marathon werd (ondanks een hernia), beëindigde Zátopek zijn loopbaan.
Bouwvakker.
Tijdens de Praagse Lente van 1968 was Zátopek politiek actief, en protesteerde hij tegen de Sovjet-invasie. Hij werd hiervoor uit de Communistische Partij gezet, verloor zijn rang in het leger en werd gedwongen om als bouwvakker aan de slag te gaan, nadat hij eerst een half jaar als mijnwerker in een uraniummijn te werk was gesteld. Ver buiten zijn geliefde stad, omdat de gezaghebbers het risico niet aandurfden de burgers van Praag met de degradatie van de volksheld te confronteren. Zes jaar verbleven hij en zijn vrouw in de anonimiteit, maar Emil Zátopek sloeg zich er op zijn karakteristieke flegmatieke wijze doorheen. Hij zei: als ik zo hard met mijn benen heb kunnen werken, hoef ik toch niet bang te zijn voor een beetje handenarbeid?Jarenlang was welk eerherstel dan ook ondenkbaar. Wel werd, onder zware druk vanuit het Westen, de handenarbeid die Zátopek moest verrichten, in 1971 omgezet in een onbeduidende kantoorbaan. Voor hem en zijn vrouw was toen een deel van het leed verleden tijd. Nadat hij was 'afgezakt' tot fabrieksarbeider buiten Praag, verdiende Zátopek overigens méér loon dan toen hij kolonel was.
Eerherstel.
Een van de eerste stappen die de regering na de Fluwelen Revolutie in 1989 onder president Václav Havel nam, was Zátopek volledig eerherstel verlenen. Tijdens een staatsbanket in maart 1990 verontschuldigde minister Vacek van Defensie zich tegenover Zátopek voor het onrecht, dat hem tijdens 'de Praagse lente' was aangedaan. Zátopek kreeg op 67-jarige leeftijd weer de rang van kolonel terug, met alle hieraan verbonden rechten en plichten. Dit eerherstel gaf Zátopek veel voldoening. Hij verklaarde dat hij in 1968 enkel vrijheid voor zijn land had gewild, zoals al zijn 15 miljoen landgenoten, en betreurde het zeer dat het regime hem tot slachtoffer had gemaakt.
Een van de bekendste uitspraken van Zátopek was: "Vis zwemt, vogel vliegt, mens loopt."
In 2012 werd hij opgenomen in de IAAF Hall of Fame.
Wereldrecords.
10.000 m.
Zátopek vestigde ook wereldrecords op de (incourante) afstanden van 10 Engelse mijl, 20, 25 en 30 kilometer. Ook was hij de eerste atleet die de 20 km binnen één uur liep.

</doc>
<doc id="20259" url="https://nl.wikipedia.org/wiki?curid=20259" title="16 v.Chr.">
16 v.Chr.

16 v.Chr. is een jaartal volgens de christelijke jaartelling.

</doc>
<doc id="20260" url="https://nl.wikipedia.org/wiki?curid=20260" title="Zesde Kruistocht">
Zesde Kruistocht

De Zesde Kruistocht begon in 1228 als een poging om Jeruzalem te heroveren. Het begon zeven jaar na het falen van de Vijfde Kruistocht. Er waren maar weinig echte gevechten in deze kruistocht. De diplomatieke manoeuvres van de Rooms-Duitse keizer Frederik II, resulteerden in het feit dat het koninkrijk Jeruzalem voor 15 jaar terug controle kreeg over Jeruzalem en andere gebieden.
Aanleiding.
Frederik II nam bij gelegenheid van zijn koningskroning in Aken in 1215 het kruis op voor de Vijfde Kruistocht. Omdat hij eerst zijn gezag binnen zijn eigen gebieden wilde stabiliseren, kwam het er steeds maar niet van om op kruistocht te gaan. Hij heerste onder andere over Sicilië en wilde zijn invloed in Noord-Italië niet verliezen. Paus Honorius III wilde de invloed van de kerk niet zien teruglopen. Er waren daardoor constant conflicten tussen de paus en Frederik II over de invloed in Italië.
Frederik II kon het zich dus eigenlijk niet veroorloven om op kruistocht te gaan. Maar omdat hij het kruis had opgenomen, en zo aan de paus een kruistocht verschuldigd was, deed de paus in 1225 een beroep op Frederik II om zijn belofte gestand te doen. Frederik II wist door allerlei smoezen de kruistocht toch nog twee jaar uit te stellen, maar uiteindelijk in 1227 moest hij wel, omdat de paus hem dreigde te excommuniceren.
De kruistocht.
Bezig met de voorbereidingen voor de kruistocht en terwijl het grootste deel van zijn leger al op weg was naar Jeruzalem werd Frederik II ziek. Een van de eerste daden van de nieuwe paus Gregorius IX was de excommunicatie van Frederik II, omdat hij van mening was dat de ziekte een nieuwe smoes was.
Frederik II die niet wilde laten merken dat zijn macht op een of andere manier was ingeperkt, negeerde de excommunicatie. Toen hij was genezen van de ziekte vertrok ook hij naar Jeruzalem, wat hem een tweede excommunicatie opleverde. Zijn leger was ondertussen al bijna gehalveerd door zware stormen op de Middellandse Zee en door conflicten met de christelijke adel die regeerde in het kruisvaardersrijk. Zij wilden de macht van Frederik II over hun gebieden, want ook hierop maakte hij aanspraak, niet erkennen.
Toen Frederik er eenmaal was aangekomen en hij een einde aan de escapades had gemaakt, was zijn leger dusdanig geslonken dat het aanvangen van een oorlog tegen de moslims in Jeruzalem zeker op een verlies zou zijn uitgelopen. Om geen gezichtsverlies te lijden rukte hij toch op naar Jeruzalem. Hij veroverde de stad maar, wetende dat zij onhoudbaar was, begon hij onderhandelingen met de moslims. Deze waren ook onderling in conflicten betrokken en ook bij hen was een oorlog met de christenen niet erg wenselijk. Het liep dus uit op een compromis, dat inhield dat de moslims Jeruzalem onder hun hoede kregen, maar dat de christenen vrije doortocht hadden naar hun heilige bedevaartplaatsen. Beide partijen waren tevreden en Frederik keerde weer huiswaarts, waarbij hij onderweg weer in een conflict kwam met de Cypriotische adel, die ook een opstand tegen zijn heerschappij voerde.

</doc>
<doc id="20261" url="https://nl.wikipedia.org/wiki?curid=20261" title="Bratsche">
Bratsche



</doc>
<doc id="20262" url="https://nl.wikipedia.org/wiki?curid=20262" title="Strijkstok">
Strijkstok

Een strijkstok is een constructie waarmee de snaren van een strijkinstrument in trilling gebracht worden. Deze trilling produceert een klank zodat een in muziek bruikbaar geluid ontstaat.
Historische situering.
De bekwaamste strijkstokkenmakers waren Fransen, zoals de beste vioolbouwers Italianen waren (Stradivarius, Guarneri en Amati). Eind 18e eeuw maakte de Fransman François-Xavier Tourte naam als strijkstokkenmaker. Door een vruchtbare samenwerking met violist Giovanni Battista Viotti vernieuwde hij de strijkstok ingrijpend. Een originele strijkstok van Tourte kostte in 2009 zo'n 200.000 euro. Ook Tourtes tijdgenoot Jean-Baptiste Vuillaume, tevens een uiterst bekwaam luthier, staat nog steeds bekend om zijn uitzonderlijke strijkstokken.
Bouw.
De moderne strijkstok van viool, altviool, cello en contrabas bestaat uit twee grote delen:
Eigenschappen.
Er zijn drie eigenschappen die belangrijk zijn bij een strijkstok:
Streektechniek.
Algemene principes.
Voor een effectieve streektechniek is het van belang om de juiste balans te vinden tussen de kracht (stokdruk) op de snaren, de snelheid waarmee de stok over de snaren strijkt en de afstand tot de kam van het instrument. De stokdruk heeft twee belangrijke componenten: de invloed van de zwaartekracht op de massa van onderarm en stok op de snaar, en de hoeveelheid spierkracht die aangewend wordt om de stok tegen de snaar te drukken.
De verdeling van de streek noemt men ook de stokverdeling of stokvoering. Spelen aan de slof is makkelijker, omdat er dan meer beheersing over het 'momentum' is, dan bij spelen aan de punt. Veel beginnende violisten spelen bij de slof sterker dan bij de punt. Door oefening kan de drukverdeling over de gehele stok onder controle worden gebracht.
De techniek van het strijken wordt met de Italiaanse term "arco" aangegeven (zie ook pizzicato het tokkelen met een vinger - meestal met de stok in de hand). In zeer uitzonderlijke gevallen wordt "col legno" gespeeld door met het hout van de strijkstok te strijken, of zelfs op de snaar te slaan ("col legno battuto").
Op- en afstreek.
Wanneer men van slof naar punt speelt is er sprake van een 'afstreek', wanneer men van punt naar slof speelt heet dit een 'opstreek'. In bladmuziek wordt dit met twee speciale tekentjes aangegeven. De taak van een concertmeester is om in het orkest de streken van alle strijkers in de partijen te schrijven, zodat alle strijkstokken steeds zo veel mogelijk synchroon bewegen, en iedere strijker dezelfde interpretatie van tonen door middel van de op- en afstreek kan geven. Op- en afstreek worden ook weleens vergeleken met in- en uitademen, of met spanning versus ontspanning.

</doc>
<doc id="20264" url="https://nl.wikipedia.org/wiki?curid=20264" title="Instrumentstemmer">
Instrumentstemmer



</doc>
<doc id="20265" url="https://nl.wikipedia.org/wiki?curid=20265" title="Claudius I">
Claudius I

Tiberius Claudius Caesar Augustus Germanicus of Tiberius Claudius Nero Caesar Drusus of Claudius Caesar Augustus Germanicus, geboren als "Tiberius Claudius Drusus" waaraan later, nog vóór het verkrijgen van de keizerlijke macht de cognomina "Nero" en "Germanicus" toegevoegd werden, (Lugdunum, 1 augustus 10 v.Chr. — Rome, 13 oktober 54) was na Augustus de vierde keizer ("princeps") van het oude Rome van 41 tot zijn dood in 54. Zijn voorganger was Caligula, die in 41 vermoord was door de pretoriaanse garde. Claudius was de oom van Caligula en was zo'n vijftig jaar oud toen hij de opperste macht verwierf. Onder Claudius werd een begin gemaakt met de Romeinse verovering van Britannia.
Levensloop.
Jeugd.
Claudius werd op 1 augustus 10 v. Chr. geboren in Lugdunum in Gallië als zoon van de immens populaire generaal Nero Claudius Drusus. Hij was lichamelijk enigszins gehandicapt (hij liep mank, stotterde en was waarschijnlijk licht spastisch), waardoor hij door veel van zijn tijdgenoten als achterlijk werd beschouwd, hoewel er geestelijk niets mis met hem was.
Zijn directe familie liet hem meestal links liggen, hoewel zijn oudoom keizer Augustus wel plezier had in de verlegen maar intelligente jongen en vaker met hem optrok. Zijn eigen moeder Antonia Augusta en grootmoeder Livia Drusilla, de laatste vrouw van Augustus, spraken met hoon en minachting over zijn gebreken en wilden hem eigenlijk het liefst nooit zien.
Toen hij officieel meerderjarig werd en de toga mocht dragen als teken hiervan, werd de ceremonie 's nachts en in het geheim voltrokken. Normaal was dit een grote gebeurtenis in het leven van een Romeinse jongen als hij openbare ambten mocht gaan bekleden en zijn mening mocht laten horen over politieke zaken en werd het groots gevierd. Claudius kreeg echter nooit een post in het leger of het bestuur aangeboden om hem voor te bereiden als machtsbekleder. Daardoor kon hij overleven te midden van zijn samenzweerderige omgeving die hem niet als rivaal voor de macht zag. De ambitieuzere leden van zijn familie sneuvelden meestal al vrij jong onder verdachte omstandigheden, zoals zijn populaire broer Germanicus Julius Caesar.
Claudius zelf vond het niet erg dat hij niet werd betrokken in de vele intriges die in de familie speelden en door het ontbreken van verantwoordelijkheden kon hij zich wijden aan zijn liefhebberijen zoals geschiedenis, literatuur en studeren in het algemeen. Ook de Etrusken hadden zijn belangstelling en hij leerde zelfs de taal van de weinige mensen die toen nog Etruskisch konden lezen. Bekend is dat Claudius een geschiedenis van de Etrusken schreef, een woordenboek Etruskisch en een geschiedenis van Carthago in 8 delen, maar al deze werken zijn verloren gegaan.
Met Augustus kon Claudius redelijk goed opschieten, maar met zijn oom Tiberius had hij een veel koelere relatie. Tiberius wilde hem nooit zien, wat Claudius waarschijnlijk best vond. Zijn neef Caligula had meer belangstelling voor Claudius, maar dan in negatieve zin; deze dreef graag (liefst in het openbaar) de spot met zijn onbeholpen oom.
Keizer.
Na de dood van Caligula dreigde de pretoriaanse garde te worden opgeheven. Terwijl de Senaat debatteerde over de mogelijkheid de Romeinse Republiek te herstellen, werd in het pretoriaanse kamp, waar men de bui al zag hangen, snel Claudius tot keizer uitgeroepen. Die had daar volgens sommige kroniekschrijvers absoluut geen zin in, maar hij had weinig keus: hij was de enig overgebleven prins van de Julisch-Claudische dynastie die in aanmerking kwam voor de troon. Anderen schrijven overigens dat hij wellicht niet zo onschuldig was als hij leek en zelfs meegeholpen had met het opruimen van de hem vernederende Caligula. De Senaat voelde zich aanvankelijk gepasseerd omdat niet zij, maar de pretoriaanse garde de nieuwe keizer had uitgeroepen. Dankzij bemiddeling van een Romeinse vazal en jeugdvriend, koning Herodes Agrippa I, legde de Senaat zich na enkele dagen neer bij de keuze voor Claudius als keizer.
Tijdens Claudius' principaat ondernamen diverse senatoren tevergeefs pogingen een staatsgreep te plegen. Gedurende Claudius' regering werden 35 senatoren om deze reden terechtgesteld. Hoewel zijn verhouding met de Senaat slecht te noemen was, werd Claudius toch door zijn tijdgenoten beschouwd als een goede heerser. Misschien mede door zijn grote belezenheid wist hij voor veel bestuurlijke problemen meestal snel een antwoord te vinden. Hij vergrootte en verbeterde flink de organisatie van het overheidsapparaat. Belangrijk voor Rome was dat hij de haven Ostia, waar het graan voor Rome vanuit Sicilië, Egypte en Africa binnenkwam, liet uitbreiden en extra pakhuizen liet bouwen zodat de graanvoorziening voor de stad beter gewaarborgd was.
Een van de wapenfeiten van Claudius is de Romeinse invasie van Brittannië in 43. Julius Caesar had een eerste verkenning van het eiland uitgevoerd maar de 80 jaar erna waren er geen Romeinen meer geweest. Claudius wilde een verovering op zijn naam hebben en besloot het eiland, waarvandaan geregeld piraten last veroorzaakten aan de Romeinse kusten, te 'pacificeren' en in te lijven. Ook het bezit van de goudertsen uit Wales was een motief. Bij zijn leven werd het zuiden veroverd en zijn opvolgers voltooiden de verovering tot aan de Schotse hooglanden waar de Picten woonden.
Claudius besloot in het jaar 47 dat de Rijn de grens (Limes) van het Romeinse Rijk werd. Het leger trok zich terug achter de Rijn. Claudius wordt vermeld in Handelingen 11:28 en 18:2 als degene die de Joden bevolen heeft Rome te verlaten na onlusten in de stad en tijdens wiens regering een hongersnood het Rijk getroffen heeft.
Als liefhebber van wetenschap, studie en boeken in het algemeen schonk Claudius regelmatig grote sommen geld aan de beroemde bibliotheek van Alexandrië. Een van zijn redevoeringen in de Senaat is gedeeltelijk overgeleverd in het Tablet van Lyon en bevestigt zijn reputatie als geleerde. Volgens Suetonius hield Claudius van feesten waar hij zoveel at en dronk dat hij er ziek van werd. Dat werd ernstig afgekeurd door deze schrijvers, maar Claudius viel hierin niet op: het was de gewoonte onder de Romeinse elite.
Echtgenotes.
Claudius had niet veel geluk met zijn opeenvolgende vier echtgenotes. Zijn eerste vrouw was de Etruskische Plautia Urgulanilla. Zij was zijn vrouw tussen de jaren 9 en 24. Claudius scheidde van haar wegens overspel. Alleen hun jonggestorven eerste kind wordt als van Claudius zelf beschouwd. Daarna was Claudius vanaf 28 getrouwd met Aelia Paetina. In 30 kregen ze samen een dochter: Claudia Antonia. In 31 was Claudius gedwongen van haar te scheiden, na de mislukte staatsgreep door haar broer Lucius Aelius Seianus.
In 37 of 38 trouwde Claudius met Valeria Messalina, zijn achternicht. Ze kregen samen twee kinderen, Claudia Octavia in 39 en Britannicus in 41. Messalina stond al voor haar huwelijk met Claudius bekend als een ongeremde vrouw die zich zelfs prostitueerde om zo veel mogelijk mannen in haar bed te krijgen. Ook tijdens hun huwelijk zette ze haar levenswijze voort en zette ze Claudius geregeld voor schut met haar seksuele uitspattingen. Toen Claudius eens op inspectiebezoek was in Ostia, trad Messalina in Rome bij een 'wild feest' op als de bruid van haar minnaar, waarna ze zich lieten uitroepen als de nieuwe keizer en keizerin. Op sterk aandringen van zijn adviseurs, die Claudius vertelden dat hij als dat zo door ging steeds minder serieus genomen zou worden, liet hij haar ten slotte executeren.
Claudius trouwde al gauw daarna voor de vierde keer en wel met Julia Agrippina minor, dochter van zijn broer Germanicus Julius Caesar en Vipsania Agrippina Maior. Ze had Claudius overgehaald om haar zoon uit een vroeger huwelijk te adopteren. Deze zoon was de later zo beruchte keizer Nero. Hij werd op zijn zestiende als troonopvolger aangewezen, Claudius' zoon Britannicus werd hiervoor gepasseerd. Claudius werd door deze echtgenote ook vergiftigd.
'Rechtspraak'.
Claudius werd berucht om zijn afgrijzenwekkende, grillige en absurd willekeurige wijze van rechtspreken, zoals die is overgeleverd door de Romeinse historici Suetonius en Cassius Dio. Als keizer matigde hij zich ook zelfs gretig aan te oordelen over zaken die niet onder de keizerlijke bevoegdheid vielen en ook zelfs zonder zich te bekommeren om toepassing van een betamelijk hoor en wederhoor tussen de partijen. Het kwam daarbij voor dat hij een eisende partij terstond in het gelijk stelde, zonder een verweer van de gedaagde partij te willen vernemen. Toen ooit een man was beschuldigd van een vervalsing en iemand aan het hof riep dat diens handen afgehakt moesten worden, stond Claudius erop dat er onmiddellijk een beul met mes en blok werd opgeroepen. Ooit kwam hij in een zaak ook met een vonnis dat hij tevoren reeds had uitgeschreven: 'Ik beslis ten gunste van degenen die de waarheid hebben verteld.' Door zulke handelingen bracht hij zichzelf zo in diskrediet dat hij volgens de beschrijving van Suetonius alom en openlijk werd veracht.
De moord.
Met het passeren van Brittanicus - en zijn steeds grilliger wordend optreden - bezegelde Claudius zijn eigen lot (en dat van zijn zoon), want door dat passeren kon Nero Claudius opvolgen en was hij zelf niet meer nodig. De eerste moordpoging met giftige paddenstoelen mislukte. Claudius had last van buikloop en hield daarom het gif niet vast in zijn darmen. Bij de tweede poging lukte het wel: de keizer werd in opdracht van zijn vierde echtgenote Agrippina de Jongere vermoord door zijn eigen lijfarts, Xenophon, die ook in het complot zat. Deze vermoordde Claudius door hem een giftige veer in zijn keel te steken (de Romeinen staken bij lange banketten veren in hun keel om de braakreflex op te wekken, zodat ze daarna met een lege maag verder konden eten). Hij stierf in de vroege uren van 13 oktober 54.
Bronnen.
Het leven van Claudius is het onderwerp van de romans "I, Claudius" en "Claudius the God" van Robert Graves; hoewel hier primair van een literaire behandeling sprake is en geen geschiedkundige, is de schrijver toch binnen historisch verantwoorde grenzen gebleven. De boeken zijn ook bewerkt tot een BBC-televisieserie met Derek Jacobi in de hoofdrol.
In de inleiding van "Claudius the God" geeft Robert Graves een lijst van de antieke bronnen die over Claudius (en de wereld waarin hij leeft) beschikbaar zijn:

</doc>
<doc id="20266" url="https://nl.wikipedia.org/wiki?curid=20266" title="Keizer Claudius">
Keizer Claudius



</doc>
<doc id="20267" url="https://nl.wikipedia.org/wiki?curid=20267" title="Ray Bradbury">
Ray Bradbury

Ray Douglas Bradbury (Waukegan (Illinois), 22 augustus 1920 – Los Angeles, 5 juni 2012) was een Amerikaanse sciencefiction- en fantasyschrijver.
Loopbaan.
Bradbury verhuisde in 1934 naar Los Angeles. Zijn eerste boek, de bundel "Dark Carnival", werd in 1947 uitgebracht. "Fahrenheit 451" en "The Martian Chronicles" worden tot zijn belangrijkste werken gerekend.
Bradbury heeft aan een aantal scenario's meegewerkt, waaronder die voor de films "Moby Dick" en "King of Kings" (1961), beide geregisseerd door John Huston. Hij schreef alle afleveringen van de sciencefictionserie "The Ray Bradbury Theater" en een aantal verhalen voor "The Twilight Zone".
Bradbury overleed in juni 2012 op 91-jarige leeftijd.
Gedeeltelijke bibliografie.
Romans
Verhalenbundels
Poëzie

</doc>
<doc id="20269" url="https://nl.wikipedia.org/wiki?curid=20269" title="Lijst van voormalige gemeenten in Overijssel">
Lijst van voormalige gemeenten in Overijssel

Dit is een lijst met voormalige Overijsselse gemeenten.
Als het grondgebied van een opgeheven gemeente over meerdere gemeenten is verdeeld, is het grootste deel bij de eerstgenoemde ontvangende gemeente gevoegd. Grenscorrecties tussen gehandhaafde gemeenten zijn niet in de lijst opgenomen. Vóór 1830 kan de informatie onvolledig zijn.
Naamgeving bestuurlijke entiteiten.
"*: nieuw gevormde gemeentelijke entiteit die een naam gekozen heeft, die nog niet eerder is gebruikt door een andere gemeentelijke entiteit"
&lt;br&gt;"(naamswijziging): een gemeentelijke entiteit die, zonder wijzigingen aan het grondgebied, gekozen heeft voor een nieuwe naam"
Bij een herindeling ontstaat altijd een nieuwe bestuurlijke entiteit, de nieuwe entiteit kan ervoor kiezen een oude naam te handhaven. Echter er is juridisch sprake van "samenvoeging met" van de oude entiteit (en geen toevoeging aan), deze informatie is voor de leesbaarheid en herkenbaarheid wellicht hier weggelaten. Bijvoorbeeld Deventer is samengevoegd met Bathmen tot de nieuwe bestuursentiteit Deventer.

</doc>
<doc id="20271" url="https://nl.wikipedia.org/wiki?curid=20271" title="Vierkleurenstelling">
Vierkleurenstelling

De vierkleurenstelling is de stelling in de wiskunde dat het mogelijk is elke willekeurige landkaart waarin de landen elk een geheel vormen, dus zonder exclaves, met behulp van slechts vier kleuren zo in te kleuren dat geen twee aangrenzende landen dezelfde kleur krijgen. Twee landen gelden hierbij als aangrenzend als ze een stuk grens gemeen hebben, niet als ze slechts met een punt aan elkaar verbonden zijn.
De vierkleurenstelling kan in de terminologie van de grafentheorie worden beschreven als een probleem van het kleuren van grafen: Van elke planaire graaf kunnen de knopen op een dusdanige wijze in vier groepen worden verdeeld, dat geen enkele zijde twee knopen van dezelfde groep verbindt. Het blijkt uit deze formulering al, dat de vierkleurenstelling niet per se met kleuren te maken heeft: in plaats van kleurmarkeringen kan men willekeurig vier andere markeringen gebruiken, zonder dat gelijke markeringen aan elkaar grenzen.
Hoewel er nergens in de wereld meer een echt vierlandenpunt is, zouden voor een dergelijk punt twee kleuren voldoende zijn.
Geschiedenis.
De stelling werd in 1852 door Francis Guthrie geponeerd. Enige tijd stond ze als vermoeden open, maar in 1879 publiceerde Alfred Bray Kempe een bewijs. Daarna stond de vierkleurenstelling tien jaar bekend als bewezen, totdat Percy John Heawood in 1890 een fout vond. Het gat in het werk van Kempe kon niet gerepareerd worden; wel gebruikte Heawood dit werk om aan te tonen dat vijf kleuren voldoende waren, en hij bewees ook diverse andere aan de vierkleurenstelling verwante stellingen.
Pas in 1976 werd een nieuw bewijs gevonden, door Kenneth Appel en Wolfgang Haken. Het lukte ze het aantal gevallen van het vierkleurenprobleem van oneindig tot 1936 te reduceren en lieten vervolgens een computer al deze speciale gevallen uitrekenen. Zo leverden zij een bewijs door gevalsonderscheiding. Sommigen beschouwen dit niet als een bewijs, omdat het de computer gebruikte en zonder computer niet te controleren is. Zij beschouwen de uitkomst meer als een experimenteel resultaat dan als wiskundig bewijs.
Topologie.
Hoewel in cartografische handboeken het inkleuren van kaarten besproken wordt, zijn kaartenmakers, in tegenstelling tot wiskundigen, in het algemeen niet geïnteresseerd in het minimumaantal kleuren dat voor een kaart nodig is. De tak van de wiskunde die zaken als de vierkleurenstelling bestudeert, is de topologie. Daarin kan het vraagstuk van de inkleuring algemener geformuleerd worden, zodat het ook andere vormen dan het platte vlak of de bol omvat. Het aantal benodigde kleuren kan dan anders zijn.
De vierkleurenstelling geldt alleen op een oppervlak dat topologisch gelijkwaardig is aan een plat vlak of een bol. Tekent men de kaart op een ander oppervlak, dan is het aantal benodigde kleuren anders. Vormen die overeenkomen met een vlak of een bol, zijn bijvoorbeeld een cilinder of een Mariabeeldje, zolang daar maar geen gaten in zitten. Een drinkbeker zonder oor is ook topologisch gelijkwaardig, maar een beker mét oor komt overeen met de hieronder besproken torus.
Torus.
Wanneer men gebruikmaakt van een torus, kan dat met maximaal zeven kleuren. In zo'n torus grenzen de vlakken niet alleen rondom, maar ook boven en onder aan elkaar. Dit wil zeggen dat de buitenste figuren over de achterkant doorlopen naar de andere figuur die aan de rand ligt.
Möbiusband.
Wanneer men een Möbiusband gaat verdelen in vlakken, en deze daarna in gaat kleuren heeft men maximaal zes kleuren nodig.

</doc>
<doc id="20272" url="https://nl.wikipedia.org/wiki?curid=20272" title="Vierkleurenprobleem">
Vierkleurenprobleem



</doc>
<doc id="20274" url="https://nl.wikipedia.org/wiki?curid=20274" title="Geulhem">
Geulhem

Geulhem (Limburgs: "Geulem") is een gehucht in de voormalige gemeente Berg en Terblijt, thans gemeente Valkenburg aan de Geul en ligt tussen de plaatsen Houthem en Berg ingeklemd.
Geschiedenis.
De naam Geulhem wordt voor het eerst in een akte vermeld in 1360. De naam duidt op de ligging van het gehucht aan de rivier de Geul. Van de gebouwen in deze kern is de watermolen van Geulhem het oudste. Deze molen was er al voor 1306. Geulhem ligt gedeeltelijk in een dal en gedeeltelijk aan een helling, de Geulhemmerberg.
Bezienswaardigheden.
Naast de Geulhemmermolen, die thans in gebruik is als café, bevinden er zich in de directe omgeving de onderaardse gangenstelsels van de Geulhemmerberg: de Geulhemmergroeve. In het verleden werden gedeelten van deze door mergelwinning ontstane groeven gebruikt als ondergrondse woningen: de Rotswoningen van Geulhem. 
Heinrich Witte geeft in zijn "In en om Valkenburg, Fauquemont. Wandelgids voor Valkenburg's omstreken" uit 1890 een korte beschrijving van een bezoek aan zo'n woning.
Een deel van de grotwoningen is gerestaureerd en tijdens groepsrondleidingen te bezichtigen. In de Geulhemmergroeve bevindt zich ook een gerestaureerde schuilkapel. Bij de ingang van de Geulhemmergrot is een mergelstenen beeld geplaatst van een blokbreker, de ambachtsman die in het verleden met behulp van vaak primitieve werktuigen de blokken mergel ondergronds won. In Geulhem bevindt zich ook een romantisch aandoend kasteeltje, dat aan het einde van de negentiende eeuw werd gebouwd en thans in gebruik is als hotel, kasteel Geulzicht. Het is ontworpen door architect Henri Reek in opdracht van de industrieel Zuyderhoudt en opgetrokken in Engelse neogotische stijl. Geulhem is een geliefd vakantieoord door de directe nabijheid van hellingbossen en de aanwezigheid van diverse hotels.
Aan de "Geulweg" ligt het oorlogsmonument Bronsdaelgroeve bij de ingang van de Curfsgroeve. Bij diezelfde ingang staat ook een ruïne van de Kalkoven bij ingang Curfsgroeve en op nog eens 150 meter naar het noordwesten staat de Kalkoven bij Curfsgroeve.
Groeves.
In en bij Geulhem liggen er verschillende mergelgroeves, waaronder (van oost naar west):

</doc>
<doc id="20275" url="https://nl.wikipedia.org/wiki?curid=20275" title="Driedimensionaal">
Driedimensionaal

Driedimensionaal of 3D is een meetkundige omgeving die in drie richtingen, met drie dimensies beschreven wordt. Voorwerpen hebben in die drie richtingen een afmeting: lengte, breedte en hoogte. Voorbeelden van driedimensionale dingen zijn vormen in de ruimte als een bol, een piramide, of een schoenendoos.
3D.
De verkorte aanduiding 3D wordt meestal gebruikt om aan te geven dat iets als ruimtelijk kan worden waargenomen: 3D-foto's, 3D-film of 3D-computergraphics.
Wat hiermee wordt bedoeld is niet altijd duidelijk. Computerspelletjes worden vaak als 3D gekenmerkt, zoals Nintendo 3DS, en daarmee wordt dan bedoeld dat er perspectivische beelden worden getoond. De term 3D wordt echter ook gebruikt voor de techniek die ook bekendstaat onder de naam stereoscopie, waarbij er twee verschillende beelden worden aangeboden, een voor het linkeroog en een voor het rechteroog.
Stereobeelden zijn niet echt ruimtelijk, maar door bepaalde trucs, bijvoorbeeld een bril met een rood en met een blauw glas, wordt de indruk gewekt dat het beeld driedimensionaal is. De aanduiding 3D heeft hier betrekking op onverwachte visuele beelden. Men verwacht een tweedimensionaal beeld, maar ziet daarbij diepte in het aangeboden beeld en ervaart dit als driedimensionaal.
Daarnaast wordt de term 3D gebruikt voor een televisietechniek met de naam WOWvx.

</doc>
<doc id="20276" url="https://nl.wikipedia.org/wiki?curid=20276" title="Dobbelsteen">
Dobbelsteen

Een dobbelsteen of teerling is in de gebruikelijke uitvoering een kubusvormig voorwerp met op elk van de zijden een van de ogenaantallen 1 tot en met 6. Het woord dobbelsteen verwijst naar het oude spel dobbelen. Door werpen van de dobbelsteen zal een van de zijden min of meer toevallig boven komen. Het aantal ogen op deze zijde wordt als uitkomst van de worp beschouwd. De dobbelsteen fungeert daarmee als toevalsgenerator die, als de dobbelsteen zuiver is, met gelijke kansen van de getallen 1 t/m 6 voortbrengt.
Tegenwoordig zijn er ook dobbelstenen met andere aantallen genummerde zijden; dit zijn meestal regelmatige veelvlakken of daarop gebaseerde lichamen. Ook zijn er varianten van de kubusvormige dobbelsteen met andere afbeeldingen op de zijden, afhankelijk van de gewenste toepassing.
Een moderne dobbelsteen heeft afgeronde hoeken en zijden, waardoor de dobbelsteen beter rolt en het minder voorspelbaar is hoe de dobbelsteen tot rust zal komen. 
Zuiverheid.
Een dobbelsteen behoort zo gevormd te zijn dat elke zijde een even grote kans heeft om boven te komen liggen. Zo'n dobbelsteen heet zuiver. Dit is niet bij elk aantal vlakken even makkelijk te verwezenlijken. In werkelijkheid zal elke dobbelsteen wel wat onregelmatigheden hebben, maar als daar geen merkbaar voordeel uit te halen valt, of niet opvalt tijdens een speelsessie, zal deze kunnen doorgaan voor zuiver. 
Met een statistische toets kan de zuiverheid worden gecontroleerd, maar deze geeft geen absolute zekerheid. Gooit men 600 keer en wijken de uitkomsten ver af van de verwachte 100 keer voor elk vlak, dan is dat een indicatie dat de dobbelsteen niet zuiver is. Maar ook als elk vlak precies 100 keer bovenkomt, is dat geen garantie voor de zuiverheid. 
Soorten dobbelstenen.
De meest gebruikte dobbelsteen is kubusvormig en heeft op de zes zijden de ogenaantallen 1 t/m 6, bij uitzondering als cijfers gegeven. 
Bij de gebruikelijke zestallige dobbelsteen tonen de vlakken haast nooit cijfers, maar een aantal punten, ogen genoemd, volgens een vast patroon gerangschikt. De hieronder genoemde afwijkende dobbelstenen hebben meestal niet de traditionele ogen, maar cijfers, soms te beginnen bij 1, soms bij 0.
Er bestaan ook dobbelstenen met een ander aantal vlakken. Hierboven is reeds gezegd dat een zuivere dobbelsteen niet bestaat, door onregelmatigheden in het materiaal, maar in theorie is een zuivere dobbelsteen gemakkelijk te maken als de vorm een regelmatig veelvlak is, dat betekent met 2, 4, 6, 8, 12 of 20 vlakken. Er zijn nog meer mogelijkheden.
Een manier om snel het type dobbelsteen te benoemen is d"n" (of D"n"), waarbij 'd' staat voor 'dobbelsteen' en "n" voor het aantal zijden van de dobbelsteen. Zo wordt een normale, gangbare zeszijdige dobbelsteen afgekort tot "d6", een achtzijdige dobbelsteen tot "d8".
Een dobbelsteen met zeer veel vlakken, zoals een "d100", is onpraktisch in het gebruik. Doordat de dobbelsteen bijna rond is, duurt het lang voordat hij tot rust komt. Men moet nauwkeurig kijken om te zien welk vlak boven ligt en het opschrift is klein. In plaats van "d100" gebruikt men liever twee keer "d10", de ene genummerd 0-9 en de andere 00-90.
Indien er geen "d2" voorhanden is, kan men ook een "d6" gebruiken en afspreken dat tot en met voor 1 staat en tot en met voor 2, maar eenvoudiger is het om een muntstuk te nemen en kop of munt te gooien.
Als "d3" kan men ook een "d6" gebruiken, de worpen en kunnen dan als 1 gezien worden, de getallen en als 2 en de getallen en als 3.
Tegenwoordig worden de zijden van een "d6" ook wel bedrukt met 2 maal een 1, 2 maal een 2 en 2 maal een 3 om zo een "d3" te simuleren.
Voor het simuleren van een "d4" of "d5" met een beschikbare "d6", is er de mogelijkheid een uitkomst (of ) ongeldig te laten zijn en nog eens te gooien. Deze methode kan gebruikt worden bij chess960 om de schaakstukken op te stellen.
Indeling van de vlakken.
Bij de traditionele zeszijdige dobbelsteen is de indeling altijd dezelfde. Uitzonderingen (zie de afbeelding bovenaan) zijn zeldzaam. Dit wordt gedemonstreerd in de afbeelding hiernaast, waarin drie verschillende dobbelstenen voor een spiegel liggen. Algemeen bekend is dat de tegenoverliggende vlakken samen bijna altijd 7 zijn. Houdt men een dobbelsteen met de boven en de rechts, dan is dus de links en de onder. Er is echter meer: in de regel is de voor en de achter. 
Wat de vlakken betreft, de ogen kunnen bij elk van deze vlakken in twee standen staan, dus ook . Dit is willekeurig. Bij de drie afgebeelde dobbelstenen staan en in dezelfde richting, maar bij de donkerblauwe dobbelsteen is afwijkend.
Ook bij veel dobbelstenen met meer zijden is het zo dat de som van de getallen op tegenoverliggende vlakken het aantal zijden plus 1 bedraagt.
Twee dobbelstenen.
Bij veel spelletjes wordt er met twee dobbelstenen gegooid, waarbij de waarden worden opgeteld. Niet ieder ogenaantal is dan even waarschijnlijk. De waarschijnlijkste worp is 7 met kans , want die kan op zes manieren (1+6, 2+5, 3+4, 4+3, 5+2, 6+1) gerealiseerd worden, terwijl de ogenaantallen 2 en 12 elk maar op één manier tot stand kunnen komen en dus een kans van hebben.
Uitvoering.
Een dobbelsteen is meestal gemaakt uit hard materiaal, tegenwoordig van plastic maar vroeger vaak van bot of steen. Een standaard dobbelsteen is ongeveer 1 tot 4 cm³ groot; de meestgebruikte uitvoeringen hebben ribben van 10 tot 16 mm. Daarnaast bestaan er nog allerlei minidobbelsteentjes, voor reisspelletjes en diverse formaten en vormen 'fun'-dobbelstenen. Een digitale dobbelsteen is een elektronisch apparaatje, webpagina of computerprogramma dat na een druk op een knop een willekeurig aantal ogen toont.
Fabricage.
Moderne dobbelstenen worden van plastic gegoten. De ogen zijn holtes. Daarna worden ze met verf ingesmeerd en wordt de verf eraf geveegd, zodat de kleur alleen in de holtes achterblijft.
Precisiedobbelstenen voor professioneel gebruik, bijvoorbeeld in casino's, hebben geboorde ogen. Bovendien wordt erop gelet dat de verf dezelfde dichtheid heeft als het materiaal waarvan de dobbelsteen is gemaakt, zodat de dobbelsteen zo zuiver mogelijk is.
Andere soorten dobbelstenen.
Dobbelstenen zonder ogen of cijfers.
Bij sommige spelen worden dobbelstenen gebruikt waarop niet de gebruikelijke ogen staan.
Scoredobbelstenen.
Een scoredobbelsteen is niet bedoeld om mee te werpen en in een toevallige stand te komen. Dit is dus eigenlijk geen dobbelsteen. De steen wordt neergelegd met een bepaalde waarde boven. De opeenvolgende waarden liggen vaak naast elkaar, zodat snel de volgende waarde gevonden kan worden.
Bij backgammon wordt een kubus gebruikt met de getallen 2, 4, 8, 16, 32, 64. Een verdubbeling van de score wordt aangegeven door de steen met een bepaalde zijde boven te leggen. 
Gebruik van dobbelstenen.
Een dobbelsteen wordt meestal gebruikt om een (gecontroleerd) toevalselement te introduceren in spellen, met name dobbelspelen, gezelschapsspellen en rollenspellen. Met een valse (onzuivere) dobbelsteen worden gokspelen soms gemanipuleerd.
Dobbelstenen worden aldus op twee manieren gebruikt
Spellen.
In veel bordspellen worden een of meer dobbelstenen gebruikt (meestal zeszijdige). Er bestaan veel spelletjes die alleen met (zeszijdige) dobbelstenen worden gespeeld, onder andere veel kroegspelletjes. Zie Dobbelspel.

</doc>
<doc id="20277" url="https://nl.wikipedia.org/wiki?curid=20277" title="The Star-Spangled Banner">
The Star-Spangled Banner

The Star-Spangled Banner ("de met sterren bezaaide banier") is het Amerikaanse volkslied. Het verwijst naar de vlag van de Verenigde Staten.
De tekst is geschreven in 1814 door de 35-jarige dichter en advocaat Francis Scott Key nadat hij getuige was van het bombardement van Fort McHenry in Baltimore tijdens de Oorlog van 1812. Key was aan boord van een Brits oorlogsschip om een vriend te bevrijden die was beschuldigd van het beschermen van Britse deserteurs. De Britse commandanten kwamen overeen beide mannen vrij te laten, maar om veiligheidsredenen werden ze nog een nacht vastgehouden terwijl de Britse vloot het fort bestormde.
De volgende dag schreef Key een gedicht met de titel "The Defense of Fort McHenry". De muziek waarop het werd gezet was van een populair lied uit die tijd ("to Anacreon in Heaven"), geschreven rond 1800 door John Stafford Smith.
Het werd aangenomen als het volkslied van de Verenigde Staten op 3 maart 1931. In de meeste gevallen wordt alleen het eerste couplet gezongen. Het lied is moeilijk om te zingen, de ademcontrole tijdens het zingen is lastig omdat de tekst geen natuurlijke adempauze biedt. Gore Vidal noemt het een "muzikale achtbaan" en verklaart de Amerikaanse gewoonte om de hand tijdens het zingen op de borst te houden uit ademnood.
Andere liederen die de status van "onofficieel" volkslied hebben zijn "America the Beautiful", "My Country, 'Tis of Thee" en "God Bless America".
Officiële Engelse tekst.
&lt;poem&gt;1. O! say can you see
by the dawn’s early light,
What so proudly we hailed
at the twilight’s last gleaming,
Whose broad stripes and bright stars
through the perilous fight,
O’er the ramparts we watched,
were so gallantly streaming?
And the rockets’ red glare,
the bombs bursting in air,
Gave proof through the night
that our flag was still there;
O! say does that star-spangled
banner yet wave,
O’er the land of the free
and the home of the brave?
2. On the shore dimly seen
through the mists of the deep,
Where the foe’s haughty host
in dread silence reposes,
What is that which the breeze,
o’er the towering steep,
As it fitfully blows,
half conceals, half discloses?
Now it catches the gleam
of the morning’s first beam,
In full glory reflected
now shines in the stream:
’Tis the star-spangled banner,
O! long may it wave
O’er the land of the free
and the home of the brave.
3. And where is that band
who so vauntingly swore
That the havoc of war
and the battle’s confusion,
A home and a country,
should leave us no more?
Their blood has washed out
their foul footsteps’ pollution.
No refuge could save
the hireling and slave
From the terror of flight,
or the gloom of the grave:
And the star-spangled banner
in triumph doth wave,
O’er the land of the free
and the home of the brave.
4. O! thus be it ever,
when freemen shall stand
Between their loved home
and the war’s desolation.
Blest with vict’ry and peace,
may the Heav’n rescued land
Praise the Power that hath made
and preserved us a nation!
Then conquer we must,
when our cause it is just,
And this be our motto:
„In God is our trust;“
And the star-spangled banner
in triumph shall wave
O’er the land of the free
and the home of the brave&lt;/poem&gt;
Nederlandse vertaling.
&lt;poem&gt;1. O! zeg, kun je zien
bij het vroege licht van de dageraad,
Wat we trots hebben geprezen
bij de laatste glans van de schemering,
Wiens brede strepen en heldere sterren
door het gevaarlijke gevecht,
Over de wallen hebben we aanschouwd,
waren zo galant aan het wapperen?
En de rode gloed van de raketten,
de bommen barsten in lucht,
Gaven bewijs door de nacht
dat onze vlag er nog steeds was;
O! Zeg! wappert die met sterren bezaaide 
banier nog altijd
Over het land der vrijen 
en het thuis der dapperen?
2. Op de kust flauwgevallen
door de nevelen van de diepte,
Waar is het hooghartige leger van de vijand
in vreeslijke stilte rust,
Wat is dat wat de wind,
over de torenhoge steile,
Als het op gepaste wijze blaast,
half verbergt, onthult de helft?
Nu vangt het de glans
van de eerste straal van de ochtend,
In volle glorie gereflecteerd
nu schijnt in de stroom:
'Het is de met sterren bezaaide banier! 
Moge ze lang wapperen!
Over het land der vrijen
En het thuis der dapperen!
3. En waar is die band
die zo beleefd heeft gezworen
Dat de verwoesting van oorlog
en de verwarring van de strijd,
Een thuis en een land,
zou ons niet meer moeten verlaten?
Hun bloed is weggevaagd
de vervuiling van hun vervuilde voetstappen.
Geen toevlucht kan redden
de huurling en slaaf
Van de schrik van de vlucht,
of de somberheid van het graf:
En de met sterren bezaaide
banier zal triomfantelijk wapperen.
Over het land der vrijen 
en het thuis der dapperen!
4. O! zo is het ooit,
wanneer vrijen zullen blijven staan
Tussen hun geliefde huis
en de verlatenheid van de oorlog.
Gezegend met overwinning en vrede,
moge het door de hemel geredde land
de macht loven die heeft gemaakt
en ons een natie behield!
Dan moet we overwinnen,
wanneer onze zaak rechtvaardig is,
En dit is ons motto:
"In God is ons vertrouwen;"
En de met sterren bezaaide banier 
zal triomfantelijk wapperen
Over het land der vrijen 
en het thuis der dapperen!&lt;/poem&gt;

</doc>
<doc id="20278" url="https://nl.wikipedia.org/wiki?curid=20278" title="Kubus (ruimtelijke figuur)">
Kubus (ruimtelijke figuur)

Een kubus of hexaëder is een regelmatig veelvlak, een zesvlak, waarvan de zijvlakken vierkanten zijn. De kubus is een van de vijf regelmatige veelvlakken, die al in de klassieke oudheid door Plato zijn beschreven. De regelmatige veelvlakken worden daarom ook de platonische lichamen genoemd.
Gebruik dagelijks leven.
De vorm wordt voor bijvoorbeeld dobbelstenen gebruikt. De naam kubus komt van het Griekse woord κύβος, "kybos", dat dobbelsteen betekent. Het voordeel van het gebruik van een kubus als dobbelsteen is het feit dat een kubus een regelmatig veelvlak is, wat ervoor zorgt dat de kans voor ieder zijvlak hetzelfde is, dat het boven komt. Een ander voordeel is dat het duidelijk is welk vlak boven komt te liggen. Bij alle regelmatige veelvlakken behalve het viervlak ligt er altijd een zijvlak boven wanneer de dobbelsteen eenmaal stil ligt, maar de kubus is het regelmatige veelvlak met het kleinste aantal zijvlakken, waarbij dat gebeurt.
Een bekende puzzel in de vorm van een kubus is de Rubiks kubus.

</doc>
<doc id="20279" url="https://nl.wikipedia.org/wiki?curid=20279" title="Broekhem">
Broekhem

Broekhem (Limburgs: "Brokem") is een kerkdorp, gelegen in de Limburgse gemeente Valkenburg aan de Geul. Het dorp wordt doorsneden door de spoorlijn van Maastricht naar Heerlen. De oudste kern bevindt zich ten zuiden van deze spoorlijn. Broekhem is tevens de naam van de doorgaande weg door de buurt.
Geschiedenis.
In het Ravensbosch ten noorden van Broekhem zijn de overblijfselen gevonden van de Romeinse villa Ravensbosch.
In 1391 wordt de naam Broekhem voor het eerst in de geschriften vermeld als "Bruchem" en "Bruckhem". De naam Broekhem is afgeleid van 'broek' (drassig land) en 'heim' (huis, oord). Deze naam past binnen een rijtje vergelijkbare plaatsnamen in de omgeving: Houthem, Geulhem, Rothem, Neerhem.
Lange tijd valt het gebied onder de gemeente Houthem, totdat deze in 1940 fuseert met Valkenburg tot de nieuwe gemeente Valkenburg-Houthem, die in 1982 opgaat in de fusiegemeente Valkenburg aan de Geul. Van de oudste bebouwing rondom de Cremerstraat en de Koningswinkelstraat zijn nog slechts enkele gebouwen over. In het begin van de jaren dertig bouwde de architect Alphons Boosten hier de parochiekerk. Pas in 1935 werd de parochie Broekhem zelfstandig.
Langs de doorgaande weg van Valkenburg naar Meerssen (sinds 1959 eveneens Broekhem geheten; daarvoor Houthemerweg) verrezen vanaf het einde van de 19e eeuw diverse hotels en een groot aantal villa's. De villa Geerlingshof werd in 1850 in opdracht van generaal De Ceva gebouwd en ca 1896 aanzienlijk uitgebreid. Het gebouw was jarenlang in gebruik als volksuniversiteit. Het landgoed is in het begin van de 21e eeuw herontwikkeld voor woningbouw.
In het gedeelte ten noorden van de spoorlijn bevinden zich vooral in de jaren vijftig gebouwde rijtjeswoningen, bekend als de Bloemenbuurt. Hier ligt ook het grote complex van de orde der Jezuïeten, het voormalige Ignatiuscollege. Het werd aan het begin van de twintigste eeuw gerealiseerd voor uit Duitsland afkomstige jezuïeten, die er een groot opleidingscentrum begonnen. In het complex bevonden zich eertijds een sterrenobservatorium, een grote bibliotheek en tal van verblijfscellen voor de paters. De jezuïeten werden gedurende de Tweede Wereldoorlog verdreven ten faveure van de SS, die een onderwijsinstituut vestigde in het gebouw. Na de oorlog werd het klooster betrokken door de zusters Franciscanessen van de Heilige Jozef en werd het gebruikt als bejaardentehuis. Daarna zetelde er de stichting transcendente meditatie.

</doc>
