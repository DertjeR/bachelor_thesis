<doc id="26675" url="https://nl.wikipedia.org/wiki?curid=26675" title="Micrometer (instrument)">
Micrometer (instrument)

Een schroefmaat of een micrometer is een meetinstrument waarmee tot op 0,01 mm, 0,005 mm of tot op 1 µm kan afgelezen worden. De benaming micrometer heeft betrekking tot de micrometrische schroefdraad van de spindel en heeft niets te maken met de schaalverdeling zoals soms gedacht wordt. Micrometers worden vooral gebruikt in de metaalbewerking waarbij met heel kleine toleranties wordt gewerkt. De meest gekende uitvoeringen zijn de driepuntsbinnenmicrometer (voor het meten van boringen) en de buitenmicrometer (meten van buitenmaten) met analoge (nonius) en/of digitale aflezing. Andere uitvoeringen zijn de schroefdraadmicrometer (voor het opmeten van schroefdraad), speermicrometer, modulemicrometer (opmeten van tandwielen) en dieptemicrometer. 
Het instrument bestaat uit een beugel met een vast meetvlak, en een verstelbare meetstift met het andere meetvlak. Door aan de verstelbare afleestrommel te draaien worden de meetvlakken door middel van een zeer fijn schroefmechanisme geleidelijk naar elkaar toe bewogen. Als de meetstiften het te meten object bijna raken dient men aan de gevoelsknop te draaien, het uiterste knopje van het handvat. Als de gevoelsknop slipt of ratelt wordt er met de juiste kracht gemeten. Zo meet iedereen met dezelfde meetkracht.
Het bijzondere aan dit instrument is dat het metende gedeelte precies in lijn ligt met de te meten maat. De zogenaamde Abbe-fout wordt hiermee voorkomen. 
De micrometer werd door Jean Laurent Palmer in Paris in 1848 uitgevonden. Daardoor wordt het toestel soms ook palmer genoemd.
Voor iets minder nauwkeurige metingen bestaat er de schuifmaat die op 1/10 mm tot 1/100 mm kan afgelezen worden.

</doc>
<doc id="26676" url="https://nl.wikipedia.org/wiki?curid=26676" title="Berber">
Berber



</doc>
<doc id="26677" url="https://nl.wikipedia.org/wiki?curid=26677" title="Schuifmaat">
Schuifmaat

Een schuifmaat of schuifpasser is een meetinstrument waarmee buitenmaten, binnenmaten en dieptematen kunnen worden gemeten. De tegenwoordige schuifmaten hebben vrijwel altijd een nonius, waarmee een aanmerkelijk grotere nauwkeurigheid bereikt wordt dan met een liniaal of duimstok, maar het bereik (de uiterste maat die gemeten wordt) is vaak veel kleiner.
De schuifmaat bestaat uit een vast deel met een meetlat die verdeeld is in millimeter maar vaak ook in inch, op het uiteinde bevinden zich twee meetbekken. Het losse deel bestaat uit een schuif met een nonius en twee meetbekken. Aan de schuif is een meetpen bevestigd, verder is deze voorzien van een klemlip waarmee na indrukken de schuif kan worden verplaatst. 
In beperkte mate kan een schuifmaat ook gebruikt worden om afstanden (ingesteld of overgenomen van een eerdere meting) af te tekenen op een werkstuk.
Onderdelen.
The genummerde delen zijn:
Niet alle schuifmaten hebben al deze onderdelen: Electronische schuifmaten hebben vaak geen nonius, maar geven de exacte afstand op een scherm. De blokkering bestaat soms ook uit een stelschroef die vast- en losgedraaid kan worden.
De schuifmaat in het diagram hierboven meet ongeveer 2.475 cm op de metrische schaal: (2.4 cm afgelezen van de hoofdschaal, en ongeveer 0.075 cm vanaf de nonius).
Gebruik.
In gesloten stand liggen de meetbekken van de liniaal en van de schuif met de schuingeslepen meet- of meskanten tegen elkaar. De meetpen is dan helemaal ingeschoven. De nullijn van de nonius en de nullijn van de liniaal horen in dit geval precies in elkaars verlengde te liggen. Men noemt dit de nulstand van de schuifmaat. Bij het bewegen van de schuif gaan de meetbekken voor het meten van binnen- en buitenmaten open, op uiteinde komt de meetpen tevoorschijn waarmee dieptematen kunnen worden gemeten.
Bij het aflezen van maten kijkt men altijd eerst naar de nullijn van de nonius. Als de nullijn van de nonius samenvalt met een streepje op de liniaal, leest men af op een hele millimeter. Als de nullijn op de nonius niet samenvalt met een streepje op de liniaal, gaat men als volgt te werk: lees op de liniaal eerst af op een hele millimeter. Men moet het streepje direct links boven de nullijn van de nonius aflezen. Kijk vervolgens welk deelstreepje op de liniaal samenvalt met een deelstreepje op de nonius. Tel nu op de nonius het aantal deeltjes tussen de nullijn en het gelijkstaande streepje. Vermenigvuldig dit aantal met 0,1 mm, (bij een schuifmaat met een nauwkeurigheid van 1/20 mm met 0,05 mm) en tel de uitkomst op bij het aantal hele millimeters, dat men op de liniaal heeft afgelezen.
Naast de 'gewone' schuifmaat die door middel van een nonius moet worden uitgelezen, bestaan er ook schuifmaten met een meetklok of met elektronische (digitale) uitlezing. De afleesnauwkeurigheid wordt hierdoor verder vergroot. Het voordeel van digitale schuifmaten is dat er door de uitlezing in getallen minder snel afleesfouten worden gemaakt.
Voor nauwkeurigere metingen kan een micrometer worden gebruikt, terwijl voor bepaalde toepassingen ook voelermaten en kalibers bestaan.

</doc>
<doc id="26678" url="https://nl.wikipedia.org/wiki?curid=26678" title="Tamazight">
Tamazight



</doc>
<doc id="26679" url="https://nl.wikipedia.org/wiki?curid=26679" title="Erich Honecker">
Erich Honecker

Erich Ernst Paul Honecker (Neunkirchen (Saarland), 25 augustus 1912 – Santiago (Chili), 29 mei 1994) was de voorlaatste Staatsraadvoorzitter van de Duitse Democratische Republiek (DDR). Honecker droeg de titel "Held van de Duitse Democratische Republiek". Honecker werd in 1958 secretaris van de Veiligheidscommissie van het Centraal Comité van de Sozialistische Einheitspartei Deutschlands (SED) en was de organisator van de bouw van de Berlijnse Muur. Hij was verantwoordelijk voor het Schießbefehl aan de grenzen van de DDR, tot dit in april 1989 door hemzelf werd opgeheven. Na de val van de Berlijnse Muur en de daarop volgende Duitse hereniging werd Honecker aangeklaagd wegens doodslag in gemeenschap in 192 gevallen. De rechtszaak werd echter voortijdig beëindigd, vanwege de slechte gezondheidstoestand van Honecker.
Jonge jaren.
Erich Honecker was de zoon van mijnwerker Wilhelm Honecker. In de jaren twintig werd hij lid van de communistische jeugdbeweging en in 1930 van de Kommunistische Partei Deutschlands (KPD). In 1930-1931 bezocht hij de internationale Leninschool in Moskou. Na zijn terugkeer werd hij districtsleider van de communistische jeugdbeweging in het Saargebied. Vanaf 1933 kon de KPD in Duitsland alleen nog ondergronds werken; het Saargebied hoorde op dat moment niet bij het Duitse Rijk. In nazi-Duitsland zat Honecker kort gevangen en keerde in 1934 naar het Saargebied terug. Hij voerde campagne tegen de aansluiting van het Saargebied bij Duitsland. Na de stemming van 13 januari 1935, waarbij een overgrote meerderheid vóór aansluiting stemde, vluchtte Honecker naar Frankrijk. In augustus van dat jaar reisde hij onder een valse naam naar Berlijn, met een drukpers in zijn bagage. In de illegaliteit werkte hij nauw samen met de KPD-functionaris Herbert Wehner, die na de oorlog lid werd van de SPD. In december 1935 werd Honecker aangehouden. In 1937 werd hij veroordeeld tot 10 jaar tuchthuis en werd opgesloten in het Zuchthaus Brandenburg-Görden. Over zijn verblijf aan het eind van de oorlog zijn meerdere versies in omloop. Honecker beweert dat hij tot eind april 1945 in het tuchthuis vast zat en door Sovjettroepen is bevrijd. Andere bronnen melden dat Honecker begin maart 1945 vluchtte en tot het eind van de oorlog ondergedoken bleef.
Na de oorlog bleef Honecker in de Sovjet-bezettingszone. In 1946 werd hij lid van het Centraal Comité van de Sozialistische Einheitspartei Deutschlands. Datzelfde jaar trouwde hij met de 9 jaar oudere Charlotte Schanuel, een gevangenisbewaarster die hij tijdens zijn gevangenschap in nazi-Duitsland had leren kennen. Schanuel overleed twee jaar later. Van 1946 tot 1955 was Honecker tevens eerste secretaris van de Freie Deutsche Jugend, de communistische jeugdbeweging.
Honecker was inmiddels hertrouwd met Edith Baumann, met wie hij in 1950 een dochter kreeg (Erika). In het begin van de jaren vijftig leerde hij zijn latere, derde vrouw Margot Feist kennen, met wie hij een relatie kreeg waaruit eind 1952 ook een dochter werd geboren (Sonja). Hij scheidde vervolgens van Baumann en trouwde in 1953 met Feist. Margot Honecker, die in 2016 overleed, zou de rest van Erichs leven aan zijn zijde blijven en in de DDR ook een politieke functie vervullen (ze was van 1963 tot aan de val van de Berlijnse Muur in 1989 minister van Volksonderwijs).
Eerste secretaris van de SED en staatshoofd.
Van 1955 tot 1958 bezocht Honecker de partijhogeschool in Moskou. Na zijn terugkeer werd hij opgenomen in het Politbureau van de SED. Honecker werd spoedig de machtigste man van de Boeren- en Arbeidersstaat DDR. Op 3 mei 1971 volgde hij Ulbricht op als eerste secretaris van het Centraal Comité en werd daarmee feitelijk de machtigste man van de DDR. Hij zocht toenadering tot de Bondsrepubliek Duitsland, inspelend op de Ostpolitik van toenmalig kanselier Willy Brandt. Dit leverde economische voordelen en internationale erkenning van de DDR op.
In 1976 werd hij tevens voorzitter van de Staatsraad, dat wil zeggen staatshoofd van de DDR. In dat jaar begon ook de vervolging van kunstenaars. De uitburgering van Wolf Biermann, die door Honecker persoonlijk was geïnitieerd, op 17 november 1976 gaf een dag later aanleiding tot een protestbrief ondertekend door prominente Oost-Duitse kunstenaars. Dit was het eerste openlijke teken van verzet sinds de volksopstand in de DDR van 17 juni 1953.
Zijn binnenlandse politiek was er een van star vasthouden aan de beginselen van het marxisme-leninisme. Hij zette hiertoe een repressieapparaat op waarbij de bevolking elkaar bespioneerde en aangaf bij de Stasi, een instantie gebaseerd op de NKVD (voorloper van de KGB). Ondanks dit systeem van repressie groeide de oppositie tegen het regime. Na de Duitse hereniging bleek hoe diep dit systeem ingreep in het maatschappelijk leven. Na een aanvankelijke openstelling van de Stasi-archieven werd snel besloten tot geheimhouding.
In 1983 werd een staatsbezoek van Honecker aan de Bondsrepubliek door de grote socialistische broederstaat en bondgenoot Sovjet-Unie uit wantrouwen tegen een mogelijke toenadering nog verhinderd. In 1987 werd de rondreis door de Bondsrepubliek een triomf en werd Honecker ontvangen door bondskanselier Helmut Kohl, door bondspresident Richard von Weizsäcker en in Beieren door Franz Josef Strauß, die aan de basis had gestaan van de miljardenkredieten van de Bondsrepubliek voor de DDR.
In het binnenland nam aan het einde van 1988 het verzet grote vormen aan. Door de afkerige houding van het regime tegenover de kerken vestigde zich hier het verzet. Toen de Hongaren in de zomer van 1989 hun grenzen met het Westen openden, kwam er een ware exodus van Oost-Duitsers op gang, die via het geliberaliseerde Hongarije het Westen probeerden te bereiken. Door het regime beschouwd als betrouwbare vaderlanders gingen ze er tijdens hun vakantie in Hongarije vandoor, door lopend de voor Hongaarse funshoppers richting Wenen opengestelde Hongaars-Oostenrijkse grens over te steken. De grenswachten hadden van de Hongaarse regering bevel gekregen niet te schieten op deze passanten, die hun identiteitspapieren verbrand hadden. De Trabanten moesten echter achtergelaten worden: die werden verscheept naar de DDR en weer doorverkocht aan gegadigden op de wachtlijsten. Oostenrijk stuurde de vluchtelingen direct door richting de Bondsrepubliek. Daartoe waren aan de grens West-Duitse ambtenaren geplaatst om voor registratie te zorgen.
Honecker negeerde de massale "Republikflucht" van de hoogopgeleide DDR-burgers. Die verspeelden door hun vlucht uit de DDR-dictatuur weliswaar hun bezittingen, maar kregen bij aankomst in de Bondsrepubliek als Duitser automatisch een West-Duits paspoort. Honecker meldde bij zijn staatsbezoek aan Moskou in 1989 dat bij het voortbestaan van de DDR de Muur nog 50 of zelfs 100 jaar zou bestaan. Bij de viering van '40 jaar DDR' in oktober 1989 - in aanwezigheid van Sovjetleider Gorbatsjov - gedroeg Honecker zich alsof er niets aan de hand was. Enkele DDR-leiders van het Centraal Comité, waaronder Günter Schabowski en Egon Krenz besloten dat wanneer de DDR wilde overleven, er moest worden ingegrepen. Met instemming van Moskou werd Erich Honecker op 18 oktober 1989 door het Centraal Comité van de SED afgezet. Op 8 november 1989 werd in de DDR een gerechtelijk onderzoek ingesteld wegens ambtsmisbruik en corruptie. Op 3 december werd Honecker geroyeerd als lid van de SED. Hij sloot zich daarop bij de net heropgerichte KPD aan.
Na de val van de Muur.
Na de opheffing van de DDR in 1990 werd Honecker in staat van beschuldiging gesteld en hangende het onderzoek opgesloten. Vervolgens werd hij op medische gronden vrijgelaten. Op 30 november 1990 werd tegen Honecker een arrestatiebevel uitgevaardigd op verdenking van doodslag in gemeenschap in 192 gevallen. Op 13 maart 1991 ontkwam hij tezamen met zijn gezin per lijnvlucht naar Moskou. De Russische regering besloot Honecker als ongewenste vreemdeling uit te zetten naar het herenigde Duitsland. Honecker zocht daarop asiel in de Chileense ambassade in Moskou (tijdens de fascistische putsch tegen de Chileense president Salvador Allende op 11 september 1973 had de DDR van Honecker vele duizenden vluchtende Chilenen asiel verleend). Dat asiel werd hem uiteindelijk niet verleend.
Op 3 juni 1992 werd Honecker aangeklaagd door het Landgericht van Berlijn voor aanzetting tot doodslag, vanwege zijn bevel gericht te schieten op vluchtelingen aan de Duits-Duitse grens. Bij het verlaten van de Chileense ambassade werd Honecker door de Russische autoriteiten opgepakt en uitgeleverd aan Duitsland. Op 29 juli keerde Honecker terug in Berlijn om zich tegen de aanklacht te verweren. Hij werd wegens leverkanker opgenomen in het Berlijnse gevangenisziekenhuis Moabit.
Op 13 januari 1993 werd door de Berlijnse rechtbank vastgesteld dat het voortzetten van de rechtszaak tegen Honecker op grond van diens gezondheidstoestand een aantasting van diens menselijke waardigheid zou betekenen. Honecker mocht naar zijn familie in Chili vertrekken en stierf een jaar later op 81-jarige leeftijd aan leverkanker in de Chileense hoofdstad Santiago. Postuum werden zijn "Moabiter Notizen" gepubliceerd.
Wetenswaardigheid.
Tijdens het repressieve DDR-bewind was het niet mogelijk om in het openbaar kritiek uit te oefenen op het regime. Om dit te omzeilen nam men zijn toevlucht tot de humor. Een bekende grap uit die tijd was wat je moest doen als je een telefoontje pleegde en je per ongeluk Honecker aan de lijn kreeg: ophangen en opnieuw kiezen. Ook in de film Das Leben der Anderen uit 2006 komt deze grap voor.

</doc>
<doc id="26680" url="https://nl.wikipedia.org/wiki?curid=26680" title="DOS">
DOS



</doc>
<doc id="26681" url="https://nl.wikipedia.org/wiki?curid=26681" title="W.O. II">
W.O. II



</doc>
<doc id="26683" url="https://nl.wikipedia.org/wiki?curid=26683" title="Warschau Pact">
Warschau Pact



</doc>
<doc id="26684" url="https://nl.wikipedia.org/wiki?curid=26684" title="Warschaupact">
Warschaupact

Het Warschaupact was een militair bondgenootschap van communistische landen, dat tussen 1955 en 1991 heeft bestaan. Het werd op voorstel van Sovjetpartijleider Nikita Chroesjtsjov opgericht als tegenhanger van de NAVO. Officieel spraken de lidstaten van het Verdrag van Warschau.
Leden.
Het verdrag werd op 14 mei 1955 in de Poolse hoofdstad Warschau als reactie op het toetreden van de Bondsrepubliek Duitsland tot de NAVO ondertekend door de Sovjet-Unie, Albanië, Bulgarije, Roemenië, de DDR, Hongarije, Polen en Tsjecho-Slowakije. Daarmee waren op een na alle socialistische (marxistisch-leninistische) staten in Oost-Europa lid: alleen Joegoslavië bleef erbuiten. Dat land had in april 1955 deelgenomen aan de Bandungconferentie, die in 1961 zou leiden tot de Beweging van Niet-Gebonden Landen. De leden van het pact beloofden elkaar te verdedigen indien een of meer leden zouden worden aangevallen.
Albanië stapte in 1968 uit het Warschaupact, nadat Sovjettroepen in Tsjecho-Slowakije de Praagse Lente hadden beëindigd. Vanaf 1961 was Albanië nog slechts op papier lid geweest, nadat dat land partij had gekozen voor China in de ideologische strijd tegen de hervormingen en destalinisatie in de Sovjet-Unie. Ook de DDR maakte het einde van het Warschaupact niet mee: dat land had met de Duitse hereniging op 3 oktober 1990 opgehouden te bestaan.
Verdragstekst.
Het verdrag telt 11 artikelen, enkele belangrijke zijn:
Het verdrag werd in korte tijd geratificeerd. Polen was op 19 mei 1955 de eerste en Albanië op 6 juni de laatste. Vanaf 6 juni was het verdrag van kracht.
De politieke organisatie van het Warschaupact was in handen van een "Politiek Consultatief Comité". De militaire organisatie was formeel in handen van het "Gecombineerd Commando van de Strijdkrachten" in Warschau. Deze laatste instelling was een façade voor een militaire organisatie die geheel door de strijdkrachten van de Sovjet-Unie werd beheerst. De functie van "Chef van het Gecombineerd Commando" in Warschau was in handen van een Russische maarschalk, die ook Eerste Plaatsvervangend Chef-Staf van de Sovjet-Strijdkrachten was, maar deze had in die functie geen sleutelpositie in de organisatie. De werkelijke militaire bevelhebber was dezelfde Eerste Plaatsvervangende Chef Staf in zijn rol als "Hoofd van de Gezamenlijke Staf van het Warschaupact".
Geschiedenis.
Tijdens de Hongaarse Opstand van 1956 raakte de Hongaarse overheid verdeeld in twee fracties: één geleid door Imre Nagy en de ander door János Kádár. Om de spanningen te verminderen trokken de troepen van het Warschaupact zich terug uit Hongarije. Toen de fractie van Nagy aankondigde dat Hongarije zich uit het Warschaupact terugtrok, vielen de troepen op uitnodiging van Kádár in oktober opnieuw het land binnen. De troepen onderdrukten het verzet in twee weken.
Troepen van het Warschaupact werden ook tijdens de Praagse Lente van 1968 ingezet. De troepen vielen Tsjecho-Slowakije binnen om de hervormingen uitgevoerd door Alexander Dubčeks regering ongedaan te maken. Deze interventie werd officieel gelegitimeerd door de Brezjnevdoctrine, die luidt dat "wanneer krachten die vijandig zijn aan het socialisme een socialistisch land naar het kapitalisme willen brengen, het niet alleen een probleem wordt voor het betrokken land, maar voor alle socialistische landen."
De partijleiders van de lidstaten van het Warschaupact werden tijdens de voorbereiding van de inval in Tsjecho-Slowakije uitgebreid geconsulteerd. Het was de vrees van de partijtop van de DDR, buurland van Tsjecho-Slowakije, voor de eigen bevolking die een doorslaggevende rol speelde bij het besluit om Tsjecho-Slowakije binnen te vallen. Meer burgerlijke vrijheid en een liberalisering van de economie zouden vooral in de DDR de toch al gespannen politieke verhouding tussen partij en bevolking verder doen verslechteren.
Kort na de inval in Tsjecho-Slowakije, op 13 september 1968, trok Albanië zich formeel terug uit het pact, hoewel het land al in 1962 in feite de samenwerking beëindigd had en een pro-Maoïstische, Chinese koers ging varen. Het schafte ook Chinese wapens aan. Albanië lag ingeklemd tussen het niet-gebonden Joegoslavië en NAVO-lidstaat Griekenland, dus alleen al daarom werd Albanië niet op dezelfde wijze tot de orde geroepen als Hongarije. De Roemeense leider Nicolae Ceaușescu noemde de invasie van 1968 een schending van zowel de internationale wetten als de principes van nationale soevereiniteit waarop het Warschaupact was gebaseerd. Volgens hem was enkel collectieve zelfverdediging tegen externe agressie een rechtvaardiging voor het inzetten van Warschaupact-troepen. Er waren dan ook geen Roemeense troepen betrokken bij deze inval. Het machtsmonopolie van zijn eigen communistische partij stelde Ceauşescu echter niet ter discussie, daarom bleef zijn land gespaard voor een dergelijke invasie.
De NAVO en het Warschaupact hebben nooit een rechtstreeks militair conflict gehad, maar bestreden elkaar meer dan 35 jaar in de Koude Oorlog. In december 1988 schafte Michail Gorbatsjov de Brezjnevdoctrine echter af en verklaarde dat de Oost-Europese landen hun eigen koers konden varen. In 1989 begon daarop veel te veranderen in Oost-Europa. De nieuwe regeringen stonden niet meer achter het Warschaupact en in januari 1991 verkondigden Tsjecho-Slowakije, Polen en Hongarije dat ze vanaf de 1 juli 1992 de organisatie niet meer zouden steunen. Bulgarije deed in februari 1991 een soortgelijke aankondiging en het werd duidelijk dat het pact zijn langste tijd gehad had. Het pact werd officieel ontbonden in Praag op 1 juli 1991.
Post-Warschaupact.
Op 12 maart 1999 werden Tsjechië, Hongarije en Polen lid van de NAVO. Bulgarije, Roemenië, Slowakije en de voormalige Sovjetrepublieken Estland, Letland en Litouwen volgden in maart 2004, samen met Slovenië. Op 1 april 2009 werd ook Albanië lid van de NAVO.
De Organisatie voor het Verdrag inzake Collectieve Veiligheid (CSTO) kan gezien worden als een opvolger van het Warschaupact.

</doc>
<doc id="26685" url="https://nl.wikipedia.org/wiki?curid=26685" title="VARA">
VARA

De VARA was een progressieve radio- en televisieomroep binnen het Nederlandse publieke bestel opgericht op 1 november 1925.
Op 1 januari 2014 fuseerden de "omroepen" VARA en BNN tot BNN-VARA. Sinds 24 augustus 2017 worden de programma's uitgezonden onder de naam BNNVARA (dus zonder streepje). De afzonderlijke "ledenverenigingen" BNN en VARA gingen samen per 1 september 2018.
Geschiedenis.
De VARA tussen 1925 en 1940.
V.A.R.A. was oorspronkelijk een acroniem voor "Vereeniging van Arbeiders Radio Amateurs". Sinds 1957 heette de omroep echter Omroepvereniging VARA, en was het dus officieel geen afkorting meer. Initiatiefnemers tot de oprichting van de VARA waren Levinus van Looi, radioredacteur van "Het Volk" en Ger Zwertbroek, chef bij "De Arbeiderspers". Van Looi werd de eerste voorzitter van de VARA, Zwertbroek omroepsecretaris en propagandist. De administrateur van de bond van meubelmakers en behangers, Jan Willem Lebon, werd gekozen tot penningmeester. In de beginjaren zond de omroep slechts acht uur per week uit. Vanwege het betrekkelijke amateurisme in die tijd kreeg zij met name van de AVRO-aanhang de bijnaam "Van Armoe Rammelt Alles". De V.A.R.A. gaf bouwpakketten uit waarmee de leden zelf een eenvoudig radiotoestel in elkaar konden zetten, de Varadyne. Swierstra beschrijft in zijn boek "Geboorte en opkomst van de VARA" de ontwikkelingen op radiogebied tot 1940.
De VARA tijdens de Duitse bezetting van Nederland.
Tijdens de Duitse bezetting van Nederland (van 15 mei 1940 tot 5 mei 1945) werkte de VARA onder leiding van voorzitter Arend de Vries aanvankelijk mee met de Duitse bezettingsmacht. Zij deed dat na een oproep van NSB-voorman Meinoud Rost van Tonningen. Een radiorede op 24 juli 1940, waarin De Vries de opstelling van de VARA ten opzichte van de Nieuwe Orde toelichtte, leidde tot uitgebreide protesten en duizenden opzeggingen. Men stelde dat De Vries zowel naar vorm als inhoud faalde, vormelijk omdat de rede niet eerst werd voorgelegd aan de verenigingsraad (de vertegenwoordiging van de leden), inhoudelijk omwille van de dubbelzinnig voorkomende zinsnede: "Welnu zij (de werkers van onze arbeiderbeweging) mogen beseffen dat niets is ingestort (na de Duitse bezetting vanaf 15 mei 1940) dan een beletsel op de weg naar een betere samenleving, indien ieder trouw blijft aan zijn overtuiging en bereid om ondanks alle moeilijkheden mee te bouwen aan een nieuwe arbeidsgemeenschap." De Vries' aanvankelijk toegeeflijke houding ten opzichte van de Duitse bezetter was ook ingegeven door van Tonningens dreiging dat bij niet-medewerking de VARA als instelling zou worden opgeheven. De verenigingsraad keurde het plan om door te werken onder beperkende voorwaarden eenstemmig goed. Deze hielden in dat alle programma's op voorhand gekeurd moesten worden door de Rundfunkbetreuungsstelle (RBS of radiocontrolecommissie) en op bevel van rijkscommissaris Seyss-Inquart de aanstelling van Rost van Tonningen als commissaris van de SDAP (alsook van de daarmee verwante organisaties als de VARA, de Arbeiderspers, de jeugdbeweging AJC, de Arbeiderssportbond, het Instituut voor Arbeidersontwikkeling, de vrouwenclubs, de muziek- en zangverenigingen). Alleen bestuurslid J.B. Broeksz wilde hier niet aan medewerken en ging met onbetaald verlof. Socialistisch voorman en SDAP-voorzitter Koos Vorrink noemde de stap zelfs 'verraad'. De openlijk antinazistische publicist J.H. Scheps veroordeelde de stap in zijn brochures eveneens uitdrukkelijk.
De VARA had een relatief groot aantal Joodse medewerkers en bestuursleden, zoals Meyer Sluyser (die op 15 mei 1940 naar Engeland kon vluchten) en artiesten als Johnny en Jones, die vaak een prominente rol in de programmering hadden (deze laatste twee ontkwamen niet aan vernietiging).
Al vanaf de Duitse inval op 10 mei 1940 verloor de VARA in hoog tempo leden: volgens De Jong in zijn serie "Het Koninkrijk der Nederlanden in de Tweede Wereldoorlog" raakte de omroep in één maand 50.000 van haar 150.000 leden kwijt. Na De Vries' rede daalde het aantal eind augustus tot 65.000. Eind 1940 resteerden er nog 40.000 leden. De grote terugval in ledenaantal lag hierin dat men als natrekbaar VARA-lid vreesde voor persoonlijke gevolgen en dat men na de De Vries' rede van 24 juli voor de VARA geen taak meer zag. In de week van 2 tot 8 maart 1941 moest de VARA, net als de andere omroepverenigingen, al haar activiteiten overdragen aan de gelijkgeschakelde Rijksradio-omroep die gaandeweg bol stond van nationaalsocialistische tirades. Het laatste nummer van het radioprogrammaboekje "De Radiogids" verscheen op 27 december 1941 met 26 000 abonnees. De NSB-gezinde "Luistergids" verving deze al vlug.
Wat de liquidatie betreft, alle activa van de VARA gingen in volmaakte volgorde bij erkenning op papier over naar de staat. Alle personeelsleden, inclusief de Joodse, werden overgenomen. Nadien ging men over tot het verbod nog andere zenders te beluisteren en ten slotte, op straffe van deportatie, vanaf april 1943 de inlevering van alle radio's in bezet Nederland. Soms verving men de grote Philips radiokast door een clandestiene kleine radio zodat men de door de Duitsers verboden zenders kon blijven beluisteren.
Dick Verkijk beschreef de geschiedenis van de VARA in oorlogstijd uitgebreid in zijn boek "Radio Hilversum 1940-1945". De Jong gebruikte hier delen uit voor zijn werk "Het Koninkrijk der Nederlanden in de Tweede Wereldoorlog". Ook G.P. Bakker verwijst in zijn boek "Het hellende vlak. Radio-omroep in nazi-greep" (1981) naar Verkijks publicatie. Ook in de in 2009 in opdracht van de VARA geschreven "biografie van een omroep" door Huub Wijfjes werd een hoofdstuk "Door een zee van bloed en tranen" gewijd aan deze episode.
Verzuiling.
Tijdens de verzuiling was het de omroep van de socialistische/sociaaldemocratische zuil, en onderhield de VARA nauwe banden met de SDAP en later met de Partij van de Arbeid en met de vakbeweging (de NVV en later de FNV). Bekende partijcoryfeeën als Jaap Burger, André Kloos en Marcel van Dam zijn jarenlang voorzitter geweest van de VARA. In het programma In de Rooie Haan werd vaak openlijk partij gekozen voor de sociaaldemocraten. Tot 1980 waren de PvdA en de FNV vertegenwoordigd in het bestuur van de VARA. Sinds die tijd bestaat er geen formele band meer tussen enerzijds de VARA en anderzijds de PvdA en de FNV.
Recente geschiedenis.
Onder het voorzitterschap van Marcel van Dam (1986-1995) verzakelijkte de VARA. Van Dam begon met drastische bezuinigingen, waardoor veel medewerkers van de radioafdeling en de ondersteunende diensten hun baan verloren. Nieuwe televisiemedewerkers gingen werken op tijdelijke contracten. Een select aantal presentatoren moest de VARA een "herkenbaar gezicht" geven. Een aantal jaren was dit beleid succesvol; het werd dan ook voortgezet door Van Dams opvolger Vera Keur. Die deed in 2000 een onderzoek naar een toekomst als "private omroep", wat onhaalbaar bleek.
Samen met de VPRO en de NPS heeft de VARA de afgelopen jaren geprobeerd het "thuisnet" NPO 3 gestalte te geven. De VARA verzette zich aanvankelijk heftig tegen pogingen van de Raad van Bestuur van de Publieke Omroep om de programma's anders over de drie netten te verdelen; bij de totstandkoming van het nieuwe schema in april 2006 kon de omroep echter zeer tevreden zijn over de hem toebedeelde zendtijd.
In mei 2011 gaven de VARA en BNN te kennen het voornemen te hebben om onder voorwaarden te willen fuseren in het kader van de voorgenomen reorganisatie van het omroepbestel in 2016. Op 1 januari 2014 was deze fusie een feit. De omroepbedrijven VARA en BNN zijn op die datum gefuseerd. Vanaf 24 augustus 2017 zenden beide omroepen uit onder de naam BNNVARA. De afzonderlijke ledenverenigingen VARA en BNN bleven bestaan tot 1 september 2018.
Televisie.
Programma's.
Huidige programma's.
De VARA zendt zijn televisieprogramma's uit verdeeld over de drie publieke netten.
Omroepers/omroepsters.
"op chronologische volgorde"
Televizierring.
In de historie van de Gouden Televizier-Ring, de jaarlijkse prijs voor het beste televisieprogramma, vielen er tien VARA-programma's deze prijs ten deel:
Radio.
Hoorspelen.
De VARA zond vroeger ook hoorspelen uit, onder andere:
Andere hoorspelen zijn te vinden op de lijst van Nederlandse hoorspelen
Voorzitters.
Voorzitters van de VARA in de periode 1925 tot heden waren:

</doc>
<doc id="26688" url="https://nl.wikipedia.org/wiki?curid=26688" title="Aandeel">
Aandeel

Een aandeel is een waardepapier dat een aantal rechten met betrekking tot een vennootschap geeft.
Zowel een besloten vennootschap als een naamloze vennootschap kan aandelen uitgeven.
In de Nederlandse wetten wordt bij een goed dat geen zaak is, het begrip eigendom meestal niet gebruikt, maar in plaats daarvan het begrip vermogensrecht. Toch worden aandeelhouders van een vennootschap in het spraakgebruik soms aangeduid als de juridische eigenaren van de vennootschap. De onderneming is in bezit van de vennootschap.
Een aandeel geeft zeggenschapsrecht en winstrecht in de vorm van dividend. Niet alleen de aandelen van een naamloze vennootschap kunnen worden verhandeld via de effectenbeurs; sinds de introductie van de flex-BV wetgeving in 2012 zijn besloten vennootschappen niet meer verplicht om een statutaire blokkeringsregeling te hebben, zodat de aandelen op een effectenbeurs kunnen worden verhandeld. Daar wordt maar weinig gebruik van gemaakt. Het merendeel van de vennootschappen verhandelen hun aandelen dus onderhands.
Terminologie.
Het woord aandeel wordt zowel gebruikt voor een exemplaar als voor een aandelensoort (in de enge zin, waarbij alle exemplaren gelijkwaardig zijn), zoals Unilever. Vaak blijkt uit het verband wat wordt bedoeld, maar voor aandelensoort in de genoemde zin is er ook de term "fonds" (niet te verwarren met het begrip aandelenfonds). Dit komt terug in termen als hoofdfonds en fondscode.
Geschiedenis.
Reeds in de Romeinse tijd werden onderhands aandelen uitgegeven aan financiers. In de late middeleeuwen bestonden er aandelen in Italiaanse stadstaten. De Hollandse en Zeeuwse voorcompagnieën, de voorlopers van de Vereenigde Oostindische Compagnie (VOC) rond 1600, kenden ook aandelen.
De eerste officiële uitgifte van verhandelbare aandelen vond plaats in 1602 in Amsterdam. De VOC gaf aandelen uit om haar overzeese handelsactiviteiten te kunnen financieren. Met deze aandelenemissie ontstond de eerste effectenbeurs ter wereld. De aandelen werden toen in de kantoren van de VOC zelf verhandeld.
Van de allereerste aandelenuitgifte zijn nog maar weinig originele stukken bewaard gebleven. Tot voor kort gold een 'aandeel' van de VOC-kamer Amsterdam van 27 september 1606 als het oudste aandeel ter wereld. Dat document is in handen van een groep Duitse beleggers, die het voor een groot bedrag te koop aanbieden. Hoe dit exemplaar in Duitsland terecht is gekomen, blijft onduidelijk. Zeker is dat het omstreeks 1980 nog in het Stadsarchief Amsterdam berustte. Onlangs werd in het Westfries Archief te Hoorn een 'aandeel' ontdekt van 9 september 1606. Dat werd uitgegeven door de VOC-kamer Enkhuizen en staat op naam van ene Pieter Harmensz. Hij kreeg het aandeel als bewijs van zijn laatste termijnbetaling van zijn investering van 150 gulden. Deze werd bijgeschreven in het Grootboek van de VOC-kamer Enkhuizen. Deze oudste vorm van verhandelbare aandelen zijn eigenlijk een soort kwitanties.
Het allereerste dividend werd niet uitgekeerd in geld, maar in natura uit de verscheepte goederen. Deze eerste aandelen van de VOC zijn voor historici erg interessant omdat er relatief veel documentatie beschikbaar is over onder meer de regelgeving met betrekking tot onder meer financiële derivaten, "short" posities en de effectenhandel. De grootste VOC-aandeelhouder van het eerste uur was Pieter Lintgens met een investering van 105.000 gulden, die hij uiteindelijk niet op tafel kon leggen. Isaac le Maire had 97.000 gulden ingelegd.
Rendement op aandelen.
Aandelen geven geen recht op een vaste vergoeding voor het beschikbaar stellen van vermogen, zoals obligaties dit wel geven door middel van rente. Het rendement op aandelen bestaat uit twee onderdelen: Intrinsieke waardestijging van het aandeel en het uitgekeerde deel van de winst, beter bekend als het dividend. Intrinsieke waardestijging ontstaat wanneer de winst worden ingehouden. De aandeelhouders en/of het bestuur stellen daarom altijd vast hoeveel winst er wordt ingehouden en hoeveel er wordt uitgekeerd. Dividend wordt vaak jaarlijks uitgekeerd en vindt meestal in vrij consistente bedragen plaats. Het kan in economisch mindere tijden voorkomen dat de aandeelhouders niet overgaan tot uitkering om een grotere cashpositie te behouden, of omdat er geen winst is en de onderneming niet uit de reserves wenst te putten.
Ondernemingen streven er doorgaans naar om het dividend stabiel tot licht stijgend te houden. Uit onderzoek blijkt dat een groot deel van het rendement op aandelenbeleggingen door dividenduitkeringen behaald wordt. Aandelen waarop een relatief hoog dividend wordt uitgekeerd, noemt men dividendaandelen.
Over het langetermijnrendement van beursgenoteerde aandelen gecorrigeerd voor inflatie bestaat veel debat. De Amerikaanse econoom Jeremy Siegel schat het gemiddelde historisch rendement op aandelen over de afgelopen 200 jaar op ongeveer 6,5 tot 7 procent na correctie van de inflatie.
Handel in aandelen.
De aandelen van één vennootschap kunnen op meerdere beurzen tegelijk verhandeld worden. Voorbeeld hiervan is de Belgisch-Franse bankverzekeringsgroep Dexia, genoteerd op Euronext Parijs en Brussel, de Nederlandse bank ING, genoteerd in Amsterdam en in New York, of het vroegere Petrofina, vroeger genoteerd te Brussel en te New York. Het aandeel "Royal Dutch Shell" is wel op 3 beurzen tegelijk verhandelbaar: de New York Stock Exchange, de London Stock Exchange en de Amsterdamse Euronext op Beursplein 5.
Besloten vennootschappen kenden tot 01-10-2012 een verplichte blokkeringsregeling. Een aandeelhouder mocht hierdoor niet zomaar zijn aandelen aan derden overdragen en nieuwe aandelen mochten niet zomaar aan het publiek worden uitgegeven. Meestal hield de regeling in dat aandelen eerst aan medeaandeelhouders moesten worden aangeboden, of de bestaande aandeelhouders nieuwe aandeelhouders moesten goedkeuren.
Met de invoering van de Wet vereenvoudiging en flexibilisering bv-recht is het voor een besloten vennootschap niet langer verplicht een dergelijke blokkeringsregeling in de statuten op te nemen. Er is sprake van een krachtens de wet geldende aanbiedingsregeling, waarvan bij de statuten afgeweken kan worden. Met andere woorden: maken de statuten geen melding over het al dan niet gebruiken van een blokkeringsregeling, dan is de aandeelhouder alsnog verplicht zijn aandelen eerst aan de medeaandeelhouders aan te bieden.
Het zelf inkopen van aandelen door de vennootschap is meestal niet toegestaan of slechts toegestaan onder zeer stringente voorwaarden. Omdat dit zou betekenen dat het bestuur zelf in de Algemene vergadering van aandeelhouders (AvA) mag stemmen en invloed op eigen benoeming en ontslag kan uitoefenen, mag in zo'n geval meestal met zelf ingekochte aandelen niet worden gestemd.
Waarde van een aandeel.
De waarde van een aandeel is afhankelijk van de onderliggende onderneming. Het geplaatste aandelenkapitaal plus eventuele agio vormen het beginvermogen, dat dan ook gelijk de intrinsieke waarde en het eigen vermogen van de onderneming is. Wanneer de onderneming winst maakt, neemt het eigen vermogen toe en dus de waarde van de aandelen. Wanneer de onderneming verlies lijdt, neemt het eigen vermogen af en dus de waarde van de aandelen. De post Geplaatst aandelenkapitaal verandert niet van waarde omdat de rekenheid voor deze post de Nominale waarde is. Er komt slechts een post bij van Winstreserve. De posten Maatschappelijk aandelenkapitaal, Agioreserve en Winstreserve vormen dan samen het eigen vermogen van de onderneming. Het eigen vermogen gedeeld door het aantal aandelen bepaalt de intrinsieke waarde.
Wanneer het aandeel beursgenoteerd is, zal regelmatig gehandeld worden in het aandeel en komt iedere seconde een prijs tot stand door de wet van vraag en aanbod. De prijs van het aandeel, ook wel de koers, is hierdoor volatieler dan niet genoteerde aandelen. Gepubliceerde jaarcijfers, dividenduitkeringen, toekomstverwachtingen en berichtgeving over de onderneming kunnen de koers sterk beïnvloeden. Het is zelfs mogelijk dat de waarde van het aandeel door een negatief of positief sentiment wordt beïnvloed en hierdoor over- of ondergewaardeerd wordt door de markt, los van de daadwerkelijke prestaties van de onderneming.
Een hoge koers is in een beursonderneming in het belang van de directie, omdat ze hierop worden beoordeeld. De beurs geeft hun als het ware publiekelijk een rapportcijfer voor het functioneren. Bovendien krijgen zij meestal callopties op de aandelen als een deel van hun beloning, die uiteraard waardevoller worden bij een stijgende koers. Een lage koers is voor de directie ook ongunstig omdat het een onderneming aantrekkelijk maakt voor overname. Meestal zal de overnemende partij het management dan 'zuiveren'. Dit fenomeen staat ook wel bekend als 'tucht van de markt'.
De uitgifte van aandelen.
Met de uitgifte van aandelen krijgt de vennootschap als rechtspersoon haar vermogen. Nieuwe aandeelhouders kunnen zich hierop inschrijven.
Aandelen worden altijd uitgegeven tegen de nominale waarde. De nominale waarde heeft slechts de functie van rekeneenheid, zodat niet gerekend hoeft te worden met intrinsieke waarde of beurskoers.
Een vennootschap heeft altijd een maatschappelijk aandelenkapitaal. Dit is het totaal aantal aandelen die een vennootschap kan uitgeven vermenigvuldigd met hun nominale waarde. De vennootschap geeft niet altijd alles uit en 'plaatst' maar een deel van haar maatschappelijk kapitaal, simpelweg het geplaatst aandelenkapitaal genoemd. Zodra een vennootschap aandelen plaatst haalt het geld op en hier kan zij een onderneming mee drijven.
Wanneer aandelen worden uitgegeven kan de uitgifteprijs verschillen met de nominale waarde. Een aandeel dat uitgegeven wordt tegen de nominale waarde geschiedt 'a pari'. Een uitgifteprijs onder de nominale waarde heet 'onder pari', en een uitgifteprijs boven de nominale waarde heet 'boven pari'.
Wanneer de aandelen boven pari worden uitgegeven haalt de vennootschap meer op dan het nominale bedrag op de balans. Het extra vermogen noemt men 'agio'. De vennootschap noteert dan op haar balans naast de post 'geplaatst aandelenkapitaal' de post 'agioreserve'. De agioreserve vormt mede het eigen vermogen van een vennootschap.
Als aandeelhouders een aandeel tegen een bepaalde uitgifteprijs kopen, hoeven zij niet altijd het hele bedrag over te maken naar de vennootschap.
Dit overmaken noemt men 'storten'. Voor besloten vennootschappen kan de stortingsplicht in de statuten worden weggeschreven. Aandelen van naamloze vennootschappen, die het kenmerk hebben vrij verhandelbaar te zijn, moeten wel altijd volgestort worden.
De uitgifte van (nieuwe) aandelen heeft een aantal formaliteiten. De meeste rechtssystemen verlangen tussenkomst van de notaris, bijvoorbeeld bij de oprichting van een rechtspersoon of bij verhoging van het Maatschappelijke kapitaal. Bij notering of publieke uitgifte wordt vaak een emissieprospectus geschreven, dat in veel gevallen eveneens aan de Wet op het financieel toezicht en de regels van de effectenbeurs moet voldoen. Bij de publieke uitgifte, ook wel IPO genaamd, is altijd een investeringsbank betrokken om de aandelen verhandelbaar te maken. Een aantal landen verlangt bovendien een kapitaalbelasting van enkele basispunten van het bijeengebrachte kapitaal.
Rechten verbonden aan aandelen.
Aandelen geven recht op een winstuitkering in de vorm van dividend. Hoewel dit in de regel van de huidige winst wordt uitgekeerd, kan de vennootschap dit ook doen uit haar reserves. Zo staat reeds ingehouden winst op de balans als 'winstreserve' zodat het op een later moment als dividend kan worden uitgekeerd. Het inhouden van winst gebeurt met name als de economische vooruitzichten onzeker zijn. De dividenduitkering is geen verplichting en de hoogte wordt vastgesteld door de aandeelhouders.
Naast dividend heeft de aandeelhouder stemrecht op de Algemene vergadering van Aandeelhouders. Belangrijke keuzes van het bestuur van de onderneming, zoals fusies en overnames, moeten worden goedgekeurd door de aandeelhouders. Ook kunnen aandeelhouders bestuursleden wegstemmen of nieuwe onderwerpen op de agenda laten zetten. Een bijzondere vorm van aandelen zijn certificaten van aandelen. Een certificaat staat voor een aandeel, maar de certificaathouder heeft geen stemrecht op de aandeelhoudersvergadering. Het stemrecht is dan in handen van een "administratiekantoor". Deze constructie met certificaten is in het leven geroepen als bescherming tegen ongewenste overnames, en raakt steeds meer uit de gratie.
Het aandeel kan ook een "inschrijvingsrecht" genereren. Dit is een voorrang bij het uitgeven van nieuwe aandelen, wanneer deze worden uitgegeven. Dit recht kan opgeheven worden door de vergadering van de aandeelhouders. Wenst de aandeelhouder niet aan de kapitaalverhoging deel te nemen, dan kan zijn inschrijvingsrecht verkocht worden, zo dit in het prospectus is voorzien.
Misverstanden over aandelen.
Een regelmatig gemaakte fout is de theorie dat een meerderheidsaandeelhouder volledige controle over de onderneming heeft. Indien men de meerderheid van de aandelen bezit heeft men wel veel invloed op het beleid, maar niet de volledige controle. Dit komt omdat het stemrecht niet altijd evenredig is aan het aandelenbezit. Wanneer een aandeelhouder 60% van de aandelen bezit heeft hij niet altijd 60% van de stemmen.
Mocht de aandeelhouder wel de meerderheid van stemmen hebben, dan nog is hij juridisch niet onaantastbaar. Indien een bestuur onder druk van een meerderheidsaandeelhouder deze bevoordeelt ten koste van andere aandeelhouders, is er sprake van wanbeleid en strafbaar handelen. Wel kan in Nederland een meerderheidsaandeelhouder, bij een aandelenbelang van 95%, minderheidsaandeelhouders gedwongen uitkopen. Echter, zelfs een 100%-aandeelhouder heeft niet de volledige zeggenschap zoals hieronder blijkt.
Een aandeelhouder mag de bestuurders geen directe instructies geven, zelfs niet wanneer het een meerderheids- of 100%-aandeelhouder betreft. Zij hebben bij de wet en vaak bij statuten bepaalde rechten, waaronder benoeming en ontslag van bestuurders. Diezelfde wet (en vaak ook de statuten) kennen de bestuurders echter op bepaalde terreinen beleidsvrijheid toe waarbij zij autonoom mogen handelen. Wanneer de aandeelhouders het niet eens zijn met dit beleid kunnen ze weliswaar het bestuur ontslaan, maar voorhand genomen besluiten blijven geldig en instructies mag het bestuur naast zich neer leggen. Wanneer dit de vennootschap benadeelt of strijdig is met het recht, moeten ze dat zelfs.
De Algemene vergadering van aandeelhouders (AvA) heeft echter wel het recht de bestuurders (en eventueel commissarissen) te allen tijde te ontslaan; de AvA heeft hiermee weliswaar geen volledige maar indirect toch de hoogste zeggenschap.
Nederland.
De naamloze vennootschap (nv) is een rechtspersoon met een in overdraagbare aandelen verdeeld maatschappelijk kapitaal. Aandelen kunnen beursgenoteerd zijn. Ze worden dan op de effectenbeurs in gehele aantallen verhandeld. Soms kan een belegger bij zijn bank wel een aantal aandelen hebben dat geen geheel getal is.
De besloten vennootschap met beperkte aansprakelijkheid (bv) is een rechtspersoon met een in een of meer overdraagbare aandelen verdeeld kapitaal. De aandelen zijn op naam gesteld.

</doc>
<doc id="26689" url="https://nl.wikipedia.org/wiki?curid=26689" title="Aandeelhouder">
Aandeelhouder



</doc>
<doc id="26692" url="https://nl.wikipedia.org/wiki?curid=26692" title="Nationale vervoerbewijzen">
Nationale vervoerbewijzen

Met de nationale vervoerbewijzen (NVB) worden vervoerbewijzen bedoeld die oorspronkelijk bij de meeste vormen van stads- en streekvervoer in Nederland geaccepteerd werden. Deze vervoerbewijzen en hun tarieven werden geregeld in de Regeling nationale vervoerbewijzen openbaar vervoer, een ministeriële regeling op basis van het Besluit personenvervoer 2000, in overleg met de decentrale overheden, de vervoerders en de consumentenorganisaties. De regeling is per 3 november 2011 ingetrokken. Wel zullen sterabonnementen nog blijven bestaan als regionaal abonnement, dat wil zeggen, geregeld door de regionale OV-autoriteiten (bij grensoverschrijdende sterabonnementen en voor zover er uniformiteit blijft: in samenwerking met elkaar). Ook het studentenreisproduct blijft bestaan.
De strippenkaart en in mindere mate het sterabonnement waren de meest bekende kaartsoorten uit het assortiment van de nationale vervoerbewijzen. De nationale vervoerbewijzen werden ook wel aangeduid als het nationaal tariefsysteem.
Tariefsysteem.
In 1980 werd het Nationaal tariefsysteem ingevoerd waarbij er als opvolger van de al bestaande Nationale vierrittenkaart een nieuwe kaartsoort kwam die geldig was op stads- en streekvervoer in heel Nederland. Op 8 mei 1980 werd de strippenkaart en de roze strippenkaart voor kinderen en 65-plussers ingevoerd. Nederland werd opgedeeld in 2226 zones die werden aangeduid met een 4-cijferig nummer. Hierop werden de prijzen van de sterabonnementen en het aantal af te stempelen strippen gebaseerd. Als overgangsperiode waren tot 1 oktober van dat jaar de oude tariefsystemen van de vele stads- en streekvervoerders nog geldig. Na 1 oktober werden ook de andere nationale vervoerbewijzen ingevoerd.
Voordelen.
Reizigers.
Voor de introductie van de strippenkaart had iedere bus- of trammaatschappij een eigen vervoerbewijs met eigen tariefsysteem. In de meeste gevallen bestond het tarief uit een vast basistarief (een opstaptarief) en een tarief per afstand. Reizigers die bij een reis gebruik maakten van twee of meer busmaatschappijen, moesten opnieuw een kaartje kopen (incl. opstaptarief).
De strippenkaart daarentegen is in heel Nederland geldig. Reizigers betalen (stempelen) eenmaal voor de complete reis en betalen dus maar eenmaal een opstaptarief.
Vervoerbedrijven.
Voor de vervoerders heeft de strippenkaart als voordeel dat de doorstroming (de gemiddelde rijsnelheid) verhoogd werd. Door het verhogen van de prijzen van de strippenkaarten op de bus (de grijze strippenkaarten), werd de voorverkoop bij de tabakszaak, postkantoor of NS-station gestimuleerd. Zo wordt de tijdrovende kaartverkoop beperkt en kan de bus sneller van A naar B rijden, waardoor de bus aantrekkelijker wordt. In bepaalde gevallen zou de bus zo snel van A naar B kunnen dat er minder bussen op een lijn nodig zijn om de dienstregeling te kunnen uitvoeren. Dit betekende weer een besparing op de exploitatiekosten voor de vervoerders.
Nadelen.
Vervoerbedrijven.
Aan de andere kant heeft de strippenkaart ook een belangrijk nadeel voor de vervoerders. Omdat men het aantal verkochte kaartjes en abonnementen niet meer kan tellen hebben de vervoerders minder zicht op het reisgedrag. Dit nadeel kleeft niet aan de OV-chipkaart, die een veelvoud aan reizigersinformatie registreert.
Rijksoverheid.
De voordelen voor de reizigers bleken al gauw de nadelen voor de rijksoverheid te zijn. Door de invoering van het Nationaal Tariefsysteem daalden de opbrengsten sterk. Dit verlies was vooral te wijten aan de mogelijkheden om zonder extra kosten te kunnen overstappen op een lijn van een andere vervoerder en de mogelijkheid om de strippenkaart (binnen een bepaalde geldigsheidsduur) als retourkaart te gebruiken. Het nieuwe systeem van de sterabonnementen maakte het reizigers mogelijk reizen in alle windrichtingen te maken in tegenstelling tot de trajectgebonden abonnementen van daarvoor. Verder namen de kosten toe door de toename van zwart- en grijsrijden en de invoering van reductiekaarten. Uit een NEA-onderzoek van 1986 was gebleken dat het opbrengstenverlies per jaar door de invoering van de strippenkaart 220 miljoen gulden (100 miljoen euro) was (prijspeil 1986).
Tarievenplan 1984-1987.
Het Ministerie van Verkeer en Waterstaat stelde in 1984 het Tarievenplan op. De tarieven van de strippenkaart werden verhoogd, de zones werden verkleind en bepaalde reductiekaarten werden afgeschaft. Het ministerie berekende vooraf dat de opbrengsten zouden toenemen van 37,5 miljoen gulden (17 miljoen euro) in 1984 tot 167,5 miljoen gulden (76 miljoen euro) in 1987.
Vervoerbewijzen.
Onderstaande kaarten worden niet meer verkocht (tenzij anders aangegeven).
Voor strippenkaarten, ster- en netabonnementen bestonden varianten met korting; deze golden voor jongeren en ouderen en voor wat betreft strippenkaarten ook voor studenten. In het Hoogwaardig openbaar vervoer was deze korting ook van toepassing, met dien verstande dat er in plaats van de toeslag in de spits altijd een toeslag geldt, die bovendien hoger was; daar waren ook aparte duurdere abonnementen voor.
Vervoeropbrengsten.
Om de kaartopbrengsten van de tabakswinkels, postkantoren en NS-stations op een zo eerlijk mogelijke wijze te verdelen onder de vervoerders, werd de Werkgroep Reizigers Omvang en Omvang Verkopen (WROOV) opgericht.

</doc>
<doc id="26694" url="https://nl.wikipedia.org/wiki?curid=26694" title="Ruimtevaartuig">
Ruimtevaartuig

Een ruimtevaartuig of ruimteschip is een vervoermiddel ontworpen voor reizen buiten de dampkring, dat wil zeggen voor ruimtevaart.
Eisen waaraan een ruimtevaartuig moet voldoen.
Afhankelijk van de bestemming, reisduur en de lading worden er eisen gesteld aan een ruimtevaartuig. Een van de belangrijkste aspecten is of een ruimtevaartuig een bemanning heeft (bemande ruimtevaart) of niet (onbemand).
Bij bemande ruimtevaartuigen zijn zaken als zuurstof en voedsel nodig, en steekt het nauwer wat de temperatuur is, en de versnelling. Ook moet de bemanning veilig kunnen terugkeren. Omdat er in de ruimte geen beschermende dampkring is die schadelijke straling tegenhoudt, moeten ruimtevaartuigen daar bescherming tegen kunnen bieden. Om bij terugkeer naar aarde de hitte als gevolg van plasmavorming door sterke compressie van de atmosfeer aan de onderzijde/voorzijde van het ruimteschip te kunnen weerstaan, dient een hitteschild aanwezig te zijn. Als geen mensen maar wel dieren meereizen geldt deels hetzelfde. Bij onbemande vluchten kan ook gekozen worden voor een harde landing of het in de ruimte blijven.
Voor het opstijgen en alle andere manoeuvres buiten een atmosfeer is stootkracht (dus delta v) nodig waarvoor de massa moet worden meegenomen. Ook de energie moet worden meegenomen, voor zover deze niet door zonnepanelen geleverd wordt. Bij veel raketmotoren levert de "propellant" zowel de energie als de reactiemassa voor de stootkracht voor de manoeuvres. Daarnaast is nog wel energie nodig voor de instrumenten.
Soorten ruimtevaartuigen.
Er zijn verschillende soorten ruimtevaartuigen voor verschillende doeleinden. Om objecten en bemanningen buiten de aardatmosfeer te brengen wordt in het algemeen een raket (ook wel: draagraket) of een ruimteveer zoals de Spaceshuttle gebruikt. Kunstmanen worden door een raket of ruimteveer in een baan om de aarde gebracht. Deze onbemande ruimtevaartuigen blijven daar meestal gedurende lange tijd om communicatie te verzorgen of bijvoorbeeld de aarde te observeren. Een speciaal soort kunstmanen zijn ruimtestations. Dit zijn veelal permanent bewoonde ruimtevaartuigen die in een baan om de aarde bewegen. Voor het transport naar een ruimtestation kan zowel een ruimteveer worden gebruikt alsook een ruimtecapsule die met een draagraket buiten de dampkring is gebracht en vervolgens zelfstandig verder reist. Ruimtecapsules zijn in het verleden ook gebruikt bij reizen naar de maan (vergezeld van een lander). Ruimtesondes zijn ruimtevaartuigen die reizen naar vergelegen gebieden in het universum (en tot op heden altijd onbemand). Om na aankomst op een andere planeet of maan langere afstanden af te kunnen leggen, worden er soms voertuigen met rupsbanden en/of wielen meegenomen.
Draagraket.
Draagraketten zijn ruimtevaartuigen om ladingen buiten de aardatmosfeer te brengen. Als gevolg van de zwaartekracht vereist het verlaten van de aardatmosfeer een enorme hoeveelheid brandstof en vermogen. Daartoe bestaan draagraketten voor het grootste deel uit brandstoftanks en krachtige motoren. Geheel boven in de raket is plaats voor de lading (bv een kunstmaan, ruimtesonde of capsule) en direct daaronder bevindt zich een besturingseenheid en eventueel een ruimte voor bemanning. Veruit de meeste raketten zijn onbemand en worden door de boordcomputer bestuurd. Tot voor kort waren draagraketten slechts eenmalig tegebruiken. In 2015 toonde Blue Origin aan een suborbitale New Shepard-raket te kunnen laten landen. Enkele weken later lukte dit ook SpaceX met de veel grotere eerste trap van de orbitale Falcon 9. Beide bedrijven hebben inmiddels boosters hergebruikt. In 2020 wist ook Rocket Lab een boostertrap in zee te laten landen met behulp van parachutes. Bij latere vluchten worden de afdalende Rocket Lab-boosters door een helikopter uit de lucht gegrepen om blootstelling aan en schade door zeewater te voorkomen.
Enkele bekende raketten uit het heden en verleden zijn: Saturnus V, Sojoez, Atlas V, Delta II, Titan IV en Ariane 5.
Ruimteveer.
Anders dan de meeste draagraketten is een ruimteveer geheel of gedeeltelijk herbruikbaar. Ze zijn niet alleen geschikt om buiten de aardatmosfeer te komen, maar kunnen daarna zelfstandig hun missie uitvoeren en uiteindelijk weer terugkeren naar de aarde om te landen als een vliegtuig. Enkele bekende ruimteveren uit het heden en het verleden zijn: Spaceshuttle, Boeran, SpaceShipOne, SpaceShipTwo en Dream Chaser.
Kunstmaan.
Een kunstmaan (of satelliet, maar dat kan verwarring met natuurlijke manen opleveren) is een ruimtevaartuig dat in een al dan niet geostationaire baan rond de aarde (of ander hemellichaam) wordt gebracht om daar gedurende lange tijd een taak uit te voeren. Afhankelijk van het type kunstmaan bestaat deze taak uit het verzorgen van communicatie over lange afstanden, observatie, spionage, global positioning system (gps) of bijvoorbeeld hulp bij het maken van weersvoorspellingen. Het exacte aantal kunstmanen rond de aarde is niet precies bekend en de schattingen lopen uiteen, maar een aantal van 3000 is in 2004 een redelijke indicatie. Enkele bekende kunstmanen uit het heden en verleden zijn: Spoetnik, Envisat, Meteosat en Hubble.
Ruimtecapsule.
Onder een ruimtecapsule kan elk luchtdicht ruimtevaartuig (bemand of onbemand) worden verstaan dat met een draagraket of ruimteveer buiten de aardatmosfeer wordt gebracht om vervolgens het transport naar het einddoel (en veelal ook de terugweg) te regelen. Bij reizen naar de maan in het verleden, werden ruimtecapsules (met een maanlander) gebruikt en ook voor de bevoorrading van ruimtestations worden ze veelvuldig ingezet. 
De hedendaagse bemande ruimtecapsules zijn: Dragon 2, Starliner, Shenzou en Sojoezcapsule.
Enkele bekende typen ruimtecapsules uit het verleden zijn: Vostok-capsule, Apollo CSM, Geminicapsule. Deze waren allen voorzien van een hitteschild voor de terugreis. De suborbitale New Shepard-capsule heeft geen hitteschild. Deze haalt niet de snelheden waarbij de atmosferische compressie onder de capsule zo groot wordt dat er heet plasma ontstaat.
Vrachtcapsules hebben meestal geen hitteschild en verbranden daarom bij de terugkeer in de atmosfeer. De herbruikbare Cargo Dragon en zijn voorganger Dragon zijn daarop een uitzonding en zijn ook geschikt om vracht terug naar aarde te transporteren.
Ruimtesonde.
Een ruimtesonde is een onbemand ruimtevaartuig voor onderzoeksdoeleinden in het universum. In tegenstelling tot de meeste kunstmanen draaien ruimtesondes niet in een baan om de aarde, maar reizen ze naar verder gelegen doelen zoals andere planeten en zelfs plaatsen buiten het zonnestelsel. Ruimtesondes leggen in het algemeen enorm lange afstanden af zonder enige menselijke interactie. Hiertoe zijn ze volledig geautomatiseerd. Enkele bekende ruimtesondes uit het heden en verleden zijn: Cassini-Huygens, Voyager, New Horizons en Deep Impact.
Ruimtestation.
Binnen de kunstmanen nemen de ruimtestations een bijzondere plaats in omdat ze, veelal permanent, bewoond zijn. De eerste ruimtestations waren omgebouwde ruimtecapsules die in één keer in een baan om de aarde werden gebracht. Recentere ruimtestations zijn groter van omvang en worden ter plekke gebouwd. Sinds 24 maart 2001 is het Internationaal ruimtestation ISS het grootste ruimtestation dat in gebruik is. Enkele bekende ruimtestations uit het verleden zijn de Saljoets, Skylab, Mir en Tiangong 1 en 2. Sinds 2019 wordt de Lunar Orbital Platform-Gateway, een ruimtestation dat vanaf medio jaren 2020 rond de Maan zal zweven, ontwikkeld.
Rovers.
De meeste ruimtevaartuigen zijn niet in staat om over vaste grond te bewegen. Om na aankomst op een andere planeet of maan langere afstanden af te kunnen leggen worden er soms beweegbare robots of autoachtige constructies meegevoerd, zogenaamde "rovers". Op de maan staat nog een aantal vierwielige voertuigen die de Amerikanen daar in de jaren 70 achter lieten en op Mars en Venus bevinden zich intussen ook een aantal (al dan niet te pletter geslagen) voertuigen. Enkele bekende landvoertuigen die naar andere hemellichamen zijn gestuurd zijn: maanwagen van het Amerikaanse Apolloprogramma, Beagle 2, Mars Exploration Rover, Mars Pathfinder en de Mars Science Laboratory.
Voortstuwing en energie.
Draagraketten en ruimteveren maken veelal gebruik van grote tank met vaste of vloeibare brandstof en oxidatiemiddel zoals waterstof, hydrazine, zuurstof (LOX) en/of waterstofperoxide. Na het verbruiken hiervan worden de lege tanks afgeworpen om terug te vallen in zee of te verbranden in de aardatmosfeer. Ruimtestations, capsules en kunstmanen beschikken meestal over zonnepanelen om energie op te wekken. Sommige kunstmanen en de meeste ruimtesondes hebben nucleaire installaties aan boord voor de energieopwekking. Buiten de aardatmosfeer worden na het bereiken van voldoende snelheid de raketmotoren niet continu gebruikt maar alleen bij bepaalde manoeuvres zoals (eventueel) koerscorrecties, afremmen bij het bereiken van de bestemming, weer opstijgen, enz. Moderne ruimtesondes kunnen worden uitgerust met een ionenmotor. Dit type aandrijving is niet zo krachtig en alleen geschikt voor langzame aanpassingen van de snelheid of de richting. Extra stootkracht wordt vaak verkregen middels een zwaartekrachtsslinger van een planeet (of eventueel een maan).
Bevoorrading, onderhoud en reparatie.
Het ISS wordt regelmatig bevoorraad, en afvalstoffen worden afgevoerd; dit gebeurde ook bij eerdere ruimtestations. Naar de ruimtetelescoop Hubble zijn vier missies geweest voor onderhoud en reparatie. De meeste ruimtevaartuigen worden in de ruimte echter nooit bevoorraad, en indien onbemand ook nooit in de ruimte onderhouden of gerepareerd, behalve in de zin van het ontvangen van signalen en het ontvangen van zonne-energie, omdat een ruimterendezvous onmogelijk of erg duur is.
Alles wat tijdens ruimtevluchten en bij landingen op hemellichamen uit de ruimte en van die hemellichamen is meegenomen waren monsters voor onderzoek, geen verbruiksmateriaal zoals brandstof, reactiemassa, zuurstof, voedsel of drinkwater.
Er zijn soms wel plannen om voorraden in een ruimtestation of op een basis op een hemellichaam te creëren die door een ruimtevaartuig kunnen worden benut.
Financiering.
Ruimtevaart is een zeer dure bezigheid. In het verleden werden ruimtevaartprojecten altijd gefinancierd door overheden. Sinds het einde van de 20e eeuw kwam ruimtevaart echter langzaamaan steeds meer binnen het bereik van bedrijven. De eerste particulier georganiseerde bemande ruimtevlucht werd op 21 juni 2004 uitgevoerd met de SpaceShipOne, gebouwd door Scaled Composites van Burt Rutan. De eerste rendabele particulier georganiseerde vluchten waarbij meerdere mensen, tegen een niet al te exorbitante prijs, een ruimtesprong kunnen maken, waren voorlopig gepland voor 2010, al naargelang het tempo waarin het bouwen en testen van de SpaceShipTwo kan worden gerealiseerd.
Eerder werden al kunstmanen in een baan om de aarde gebracht door bedrijven zoals Starsem.

</doc>
<doc id="26697" url="https://nl.wikipedia.org/wiki?curid=26697" title="Technische analyse">
Technische analyse

Technische analyse is het bestuderen van grafieken van historische reeksen aandelenkoersen in combinatie met historische informatie uit de markt (zoals prijs en omzet) om uitspraken te doen over toekomstige koersen in de effectenmarkt. De technische analyse bemoeit zich niet met de financiële gegevens en achtergronden van bedrijven, dat is het terrein van de fundamentele analyse.
Technische analyse wordt veel gebruikt in de beurshandel in een poging om de toekomstige waarde van aandelen op korte termijn te voorspellen, zowel door professionele als niet-professionele handelaren. Wetenschappers staan vaak sceptisch tegenover technische analyse. Zij volgen de hypothese van de efficiënte markt (EMH): in de aandelenkoersen is alle bekende relevante informatie direct verwerkt. Het heeft in hun ogen dan ook geen nut om informatie over historische koersen te verzamelen om toekomstige koersen te voorspellen, de markt heeft deze informatie al in de prijzen verwerkt. Omdat technische analyse toch wordt toegepast, kan het theoretisch werken als selffulfilling prophecy. Als volgens technische analyse gekocht moet worden, wordt dat dus ook gedaan, neemt de vraag toe en stijgt de prijs. 
Wetenschappelijk bewijs voor een efficiënte markt lijkt vaak aangetoond door middel van het wetenschappelijke CAPM model, dat gebaseerd is op de Moderne portefeuilletheorie. Toch zijn er ook marktbewegingen die moeilijk te verklaren zijn vanuit de EMH, zoals de stelselmatig hogere koersrendementen in de maand januari.
De technische analyse ontkent de transparantie van de aandelenhandel. Een technisch analist gaat ervan uit dat de handelaren op de markt niet handelen aan de hand van alle beschikbare informatie. Er wordt dan vaak gedacht dat de markt langzaam alle beschikbare informatie verwerkt, in tegenstelling tot de EMH, die juist uitgaat van een directe verwerking van alle beschikbare informatie in de marktprijzen. De reden hiervoor zou bijvoorbeeld kunnen zijn dat niet alle informatie beschikbaar is voor grote groepen beleggers of omdat beleggers zich laten leiden door emoties. De technisch analyse probeert daarom het gedrag van beleggers te voorspellen door te kijken naar marktbewegingen in het verleden en deze door te trekken naar de toekomst.
In de technische analyse zijn grofweg twee hoofdstromingen te onderscheiden:
Chart-analyse.
In deze vorm van technische analyse kijkt men naar prijstrends, en geeft namen aan de patronen die men tegenkomt, naargelang de vorm die de tijd-prijs grafiek of ook nog eenvoudigweg de koersgrafiek heeft: vlag, driehoek, hoofd-en-schouders. Zich baserend op het voorkomen van dit soort patronen probeert men de meest waarschijnlijke richting van de markt te voorspellen. 
Ook de XO-grafiek of "Point and Figure Chart" valt onder visuele analyse
Voorbeelden:
Kwantitatieve analyse.
In de kwantitatieve analyse maakt men gebruik van indicatoren. Dat zijn formules die worden toegepast op de koersgegevens, en waarvan de uitkomsten aan- en verkoopsignalen geven. Als er veel koersdata aanwezig zijn, kan met behulp van backtesten en forward testen de signalen die de indicator geeft, testen, en zodoende nagaan wat voor resultaat de indicator zou hebben opgeleverd.
Wanneer er meerdere indicatoren worden gecombineerd, kan men spreken van een handelssysteem. Pas wanneer het systeem volledig is getest en de belegger precies weet waar hij aan toe is, wordt het systeem ingezet.
Het is belangrijk om blindelings op een handelssysteem te vertrouwen, omdat alle aan- en verkoopsignalen gevolgd moeten worden, ook als men geen goed gevoel heeft bij de transactie. Ook als het systeem een aantal keren achter elkaar verlies oplevert, moet het volgende signaal gevolgd worden, omdat het systeem alleen op langere termijn betrouwbare resultaten levert.
Er zijn tientallen indicatoren die worden gebruikt in de Technische Analyse; hieronder kunt u er een aantal vinden:

</doc>
<doc id="26700" url="https://nl.wikipedia.org/wiki?curid=26700" title="Allerheiligen">
Allerheiligen

Allerheiligen ("Sollemnitas Omnium Sanctorum" in het Latijn) is een christelijk feest ter nagedachtenis aan alle heiligen en martelaren. Het is een jaarlijkse feestdag, die door rooms-katholieken en anglicanen op 1 november gevierd wordt. In de Rooms-Katholieke Kerk is het een hoogfeest. In de Oosters-Orthodoxe Kerk wordt Allerheiligen gevierd op de eerste zondag na Pinksteren, mogelijk in navolging van Lemuria, dat op 13 mei valt.
De dag na Allerheiligen wordt Allerzielen gevierd. Het is aannemelijk dat men tijdens de kerstening van Europa het feest van Allerheiligen is gaan vieren rond de periode van een oorspronkelijk heidens feest Samhain dat ter nagedachtenis van de doden werd gehouden. In 837 riep paus Gregorius IV 1 november uit als de katholieke gedenkdag.
Allerheiligen is ook een merkeldag en hierbij hoort de weerspreuk: "Allerheiligen is een waterken of een winterken."
Feestdag.
Allerheiligen is een nationale feestdag in vele landen, waaronder Andorra, België, Frankrijk, Hongarije, Italië, Kroatië, Liechtenstein, Litouwen, Luxemburg, Monaco, Oostenrijk, Polen, Portugal, San Marino, Slowakije, Slovenië, Spanje en delen van Duitsland en Zwitserland. In Zweden en Finland wordt Allerheiligen gevierd op de zaterdag tussen 31 oktober en 6 november. 
In Nederland is Allerheiligen geen nationale vrije dag, maar wel een verplichte feestdag in de Rooms-Katholieke Kerk. In 1967 verplaatsten de Nederlandse bisschoppen (na ontheffing van paus Paulus VI om Allerheiligen als zondag te beschouwen), de verplichte feestdag naar de eerstvolgende zondag voor of na 1 november. Voorheen was Allerheiligen een vrije dag die op de dag zelf werd gevierd. Sinds de verplaatsing werd 1 november niet meer als vrije dag gevierd. De Nederlandse bisschoppen hebben op de Bisschoppenconferentie van 8 juli 1989 besloten om het hoogfeest van Allerheiligen met ingang van 1 januari 1991 weer te vieren met een eucharistieviering op de dag zelf, op een tijdstip waarop veel gelovigen aanwezig kunnen zijn. Het voorschrift om zich "ook te onthouden van werken en bezigheden die een beletsel zijn voor de eredienst die aan God gebracht moet worden, voor de vreugde die aan de Dag des Heren eigen is, of voor de nodige ontspanning van geest en lichaam" geldt op Allerheiligen echter niet. Allerheiligen is daarom ook niet teruggekeerd als nationale vrije dag.
De allerheiligenmarkten worden nog steeds georganiseerd. De grootste allerheiligenmarkt van Nederland, met tachtig- tot honderdduizend bezoekers, vindt jaarlijks plaats in het Oost-Groningse Winschoten.
In de beeldende kunst is Allerheiligen een voorstelling van heiligen om de drie-eenheid, volgens de tekst in Openbaring 5 en 7. Het bekende schilderij "Aanbidding van de Drie-eenheid door de Civitas Dei" van Albrecht Dürer bevindt zich in het Kunsthistorisches Museum te Wenen.
Aan de vooravond van Allerheiligen wordt Halloween gevierd, oorspronkelijk als herdenking van de doden.

</doc>
<doc id="26701" url="https://nl.wikipedia.org/wiki?curid=26701" title="Calloptie">
Calloptie



</doc>
<doc id="26702" url="https://nl.wikipedia.org/wiki?curid=26702" title="AEX-Index">
AEX-Index



</doc>
<doc id="26703" url="https://nl.wikipedia.org/wiki?curid=26703" title="AEX index">
AEX index



</doc>
<doc id="26704" url="https://nl.wikipedia.org/wiki?curid=26704" title="Optie-expiratie">
Optie-expiratie



</doc>
<doc id="26705" url="https://nl.wikipedia.org/wiki?curid=26705" title="Go (1999)">
Go (1999)

Go is een Amerikaanse komische misdaad-thriller uit 1999 onder regie van Doug Liman hij is geschreven door John August. Hoofdrolspeelster Sarah Polley won hiervoor een Canadian Comedy Award. Zowel Polley als regisseur Liman werden daarnaast genomineerd voor onder meer een Independent Spirit Award. Evenals films als "Pulp Fiction", "Traffic" en "Babel" bestaat "Go" uit verschillende verhaallijnen die in elkaar overlopen.
Uitzendverleden.
Nederland
België
Niet bekend.

</doc>
<doc id="26706" url="https://nl.wikipedia.org/wiki?curid=26706" title="Ruimteschip">
Ruimteschip



</doc>
<doc id="26707" url="https://nl.wikipedia.org/wiki?curid=26707" title="Timothy Olyphant">
Timothy Olyphant

Timothy David Olyphant (Honolulu (Hawaï), 20 mei 1968) is een Amerikaans acteur.
Olyphant had bijrollen in "The First Wives Club" en "A Life Less Ordinary" voordat hij in 1997 zijn eerste hoofdrol speelde in een film, als "Mickey Altieri" in "Scream 2". Sindsdien speelt hij voornamelijk in films, hoewel hij af en toe uitstapjes maakt met gastrollen in onder andere de televisieseries "Sex and the City" en "My Name Is Earl". In de serie "Deadwood" deed Olyphant de volledige 36 afleveringen mee als "Seth Bullock". Van 2010 tot 2015 speelde hij de hoofdrol in de serie "Justified".

</doc>
<doc id="26708" url="https://nl.wikipedia.org/wiki?curid=26708" title="Gone in 60 Seconds (2000)">
Gone in 60 Seconds (2000)

Gone in 60 Seconds is een Amerikaanse misdaad-actiefilm uit 2000 onder regie van Dominic Sena. Stuntmannen Chuck Picerni Jr. en Eddie Yansick wonnen hiervoor een Taurus World Stunt Award voor de door hun uitgevoerde achtervolging tussen een politiewagen en een Shelby Mustang. De film is een remake van de gelijknamige film uit 1974, onder regie van H.B. Halicki.
Verhaal.
"Kip Raines" (Giovanni Ribisi) verknoeit de opdracht om vijftig specifiek aangewezen auto's te stelen. Zijn opdrachtgever "Raymond Calitri" (Christopher Eccleston) wil hem hiervoor liquideren. De enige die dit kan voorkomen, is Raines' broer "Randall 'Memphis' Raines" (Nicolas Cage), ooit de meest beruchte autodief in Long Beach. Als hij de klus toch nog tot een goed einde brengt, spaart de Britse autozwendelaar Kips leven.
Memphis gooit zijn voornemen om nooit meer auto’s te stelen overboord en aanvaardt de opdracht. Vrijdag om acht uur 's ochtends moeten alle auto’s afgeleverd zijn in de haven. Memphis trommelt zijn oude makkers weer op en samen proberen ze alle vijftig sportwagens in één nacht te stelen. Met de hete adem van de politie in hun nek, verloopt de klus voorspoedig. Er moet nog één auto gestolen worden: ‘Eleanor’, een Shelby GT500. Memphis en Eleanor hebben een verleden samen en ook dit keer zorgt de wagen voor moeilijkheden. Na een wilde achtervolging krijgt hij die uiteindelijk toch in de haven, maar te laat.
Calitri beschouwt de opdracht als niet volbracht en geeft de opdracht Kip om te brengen. Memphis steekt hier alsnog een stokje voor.
De 50 auto's.
Memphis en zijn vrienden proberen in de film 50 auto's te stelen. Dit zijn auto's als Porsche, Ferrari en Mercedes-Benz. Om het makkelijker te maken geven ze elke auto een bijnaam. In het overzicht hieronder staan alle auto's met jaartal, merk, type en de codenaam. Helemaal vooraan staat een nummer dat aangeeft wanneer de auto gestolen is. In deze volgorde stelen ze de auto's dus.
De 50 auto's met codenamen:

</doc>
<doc id="26709" url="https://nl.wikipedia.org/wiki?curid=26709" title="Vinnie Jones">
Vinnie Jones

Vincent "Vinnie" Peter Jones (Watford, 5 januari 1965) is een Engels acteur en voormalig voetballer. Als middenvelder kwam hij onder andere uit voor Wimbledon FC, Leeds United, Chelsea en het Welsh voetbalelftal (omdat zijn grootouders uit Wales kwamen). Na zijn carrière als voetballer acteerde Jones in films als "Lock, Stock and Two Smoking Barrels", "Snatch" en "Gone in 60 Seconds". Ook was hij te zien in commercials van Bacardi.
Voetbalcarrière.
Vinnie Jones begon zijn voetbalcarrière bij Wealdstone in de voormalige Alliance Premier League. Hij speelde in 1986 ook een seizoen bij de Zweedse derdeklasser IFK Holmsund en leidde het team naar de titel.
In het najaar van 1986 verhuisde Jones naar Wimbledon voor tienduizend pond. Deze ploeg noemde zich destijds ook 'Crazy Gang'. Ze noemden zich zo omdat ze in 1988 de FA Cup-finale wonnen tegen Liverpool en vanwege de vechtlustige mentaliteit, die zich kenmerkte door een groot aantal overtredingen. Liverpool was in die tijd de dominantste ploeg van Engeland. Lawrie Sanchez, een aanvallende middenvelder, was de doelpuntenmaker (1–0).
In de zomer van 1989 vertrok Jones naar Leeds United. Hij kwam in een team terecht met veel jonge voetballers onder leiding van Howard Wilkinson. In zijn tijd promoveerde het team van de Football League Second Division naar de Football League First Division in Engeland. Toen bewees hij dat hij zijn slechte kant op het voetbalveld ook achterwege kon houden. In heel dit seizoen pakte hij "slechts" drie gele kaarten.
Al vroeg, tijdens het seizoen 1990-1991, verliet hij Leeds United. Hij moest plaats maken voor opkomende jonge talenten in het eerste team. Tot op de dag van vandaag blijft hij een zeer populair en geliefd persoon onder fans van Leeds United. Hij heeft de badge van de club op zijn been getatoeëerd.
Zijn voormalige manager bij Wimbledon, Dave Bassett, liet hem een contract tekenen bij Sheffield United, om hem een jaar later te verkopen aan de Engelse topclub Chelsea. Na slechts een jaar op Stamford Bridge, het stadion van Chelsea, keerde hij terug naar Wimbledon. Hij bleef daar tot hij in 1998 speler-coach werd van Queens Park Rangers. Hij was veelbesproken toen hij een vrijstaande managerspost wou innemen bij de club, maar dat mislukte.

</doc>
<doc id="26711" url="https://nl.wikipedia.org/wiki?curid=26711" title="Go">
Go



</doc>
<doc id="26712" url="https://nl.wikipedia.org/wiki?curid=26712" title="Go (2001)">
Go (2001)

Go is een Japanse dramafilm uit 2001 onder regie van Isao Yukisada (行定 勲). Hij baseerde het verhaal op dat uit een roman van Kazuki Kaneshiro (金城 一紀). De film won meer dan veertig prijzen, waaronder tien Japanse Academy Awards (onder meer die voor beste script, beste regisseur, beste cinematografie, beste hoofdrolspeler en beste hoofdrolspeelster) en drie Blue Ribbon Awards. "Go" was de Japanse inzending voor de categorie beste niet-Engelstalige film van de Academy Awards 2002, maar werd niet genomineerd.
Verhaal.
"Sugihara" (Yôsuke Kubozuka) is een Japanse tiener van Koreaanse komaf die opgroeit in Japan. Hij zat op een Koreaanse basisschool, maar gaat nu naar een Japanse middelbare school. Hij voelt zich een buitenlander in zijn eigen land en krijgt daarbovenop te maken met typische tienerproblemen wanneer hij verliefd wordt op de Japanse "Sakurai Tsubaki" (Kô Shibasaki).

</doc>
<doc id="26713" url="https://nl.wikipedia.org/wiki?curid=26713" title="Beurs (instituut)">
Beurs (instituut)



</doc>
<doc id="26714" url="https://nl.wikipedia.org/wiki?curid=26714" title="Schermenbeurs">
Schermenbeurs

Een schermenbeurs is een effectenbeurs waar de handel niet door menselijke tussenpersonen (zoals hoekmannen) op de handelsvloer wordt afgehandeld, maar volledig elektronisch (via een computersysteem en computerschermen). De eerste dergelijke beurs was de Amerikaanse NASDAQ, maar ook de Amsterdamse effectenbeurs is tegenwoordig een schermenbeurs. Waar de menselijke tussenpersonen vaak meer deden dan alleen orders uitvoeren (namelijk actief vraag en aanbod matchen, eventueel door zelf posities in te nemen in minder liquide fondsen) zijn die extra taken op een schermenbeurs deels overgenomen door zogeheten liquidity providers, bedrijven die verplicht zijn steeds voldoende koop- en verkooporders te plaatsen voor fondsen die niet erg liquide zijn, zodat iedereen die dat wil daarin kan handelen zonder dat de koers te veel fluctueert. Als tegenprestatie hoeven die "liquidity providers" geen transactiekosten te betalen over die orders. De New York Stock Exchange heeft sinds 2005 een hybride model, waarbij order zowel via de schermen kunnen worden afgehandeld als via tussenpersonen ("specialists") op de handelsvloer.

</doc>
<doc id="26715" url="https://nl.wikipedia.org/wiki?curid=26715" title="NASDAQ">
NASDAQ

De NASDAQ is een beurs die wordt bedreven door de Amerikaanse National Association of Securities Dealers. Op deze beurs worden vooral aandelen van technologiebedrijven verhandeld. NASDAQ is oorspronkelijk een afkorting voor National Association of Securities Dealers Automated Quotations (Nederlands: ‘Automatische Prijsstelling van de Nationale Vereniging van Effectenhandelaren’).
Activiteiten.
Toen op de NASDAQ op 8 februari 1971 de handel begon, was het de eerste elektronische beurs ('schermenbeurs') in de wereld. Het systeem van de NASDAQ maakt het mogelijk dat meerdere handelaren tegelijk gebruikmaken van de communicatie-infrastructuur. Daardoor wordt de concurrentie bevorderd. Sinds 1999 is de NASDAQ de grootste aandelenbeurs van de Verenigde Staten, waar meer dan de helft van de in het land verhandelde fondsen staan genoteerd. De NASDAQ bestaat uit de Capital Market ("small cap-market"), de Global Market ("mid cap") en de Global Select Market (NASDAQ-GS "large cap").
De hoofdvestiging bevindt zich in New York, maar er zijn ook bedrijfsonderdelen in Canada en Japan. Verder zijn er banden met de beurzen van Hongkong en sommige Europese beurzen. De NASDAQ was gesloten van 11 september tot 14 september 2001 als gevolg van de terroristische aanslagen op 11 september 2001. In 2007 fuseerde de NASDAQ met OMX en in 2008 volgde de overname van de Philadelphia Stock Exchange, die nu samen met de NASDAQ onder zijn gebracht bij de NASDAQ OMX Group.
Een alternatieve naam voor de NASDAQ is de schermenbeurs. Deze bijnaam heeft de NASDAQ gekregen omdat de handel niet via menselijke acties verloopt, maar volledig automatisch door computers wordt afgehandeld. Er is dus niet zoals op de New York Stock Exchange een chaotisch door elkaar roepende menigte van handelaren, maar een set computerschermen die in stilte de handel afwerken.
Aandelenindices.
NASDAQ Composite.
Als de koers van "de NASDAQ" wordt gemeld in de media, dan gaat het over het algemeen over de NASDAQ Composite-index. Dat is de aandelenindex van alle aan deze beurs genoteerde aandelen (meer dan 3000). Op 17 juli 1995 sloot deze NASDAQ Composite-index voor het eerst boven de 1000 punten. Op 10 maart 2000 bereikte de index zijn hoogste waarde ooit, 5048,62. Daarna verloor de index bijna 80 procent van zijn waarde, onder andere door het uiteenspatten van de internetzeepbel en de aanslagen op 11 september 2001.
Na een aanvankelijk herstel zorgde de kredietcrisis die in 2008 uitbrak voor een nieuwe daling tot maar net boven het minimum van 2002. Eind 2010 lag de waarde van de NASDAQ Composite rond de 2500 punten en vijf jaar later op 31 december 2015 was dit verdubbeld tot 5007 punten. 5-en-half jaar later op 1 juli 2020 was het wederom verdubbeld naar 10192 punten.
NASDAQ-100.
De andere bekende index is de NASDAQ-100. Dit zijn de 100 grootste fondsen genoteerd aan de NASDAQ. Met derivaten en exchange-traded funds is dit een veel verhandelde index.

</doc>
<doc id="26716" url="https://nl.wikipedia.org/wiki?curid=26716" title="Nasdaq">
Nasdaq



</doc>
<doc id="26717" url="https://nl.wikipedia.org/wiki?curid=26717" title="Granula">
Granula

Een granula is een embryo in het stadium waarin alleen nog maar klievingsdelingen van de bevruchte eicel zijn opgetreden. Een granula is dus niet groter dan een eicel, maar bestaat wel uit meer (stam)cellen (meestal tussen de twee en 64). Differentiatie van verschillende weefsels is nog niet zichtbaar.
Granula: korreltjes in het protoplasma van cellen.

</doc>
<doc id="26718" url="https://nl.wikipedia.org/wiki?curid=26718" title="Asjkelon">
Asjkelon

Asjkelon (Hebreeuws: אשקלון, Arabisch: عسقلان, "ʿAsqalān") (ook vaak gespeld als "Askelon", "Ashkelon", "Ashqelon" en "Ascalon") is een badplaats in het zuidwesten van Israël, aan de Middellandse Zee. De stad ligt in de kuststrook in het uiterste westen van de Negev, net ten noorden van de Gazastrook en ten zuiden van Asjdod. In 2007 had de stad 108.300 inwoners. Asjkelon ligt op 75 kilometer afstand van Jeruzalem en 56 kilometer van Tel Aviv. De moderne stad is in 1949 herbouwd op de overblijfselen van de Palestijnse stad Al-Majdal Asqalan.
Geschiedenis van Asjkelon.
Filistijnen.
De ruïnes van de oude stad liggen dicht bij het moderne Asjkelon. In de verhalen van Hebreeuwse Bijbel komt de stad regelmatig voor, zoals in verhalen van profeten en het verhaal van Simson, waarin het ligt in gebied van de Filistijnen, traditionele vijanden van de Israëlieten. Voordat de Filistijnen de stad herbouwden, was Asjkelon al een stad van de Kanaänieten, zoals ook het geval was met andere Filistijnse steden. De latere Kanaänieten (deels opgegaan in de binnenvallende Hebreeuwse nomadenstammen, tenminste de vrouwen, want de mannen werden op bevel van Jozua gedood) bouwden een muur om de stad heen. Asjkelon was een van de vijf Filistijnse steden, de Pentapolis, en waarschijnlijk de belangrijkste havenstad van de Filistijnen.
Egypte.
Vrij vroeg was het gebied ook al onder Egyptische invloedssfeer. Volgens een inscriptie die bij Karnak in Egypte is gevonden werd Asjkelon door koning Ramses II veroverd. Maar tijdens de vroegere Egyptische dynastieën was er een vreedzame uitwisseling van goederen en cultuur en had Egypte op de kusten van Kanaän meerdere havens met nederzettingen en kolonies.
De stad werd door de Babyloniërs verwoest onder Nebukadnezar, mogelijk om de Egyptische invloed in dit gebied te breken. De Babylonische overheersing betekende mogelijk het einde van de Filistijnse beschaving in dit gebied.
Romeinen.
In de Hellenistische tijd werd Asjkelon echter weer een belangrijke havenstad. Toen het gebied onderdeel van het Romeinse Rijk werd, was het een van de eerste plaatsen die veroverd werden. Er is een traditie die stelt dat de vader van koning Herodes in Asjkelon geboren zou zijn. Over het algemeen hechten historici echter meer waarde aan de bewering van Flavius Josephus dat Herodes' familie voortkwam uit de aristocratie van Idumea, maar dat Herodes' vader Antipater (gouverneur van Idumea) vriendschappelijke betrekkingen met onder meer Asjkelon aanknoopte.
Middeleeuwen.
Ten tijde van de kruistochten was Asjkelon, in het Europa van die dagen bekend als Ascalon, een belangrijke, strategisch gelegen vestingstad, waar onder meer de Slag bij Ascalon plaatsvond in 1099, een klinkende overwinning van Godfried van Bouillon en de zijnen op de Fatimiden, maar Asjkelon bleef Arabisch tot 1153. Askjelon was in deze periode de zetel van het Rooms-katholiek bisdom Bethlehem. In 1187 werd de grootscheeps versterkte stad door Saladin veroverd, maar Asjkelon bleef toch Europees in de periode tot 1247. In dat jaar werd de stad door de Ayyubidische sultan As-Salih Ayyub veroverd. Drieëntwintig jaar later besloot de nieuwe machthebber in Egypte, sultan Baibars, de stad van de aardbodem te vegen.
Islam / 1948.
Na geruime tijd werd de stad, nu Al-Majdal geheten, herbouwd door de Arabische inwoners van de streek. In 1576 was het de op vijf na grootste stad van Palestina met 2795 inwoners. In 1948 woonden er in de stad 11.000 mensen, van wie er velen als wever werkzaam waren. Tijdens de Arabisch-Israëlische Oorlog van 1948 werd Al-Majdal een vooruitgeschoven positie van het Egyptische leger in Gaza. Na hevige Israëlische aanvallen vluchtte het grootste deel van de bevolking naar Gaza samen met het terugtrekkende Egyptische leger, en de stad werd bezet door Israëlische troepen op 5 november 1948. De resterende duizend à tweeduizend Arabische inwoners werden door de Israëli's in de loop van twee jaar goedschiks of kwaadschiks overgebracht naar vluchtelingenkampen in de Gazastrook. In de leeggekomen Arabische huizen werden vanaf 1949 Joodse immigranten en gedemobiliseerde soldaten ondergebracht. Tegenwoordig telt Asjkelon 108.900 inwoners.
Archeologie in Asjkelon.
In Asjkelon worden opgravingen gedaan om de zeer oude geschiedenis van de stad archeologisch te onderzoeken. Sinds 1985 zijn onderzoekers van de Harvard-universiteit hier bezig met opgravingen. Onder de archeologische vondsten bevinden zich onder meer een wijnpers, aardewerk met inscripties en stenen altaren. Het aardewerk vertoont gelijkenis met dat van de Myceense beschaving. Verder zijn er ook vondsten uit latere tijd, zoals Romeinse en Helleense artefacten. In het hele land van Kanaän hebben archeologen pilasters opgegraven die "asjera" werden genoemd, naar de godin Asjera. Zij werd er in bepaalde gebieden en plaatsen ook Ashtoreth, Astarte, Attoret, Anath of gewoon Elat of Baälat genoemd. Beide woorden betekenen "Godin" of "heerseres" - in Bijbelse tijden de voornaamste godheid die een cultus had in Ascalon, maar ook in Tyrus, Sidon, Beth Anath, Aphaca, Byblos en Ashtoreth Karnaim.
Sport.
Hapoel Ashkelon is de professionele voetbalclub van Asjkelon.
Sjalot.
Het woord sjalot is evenals het Engelse woord voor stengelui, "scallion", afgeleid van de naam van deze stad.

</doc>
<doc id="26719" url="https://nl.wikipedia.org/wiki?curid=26719" title="Askelon">
Askelon



</doc>
<doc id="26720" url="https://nl.wikipedia.org/wiki?curid=26720" title="Ashqelon">
Ashqelon



</doc>
<doc id="26721" url="https://nl.wikipedia.org/wiki?curid=26721" title="Verenigde Arabische Emiraten">
Verenigde Arabische Emiraten

De Verenigde Arabische Emiraten (VAE; Arabisch: , '), kortweg aangeduid als de Emiraten, is een staat in Zuidwest-Azië die aan Saoedi-Arabië en Oman grenst. De VAE bestaat uit zeven emiraten, namelijk Abu Dhabi (hoofdemiraat met de hoofdstad Abu Dhabi), Dubai, Sharjah, Ajman, Umm Al Qaywayn, Ras al-Khaimah en Fujairah. De Verenigde Arabische Emiraten zijn rijk aan olie, maar tussen de verschillende emiraten is deze olie ongelijk verspreid. Abu Dhabi is verreweg het grootst in oppervlakte en bezit ook verreweg de meeste olie.
De Verenigde Arabische Emiraten behoren tot de Arabische Liga en de Samenwerkingsraad van de Arabische Golfstaten.
Geschiedenis.
Rond 1830 werden Dubai en Abu Dhabi overgenomen door de Bani Yas-stam uit de Liwa-oase. Deze overname werd geleid door de Al Maktoem-familie die tot op dit moment nog steeds over de emiraten regeert. In 1892 tekenden zeven emiraten een verdrag met het Verenigd Koninkrijk, waarbij zij aangaven geen relaties met anderen dan de Britse overheid aan te gaan. Pas in 1971 vertrokken de Britse troepen uit de Perzische Golf en op 2 december 1971 werden de Verenigde Arabische Emiraten onafhankelijk. Van 1820 tot 1971 waren de Emiraten bekend als de Verdragsstaten. Tot 1972 omvatte deze unie zes emiraten; in 1972 trad Ras al-Khaimah als zevende toe.
Oorspronkelijk was het de bedoeling dat ook Qatar en Bahrein in de Unie opgenomen zouden worden, maar men is er niet in geslaagd om hierover een overeenkomst te sluiten, zodat Qatar en Bahrein apart en onafhankelijk gebleven zijn.
Sinds de jaren negentig van de twintigste eeuw worden de verschillende emiraten in bijzonder hoog tempo gemoderniseerd.
Bevolking.
Volgens de World Bank tellen de Verenigde Arabische Emiraten ongeveer 9,77 miljoen inwoners. Het merendeel van de bevolking woonde in de twee emiraten Dubai (3,32 miljoen) en Abu Dhabi (3,23 miljoen). Met een bevolking van 1,51 miljoen, oftewel 16% van de bevolking, vormde Sharjah het derde emiraat qua inwonertal. De overige vier emiraten waren beduidend kleiner en hadden een inwonertal variërend van 80.000 in Umm al-Qaiwain, 250.000 in Fujairah, 390.000 in Ras al-Khaimah tot 540.000 inwoners in Ajman.
De Verenigde Arabische Emiraten hebben de afgelopen decennia een aanzienlijke bevolkingsgroei meegemaakt, vooral vanwege de grote groei van de economie in samenhang met de toestroom van gastarbeiders uit Zuid-Azië en andere delen van de wereld. Expats en immigranten vertegenwoordigen anno 2019 88,52% van de bevolking, terwijl Emiratis (lokale Arabieren) slechts de resterende 11,48% van de bevolking uitmaken. Het staatsburgerschap van de Verenigde Arabische Emiraten is zeer moeilijk te verkrijgen (in andere gevallen dan door afstamming) en wordt alleen verleend onder zeer bijzondere omstandigheden. De grootste nationaliteiten zijn, en dan met name in de kustgebieden, Indiërs, Pakistani's (en Beloetsjen), Bengalen, Filipino's, Iraniërs en Egyptenaren. Bovendien wonen er ook grote aantallen Nepalezen, Sri Lankanen, Britten, Chinezen, Afrikanen en andere Arabische volkeren, waaronder Palestijnen, Libanezen en Jordaniërs. Tijdens en na de Golfoorlog (1991) hebben veel buitenlanders de VAE verlaten.
De belangrijkste steden zijn Dubai en de hoofdstad Abu Dhabi (600.000 inw. in 2013). Bijna 80% van de bevolking woont in steden.
Taal.
De officiële taal is Arabisch. Het Engels geldt als handelstaal.
Religie.
De bevolking hangt overwegend de soennitische islam aan. De islam is er staatsgodsdienst. Er zijn verder belangrijke sjiitische, christelijke (9 %) en hindoeminderheden (15 %). De katholieken van de Verenigde Arabische Emiraten ressorteren onder het Apostolisch vicariaat Zuid-Arabië.
Bestuurlijke indeling.
De Verenigde Arabische Emiraten zijn onderverdeeld in 7 emiraten:
Ieder emiraat kent zijn eigen wetgeving over lokaal bestuur. Er bestaan gemeenten (, ) in Abu Dhabi en Sharjah, sectoren in Dubai, verdeeld in gemeenschappen, en bestuursgebieden in Ras al-Khaimah, verdeeld in districten.
Politiek.
Het presidentschap en het premierschap van de VAE zijn toegewezen aan respectievelijk de Al Nahyan-stam van Abu Dhabi en de Al Maktoem-stam van Dubai. De Hoge Raad, die bestaat uit de leiders van de zeven emiraten en gekozen vertegenwoordigers van de Raad van Ministers, en in totaal veertig leden heeft, heeft de taak de voorgestelde wetten te bekijken. Er is een federaal rechtsstelsel, waartoe alle emiraten zijn toegetreden behalve Dubai en Ras al-Khaimah. Sjeik Zayid bin Sultan al Nuhayyan was de president van de unie vanaf de oprichting tot zijn dood op 2 november 2004. Het Federaal Hooggerechtshof verkoos de volgende dag zijn zoon, Khalifa bin Zayed Al Nayhan, tot president. Sinds 2022 is Mohammed bin Zayed Al Nahyan de president.
In de Verenigde Arabische Emiraten heerst geen politieke vrijheid. Activisten die meer democratie willen, kunnen worden gearresteerd.
Economie.
Olie en gas.
Het land is een belangrijke producent van aardolie. Sinds 1967 is het lid van de Organisatie van olie-exporterende landen (OPEC). Binnen de OPEC staan de Verenigde Arabische Emiraten in de top vijf van grootste olieproducerende landen. Abu Dhabi is veruit de belangrijkste producent binnen de VAE, verder wordt olie geproduceerd in Dubai en Sharjah. Hieronder een figuur met productiedata vanaf 1970 (alle getallen in 1000 vaten per dag):
In 2014 produceerde het land 200 miljoen ton olie-equivalent (Mtoe), waarvan 78% olie en 22% aardgas. Dat was veel meer dan nodig voor de energievoorziening, het TPES ("total primary energy supply"): 70 Mtoe. Het land exporteerde 110 Mtoe fossiele brandstof meer dan het importeerde.
Van de energie ging ongeveer 30 Mtoe verloren bij conversie, vooral elektriciteitsopwekking met gas. 2 Mtoe werd gebruikt voor niet-energetische producten zoals smeermiddelen, asfalt en petrochemicaliën. Voor eindgebruikers resteerde 47 Mtoe waarvan 8 Mtoe = 93 TWh elektriciteit. De uitstoot van koolstofdioxide was 175 megaton, dat is 19 ton per persoon. Het wereldgemiddelde is 4,5 ton per persoon.
Dankzij de olieopbrengsten hebben de VAE een hoog geïndustrialiseerde economie. Volgens verschillende ontwikkelingsmeters, zoals de HDI en bnp, maakt deze het land tot een van de meest ontwikkelde landen in de wereld. Met een bruto binnenlands product (bbp) van US$345 miljard in 2015, zijn de VAE tweede van alle Arabische Golfstaten na Saoedi-Arabië, derde in het Midden-Oosten, en 38ste in de wereld (vóór Maleisië).
Diversificatie.
Hoewel de VAE minder afhankelijk worden van natuurlijke grondstoffen als bron van inkomen, spelen aardolie en aardgas nog steeds een grote rol in de economie, zeker in Abu Dhabi. Een grote opleving in de bouw, een zich uitbreidende industrie en een snel groeiende dienstensector helpen de VAE met het diversifiëren van hun economie. Over het hele land zijn er nu bouwprojecten in uitvoering ter waarde van $350 miljard. Voorbeelden van die projecten zijn de Burj Khalifa, het hoogste gebouw ter wereld geopend in 2010, de internationale luchthaven Al Maktoum International Airport, die de duurste ooit gebouwde luchthaven zal worden, en de drie Palmeilanden, de grootste kunstmatige eilanden ter wereld. Nog een dergelijk project is de Dubai Mall, dat 's werelds grootste winkelcentrum is.
In 2008 keurde het land een ambitieus nucleair programma goed. Dit plan moet de continuïteit van de elektriciteitsvoorziening op de lange termijn zeker stellen voor de sterk groeiende bevolking en de CO2-uitstoot terugdringen. In 2009 werd een contract getekend met het Zuid-Koreaanse bedrijf Korea Electric Power Corporation (KEPCO) voor de bouw van vier APR-reactoren met elk een capaciteit van 1400 megawatt. De bouw begon in 2012 op zo'n 50 kilometer ten zuidwesten van de stad Ruwais aan de Perzische Golf. Zijn alle eenheden in gebruik dan dekt dit ongeveer een kwart van de nationale energiebehoefte. In augustus 2020 is de eerste eenheid aan het netwerk aangesloten.
Gastarbeiders.
In de VAE werken grote groepen gastarbeiders, die uit de hele regio komen. Er werken veel westerse expats die vaak goede banen hebben. Aan de onderzijde van de arbeidsmarkt werken veel gastarbeiders uit Zuid-Azië. Zij werken vaak onder erbarmelijke omstandigheden en hebben nauwelijks rechten.
Onderwijs.
Het onderwijs valt tot en met het voortgezet niveau onder de verantwoordelijkheid van het ministerie van Onderwijs. Het bestaat uit basisscholen en scholen voor voortgezet onderwijs. De openbare scholen worden gesubsidieerd door de regering, het leerplan is afgestemd op de ontwikkelingsdoelstellingen en -waarden van de VAE. De onderwijstaal in de openbare scholen is Arabisch, met Engels als tweede taal. Er zijn ook veel particuliere scholen die internationaal gewaardeerd worden. Onderwijs in de openbare scholen is kosteloos voor de burgers van de VAE, terwijl de kosten voor particuliere scholen uiteenlopen.
Het wetenschappelijk onderwijs valt onder het ministerie van Wetenschappelijk Onderwijs. Dit ministerie is ook verantwoordelijk voor het toelaten van studenten tot de onderwijsinstellingen, deze bevatten ook de vijf grootste instellingen van wetenschappelijk onderwijs: de Universiteit van de VAE, de Zayed universiteit, het Medisch College van de Golf, de universiteit van Sharjah en de Hogere Colleges van Technologie. Er zijn ook vele andere particuliere universiteiten en hogescholen in het land, o.a. de Amerikaanse Universiteit van Sharjah. Ook universiteiten van andere landen hebben campussen geopend in de VAE.
De VAE hebben de laatste tijd interesse getoond voor het verbeteren van onderwijs en onderzoek. Tot de onlangs opgerichte instellingen behoren de CERT onderzoekscentra en het Masdar Instituut voor Wetenschap en Technologie.
Bijzonderheden.
Door de olieproductie van de Emiraten betalen de inwoners geen belasting. Wel is op 1 januari 2018 de btw ingevoerd met een tarief van 5%.
De overheid betaalt de ziektekosten en de kosten van universitaire studies, ook voor inwoners van de VAE die in het buitenland studeren.

</doc>
<doc id="26722" url="https://nl.wikipedia.org/wiki?curid=26722" title="Asqelon">
Asqelon



</doc>
<doc id="26723" url="https://nl.wikipedia.org/wiki?curid=26723" title="Ascalon">
Ascalon



</doc>
<doc id="26727" url="https://nl.wikipedia.org/wiki?curid=26727" title="Jack Spijkerman">
Jack Spijkerman

Jacob Dirk (Jack) Spijkerman (IJmuiden, 8 oktober 1948) is een Nederlandse cabaretier en televisie- en radiopresentator.
Levensloop.
Spijkerman werd geboren als zoon van een timmerman, die later personeelschef werd bij Hoogovens. Hij was eerst leraar aan de protestants-christelijke basisschool De Ark (tegenwoordig De Regenboog) te Heemskerk en tot 1990 op de christelijke basisschool De Sluis in Zeist. Ook was hij tot 1985 docent Nederlands, godsdienst en handvaardigheid aan de Zinzendorf mavo in Zeist.
Radio.
In 1981 richtte Spijkerman de cabaretgroep Dubbel en Dwars op, die in 1982 meedeed met het Leids Cabaretfestival en de publieksprijs won. In 1985 kreeg hij bij de VARA zijn eigen radioprogramma op Radio 3: "De Steen en Been Show", dat hij afwisselend met Henk Westbroek en Dolf Jansen presenteerde.
In dit programma was hij de man die met nietsvermoedende gesprekspartners onzinnige telefoongesprekken voerde, waarin hij niet bestaande voorwerpen zoals de "drevelkneiper", de "kluunwapse" en de "zuigtrompet" behandelde. Daarna speelde hij een seizoen lang het spelletje "De Kwisbast", waarin hij "luisteraars" van meestal niet bestaande lokale radiostations onzinnige prijzen liet winnen zoals een "drukaars", een "stokhoes", een "Brabantse slipsnifter", "droogknoeper", "sper-matje" of een "navelschep". Toen Spijkerman bekender werd met het voeren van dit soort telefoontjes in Nederland, verschoof hij zijn werkterrein naar België.
Vanaf 1988 presenteerde Spijkerman het programma "Spijkers met koppen", dat 's zaterdags op Radio 2 werd uitgezonden.
Televisie.
In 1986 verscheen hij voor het eerst op de televisie in "VARA's Nachtshow", waar hij de rol van een van de obers speelde die in een rolstoel zat en luisterde naar de naam "Lauda". Sinds begin jaren negentig verscheen hij regelmatig op televisie. In een gesprek dat Han Peekel had met Spijkerman over diens enorme succes met het satirische VARA-programma "Kopspijkers" onthulde Spijkerman dat Marcel van Dam aanvankelijk zei: "met zo'n hoofd ben je niet geschikt voor televisie". Van Dam zegt zelf hierover dat dit zijn reactie was op het voorstel van mediadirecteur Vera Keur en een grote miscalculatie was. In 2002 won hij met het amusementsprogramma "Kopspijkers" (dat ruim 2 miljoen kijkers trok) de Gouden Televizier-Ring voor het beste programma van het jaar. Een jaar later won hij als televisieman van het jaar zelf ook een Zilveren Televizier-ster.
Op 27 april 2005 werd in "RTL Boulevard" het gerucht bevestigd dat Jack Spijkerman met "Kopspijkers" naar Talpa wilde. Op zondagavond zou hij een sportprogramma gaan presenteren. Diezelfde avond werd in het actualiteitenprogramma "NOVA" ingegaan op de motivatie van Spijkerman. Hij zou eieren voor zijn geld hebben willen kiezen: als de politiek amusement op de Nederlandse publieke omroep zou gaan verbieden, zou de baan van Spijkerman bij de VARA op het spel komen te staan. De VARA hield hem echter aan zijn contract, dat nog twee jaar zou doorlopen. Op 28 april werd "Kopspijkers" per direct van de buis gehaald. Via een kort geding wilde de VARA Spijkerman aan zijn contract houden of een afkoopsom afdwingen. Op 27 juli 2005 werd het contract beëindigd. De VARA deelde mee dat het geen kort geding meer zou aanspannen, maar beide partijen wilden niet ingaan op de details.
Vanaf de start van Talpa maakte Spijkerman samen met Humberto Tan bij Talpa het programma "Café de Sport". Na een half jaar hield Spijkerman het echter voor gezien bij "Café de Sport" om zich volledig te richten op zijn eigen opvolger van "Kopspijkers", "Koppensnellers" geheten, dat echter de toets der kritiek niet kon doorstaan.
Ondertussen werkte Spijkerman voor Talpa/Tien aan nieuwe formats: een dagelijks taalprogramma en een "late-night"-actualiteitenrubriek met de werktitel "Dit was de dag".
RTL, dat de meeste BN'ers van Tien overnam nadat deze zender stopte, meldde eerst geen interesse te hebben in Spijkerman, maar kwam een jaar later terug op dat besluit. Vanaf dat moment had Spijkerman een eigen zaterdagavondshow bij RTL 4, een 'actueel entertainmentprogramma', "Wat vindt Nederland?". De eerste aflevering van "Wat vindt Nederland?" trok 1.080.000 kijkers. Op 27 maart 2010 startte Spijkermans tweede programma bij RTL 4 getiteld "Echt Waar?!". Hierin namen Tijl Beckand en Ruben van der Meer het tegen elkaar op. Beckand en Van der Meer gaven, in een reactie op een vraag, elk hun eigen interpretatie en het publiek moest bepalen wie er gelijk had. Vanaf 2013 presenteerde Spijkerman voor een andere zender van RTL Nederland, RTL 7, de quiz "Koning Voetbal". Dit deed hij tweemaal per jaar, een keer in het voorjaar en een keer in het najaar. In de winter van 2014/2015 wist Spijkerman de finaleweek van het programma "De Slimste Mens" te halen. In juni 2016 maakte hij bekend te stoppen met televisie.

</doc>
<doc id="26728" url="https://nl.wikipedia.org/wiki?curid=26728" title="Lysosoom">
Lysosoom

Het lysosoom is een vesikel, een blaasje, dat zich in het cytoplasma bevindt. Specifieke enzymen in de lysosomen breken de afvalstoffen in de cel af, zodat de reststoffen ervan kunnen worden hergebruikt of veilig worden uitgescheiden. Lysosomen zijn in 1949 door de Belgische cytoloog Christian de Duve ontdekt.
Werking.
De onverteerde voedingsstoffen worden aangeleverd door endosomen en fagosomen. In het "secundaire lysosoom" heerst een zuur milieu met een pH van ongeveer 5. Dit is nodig omdat lysosomale enzymen alleen werken bij een dergelijk lage pH. Het is gunstig dat de enzymen alleen werken bij een lage pH, omdat ze anders de hele cel, een neutraal tot basisch milieu, zouden afbreken wanneer ze zouden vrijkomen. Het lysosoom wordt omsloten door een enkelvoudige membraan. Aan de binnenkant van de membraan zijn glycolipiden en glycoproteïnen ingebouwd, die als een beschermende laag werken, zodat de membraan niet wordt afgebroken door het zure milieu. De lysosomale enzymen worden na hun translatie op het endoplasmatisch reticulum voorzien van een mannose-6-fosfaat-groep in het "cis Golgi network" van het golgicomplex, waarna ze door het "trans Golgi network" worden herkend en worden getransporteerd.
Classificatie.
Wanneer het lysosoom zich afscheidt van het golgicomplex bevat het latente verteringsenzymen. Lysosomen in deze fase worden "primaire lysosomen" genoemd. Wanneer het primaire lysosoom samensmelt met een endosoom of fagosoom of eventueel een vacuole, wordt het een "secundair lysosoom" genoemd. De pH daalt door het naar binnen pompen van protonen en de enzymen worden actief. Als op den duur de enzymen raken uitgewerkt kunnen de partikels in de lysosomen niet meer worden verteerd. Het blaasje met onverteerde partikels wordt het restlichaampje, of het "tertiaire lysosoom", genoemd. Dit restlichaampje blijft in de cel achter of versmelt met de celmembraan waarbij de inhoud van het lysosoom de cel verlaat.
Afwijkingen.
Als er afwijkingen zijn in de werking van de lysosomale enzymen kunnen stofwisselingsziekten ontstaan waaronder de lysosomale stapelingsziekte. Een van deze lysosomale stapelingsziekten is de I-cel ziekte.
Het mannose-6-fosfaat wordt aan het enzym gebonden door het enzym uridinedifosfo(UDP)-N-acetylglucosamine:N-acetylglucosaminyl-1-fosfotransferase. Bij I-cel ziekte wordt de fosfaatgroep niet aan de enzymen gebonden, die naar de lysosomen moeten.
Hierdoor worden de lysosomale enzymen niet door het golgicomplex herkend, waardoor ze worden uitgescheiden in plaats van naar de lysosomen te worden gebracht. De lysosomen in de cellen van deze patiënten lopen op deze manier vol met reststoffen die niet worden afgebroken en de normale celactiviteiten belemmeren. Patiënten met deze ziekte bereiken vrijwel nooit hun tiende levensjaar. Lysosomen zijn in staat vacuolen met bijvoorbeeld voedsel, of beschadigde organellen af te breken waardoor de componenten weer opnieuw kunnen worden gebruikt. Deze nuttige componenten worden in de cel dus hergebruikt.

</doc>
<doc id="26729" url="https://nl.wikipedia.org/wiki?curid=26729" title="Saracenen">
Saracenen

Saracenen en de term "Sarakenoi" (Grieks: Σαρακηνοί) werd door klassieke schrijvers in de 1e eeuw gebruikt voor een Noord-Arabisch volk dat zich lange tijd verzette tegen Oost-Romeinse keizers die het gebied waar het volk leefde en werkte met militair geweld wilden koloniseren en onder Romeinse heerschappij brengen. Ook werd er een volk mee aangeduid dat op het Schiereiland van de Sinai woonde, tussen Afrika en Azië. In sommige oude teksten, als die van Hippolytus, refereert de term aan zwaarbewapende ruiters uit Fenicië (Phoenicia), het tegenwoordige Libanon en Syrië. De bevolking zou zich al in een vroeg stadium, de 8e eeuw, tot het islam hebben bekeerd.
Etymologie.
In de loop van de middeleeuwen werd de term door de Rooms-Katholieke kerk en Europese machthebbers gebruikt om in het algemeen moslims aan te duiden. Later was het een negatief geladen verzamelbegrip om alle tegenstanders aan te duiden van de militaire expedities die de Rooms-Katholieke kerk organiseerde en financierde om haar macht te verdedigen of uit te breiden. Deze gewelddadige expedities kregen later de benaming 'Kruistochten', de tegenstanders werden als 'moslims', 'moren' of 'saracenen' afgestempeld, of ze nu Berbers, Arabisch, Perzisch, Turks, Macedonisch of Albanees waren. De uit de geschiedenis van de Kruistochten bekende legeraanvoerder Saladin kwam uit een Koerdische stam uit de plaats Tikrit. Het is onzeker of de in de middeleeuwen gebruikte benaming verband houdt met het volk waaraan gerefereerd werd in de klassieke oudheid.
De Saracenen waren in middeleeuwse verhalen beruchte figuren die als piraten en plunderaars werden beschreven. Vele stadswallen rond steden langs de Middellandse Zee werden gebouwd om de inwoners van die steden tegen hun aanvallen te beschermen. De Saracenen hebben in 846 de Oude Sint-Pietersbasiliek geplunderd en grote schade aan het gebouw toegebracht. Het graf van de heilige Petrus werd geschonden en de gouden deuren werden geroofd. Ook Sint-Paulus buiten de Muren werd aangevallen. De term 'Saracenen ' heeft daardoor een negatieve bijklank. De Saracenen speelden een belangrijke rol bij de kruistochten.
Als men in christelijke en katholieke literatuur en geschiedenis van Saracenen spreekt, verwijst men generaliserend veelal naar moslims uit de Levant. Als men van Moren spreekt, verwijst men naar Berbers en Arabieren, ook generaliserend van moslims, uit het noorden van Afrika, het gebied boven de rivier de Niger; de stam-aanvoerders die van daar uit vanaf de 7e eeuw grote delen van het Iberisch Schiereiland kolonialiseerden en de mensen die nadien naar het Iberisch Schiereiland verhuisden. Stammen uit het noorden van Afrika behoren tot de vroegste bevolking van het schiereiland, maar worden dan veelal anders aangeduid. De aanduidingen Saracenen en Moren moeten vanaf een bepaalde periode worden begrepen als begrippen gebruikt in een ideologisch narratief, vooral om tegenstanders aan te duiden. Omgekeerd werd voor tegenstanders het begrip Franken gebruikt, ook als het Engelsen, Spanjaarden of Portugezen waren.

</doc>
<doc id="26730" url="https://nl.wikipedia.org/wiki?curid=26730" title="Client (applicatie)">
Client (applicatie)

Een client is een applicatie of een computersysteem met toegang tot een ander systeem, de server, via een netwerk. Men spreekt hierbij van een client-servermodel. De client neemt initiatief tot communicatie met de server met als doel bijvoorbeeld het opvragen van gegevens, het overdragen van gegevens of het uitvoeren van een actie op de server. Het begrip wordt zowel gebruikt voor een programma dat communiceert met een serverprogramma, als voor een volledige machine die van de diensten van een server gebruikmaakt.
Doorgaans bestaat een clientprogramma onder andere uit een gebruikersinterface, zoals een grafische gebruikersinterface (GUI), en is het voor de eindgebruiker totaal transparant, welk deel van het werk door de client wordt verricht, en welk deel door de server. Vaak bevindt de client zich op een andere computer dan de server, maar hij kan zich net zo goed op dezelfde computer bevinden. Voorbeelden van clients zijn e-mailclients en webbrowsers.
De Client applicatie is vaak het front-end development onderdeel van een applicatie. De front-end ontwikkeling is het programmeren van de “voorkant” van de applicatie. De voorkant is datgene wat zichtbaar is voor de bezoeker van bijvoorbeeld een website: de afbeeldingen, de layout, het lettertypen, kortom het dashboard van de gebruiker.
Onder clients worden dus ook complete machines verstaan die gebruikmaken van de diensten van een machine die als server dient, zoals een printerserver. De "thin client" en de "terminal" zijn hierbij clients die zelf over zeer weinig bronnen beschikken, en zeer sterk afhankelijk zijn van de server, die het verwerken van data voor zijn rekening neemt.
Het tegengestelde van deze "thin client" is de "thick client". Hij beschikt wel over voldoende bronnen en verwerkt de data zelf. Hier hangt wel aan vast dat het netwerkverkeer toeneemt, aangezien meer gegevens (nl. de data) over het netwerk worden verstuurd.

</doc>
<doc id="26731" url="https://nl.wikipedia.org/wiki?curid=26731" title="Pericardium">
Pericardium



</doc>
<doc id="26732" url="https://nl.wikipedia.org/wiki?curid=26732" title="Hartzakje">
Hartzakje



</doc>
<doc id="26733" url="https://nl.wikipedia.org/wiki?curid=26733" title="Thin client">
Thin client

Thin client is een begrip uit de computerwereld. Het is een naam voor een relatief lichte computer die uitsluitend beeldinformatie, toetsaanslagen en muisacties uitwisselt tussen de gebruiker en een centrale computeromgeving.
Architectuur.
Bij server based computing (SBC) en Cloud computing wordt nagenoeg alle dataverwerking, berekeningen en opslag voor rekening genomen door een centrale server of serverfarm. De werkplekken zijn in dit geval uitgerust met minimale hardware, bestaande uit een toetsenbord, muis en beeldscherm, aangesloten op een Thin client. Feitelijk acteert de server als host (gastheer) voor alle gebruikersapparatuur. Aan de serverkant wordt dan gebruik gemaakt van cloud computing software zoals applicatie- of desktop-virtualisatie. Deze combinatie vormt een zogenaamd cloud gebaseerd computersysteem.
Verschil met de personal computer.
De ‘Thin client’ contrasteert met de Thick client, doorgaans een pc of laptop die op een bedrijfsnetwerk is aangesloten en waar het uitvoeren van applicaties en de verwerking van de data gedecentraliseerd (op de werkplek) plaatsvindt.
Randapparatuur.
Thin clients ondersteunen de gebruikelijke randapparatuur, zoals toetsenborden, muizen, monitoren, speakers, hoofdtelefoons en microfoons en USB poort apparatuur, zoals printers, USB-sticks en webcams. Sommige Thin clients hebben seriële en parallelle poorten ter ondersteuning van oude apparatuur.
Zero client.
Een zero client wordt ook wel een ultra thin client genoemd. Deze bevat geen besturingssysteem of device drivers. Het principe is beduidend anders dan bij een standaard thin client. Feitelijk is een thin client een afgeslankte pc, terwijl de zero client een verlegstuk is van de systeembus van de server. Hierbij worden de data van de systeembus over het netwerk gestuurd. 
Protocollen.
Enkele protocollen die worden gebruikt voor thin client – server communicatie zijn:
Verschijningsvormen.
Het basisprincipe van een thin client kan in hardware, software of een combinatie hiervan worden uitgevoerd. In de context van de hardware-variant wordt de naam thin client vaak gebruikt als een marketingconcept voor computerapparatuur ontworpen om thin client software op te draaien. Enkele bekende voorbeelden zijn de Sun Ray van Sun, de NC van Oracle e.a. en de hardware van diverse producenten voor Server Based Computing. Bekende voorbeelden van op software gebaseerde thin clients zijn LTSP, de NoMachine NX client, PXES, VNC en Webapplicaties.
Sun Ray.
De Sun Ray is een virtual display client van de computerfabrikant Sun Microsystems. Een Sun Ray heeft een eigen processor gebaseerd op de AMD-microprocessorarchitectuur, maar geen harde schijf, dat wil zeggen dat hij opstart via het netwerk met behulp van een aparte computer (server). De typische gedachte bij een virtual display client is dat er geen lokale staat is van de computer. Dit houdt in dat een gebruiker zijn sessie kan voortzetten – met behulp van een pasje - op een andere virtual display client op een aantal etages hoger (of lager).
Network computer.
Network Computer (afgekort tot NC) is een handelsmerk van Oracle. Het werd tussen 1996 en 2000 door Oracle en een alliantie van bedrijven waaronder Sun en Acorn gebruikt voor een diskloze desktopcomputer die voldeed aan bepaalde minimumspecificaties. Het werd ook gebruikt als marketingterm om dit concept te promoten bij bedrijven en consumenten (ook al betrof het in essentie geen nieuw concept).
NC was voornamelijk bedoeld als merknaam voor een bepaald type werkplek computers die vanwege hun schijfloze ontwerp en gebruik van goedkope componenten en software significant goedkoper en makkelijker te beheren hadden moeten zijn dan standaard fat client pc's. Ten gevolge van de prijsdaling van pc's en de groeiende mogelijkheden om een pc als schijfloos station of thin client in te zetten is de NC nooit zo populair geworden als Larry Ellison (Oracle's CEO) hoopte en is uiteindelijk in de vergetelheid verdwenen.
Server based computing.
Server based computing is de aanduiding voor de op MS Windows technologie gebaseerde variant van het thin client concept. Het houdt in dat een centrale server MS Windows/pc-applicaties uitvoert die normaal gesproken op decentrale pc's zouden draaien. De schermuitvoer wordt naar een thin client gestuurd die deze in een grafische MS Windows omgeving aan de gebruiker presenteert.
LTSP.
LTSP is een aanvullend softwarepakket voor Linux waarmee grote aantallen thin client-terminals op een Linuxserver kunnen worden aangesloten. Applicaties draaien in de regel op de server en accepteren input en tonen output op de thin client. LTSP is beschikbaar als een set van packages die op ieder Linuxsysteem te installeren zijn. Het wordt ook standaard geïnstalleerd in enkele distributies, zoals K12Ltsp, SkoleLinux en EduLinux.
Een pure LTSP-terminal bestaat uit een pc die geconfigureerd is om te booten van een LTSP-server. Als de terminal opstart, laadt hij de benodigde LTSP-client software van de LTSP-server in zijn RAM-geheugen en draait vanaf dan als een zelfstandige schijfloze X-terminal. Dit is veruit het eenvoudigste type terminal om te configureren en beheren en draait goed op de meeste standaard pc's, inclusief pc's die voor gebruik met Microsoft Windows als verouderd worden beschouwd.
NoMachine NX client.
De NoMachine NX client is een clientapplicatie die werkplekcomputers onder zowel Windows als Unix in staat stelt via het efficiënte NX-protocol grafische Unix-applicaties op een centrale server te benutten met de schermuitvoer op het lokale scherm. De NoMachine NX client is de referentieclient voor gebruik met NX. Veel open-source-ontwikkelaars zijn hier echter niet gelukkig mee, aangezien de software closed source is en niet op alle architecturen functioneert die Linux ondersteunt, zoals PowerPC.
PXES.
PXES Universal Linux Thin Client, ofwel kortweg PXES, is een micro Linux distributie speciaal voor gebruik als thin client. PXES is begin 2001 ontwikkeld door Diego Torres Milano om (schijfloze) werkstations over een netwerk te kunnen booten met behulp van PXE maar kan ook van een CDROM of harddisk worden gestart als de netwerkkaart of het BIOS van de machine PXE niet ondersteunt.
Eenmaal opgestart kan de thin client elke Unix/Linux XDM (X Display Manager) server die het grafische inlogscherm presenteert benaderen evenals een Microsoft Terminal Server via RDP (Remote Desktop Protocol), Citrix ICA-server, VNC-server, NoMachine NX of FreeNX server.
PXES downloadt opstartbestanden via TFTP in plaats van NFS (Network File System), waardoor het goed bruikbaar is in omgevingen zonder Unix/Linux NFS-server of bij langzame WAN- of VPN-verbindingen.
VNC.
Virtual Network Computing (VNC) is een manier om het bureaublad van een computer te gebruiken op een andere computer, hiermee kan een computer op afstand worden beheerd. Toetsaanslagen en muisbewegingen gaan van een VNC client naar een VNC-server, scherminformatie wordt de andere richting opgestuurd. VNC is uitgevonden door AT&amp;T. De originele broncode is open source onder de GNU General Public License.
VNC is platformonafhankelijk en er zijn clients en servers in veel versies voor vrijwel ieder besturingssysteem, ook voor Java. VNC is erg populair om vanaf afstand technische ondersteuning te bieden, en om vanaf een willekeurige plek gebruik te maken van de documenten op de computer thuis.
Webapplicaties.
De term Webapplicatie wordt gebruikt voor een programma dat op een webserver draait en via de webbrowser kan worden benaderd. Een webapplicatie bestaat uit één of meerdere scripts (zie server-side scripting) die gebruikmaken van dezelfde brongegevens op een webserver. Die brongegevens kunnen bijvoorbeeld in een database staan.
Webapplicaties zijn populair omdat de webbrowser als thin client vrijwel overal en op alle besturingssystemen beschikbaar is. Daarnaast zijn ze geliefd omdat een webapplicatie voor duizenden gebruikers kan worden onderhouden en vernieuwd zonder de software op duizenden computers te moeten distribueren en installeren. Er zijn Webapplicaties ontwikkeld voor Webmail, online winkels, online veilingen, wiki's, discussieforums, Weblogs, MMORPG's en vele andere toepassingen.

</doc>
<doc id="26734" url="https://nl.wikipedia.org/wiki?curid=26734" title="Septum transversum">
Septum transversum

Het septum transversum is een vlies dat bij mensen in het embryonale stadium tijdens de derde week na bevruchting de borstholte van de buikholte scheidt. Bij onder andere vissen blijft het in die vorm aanwezig.
Het "septum transversum" zakt in de vierde week naar beneden en vormt daarna het middenrif samen met de pleuroperitoneale membranen, het "mesenterium dorsale" van de oesofagus en de wanden van de lichaamsholten.

</doc>
<doc id="26735" url="https://nl.wikipedia.org/wiki?curid=26735" title="Wadlopen">
Wadlopen

Wadlopen is het betreden van het wad bij laagwater, met name lange wandeltochten waarbij soms overgestoken wordt van of naar een Waddeneiland zonder het contact met de vaste grond te verliezen. Het vindt plaats over het wantij. Wadlopers lopen door slik, over zandplaten en over mosselbanken die deels onder water liggen. Bij een aantal tochten moeten diverse prielen en geulen worden doorwaad, waarbij het water tot de borst kan komen te staan. De moeilijkheidsgraad van de tochten is afhankelijk van het doel van de tocht, maar vooral van de weersomstandigheden. Bijvoorbeeld harde noordwestenwind stuwt het water op en bemoeilijkt het lopen.
Omdat wadlopen voor onervaren mensen riskant is, is het alleen toegestaan onder leiding van door de overheid erkende wadloopgidsen. Zij mogen maar een beperkt aantal lopers per gids meenemen. Alléén wadlopen wordt echter wel gedoogd door de autoriteiten. Ook zelfstandige wadloopgidsen organiseren wadlooptochten, vaak via het internet.
Locaties.
In Nederland is het mogelijk tussen het vasteland en de eilanden Terschelling, Ameland, Engelsmanplaat, Schiermonnikoog, Simonszand en Rottumeroog te lopen. De tocht naar Terschelling is alleen geschikt voor zeer ervaren lopers, en die naar Rottumerplaat is vanwege de bescherming van de natuur niet toegestaan. Ook tussen Texel en Vlieland wordt door enkele zeer avontuurlijk ingestelde wadlopers gelopen.
Het Duitse eiland Borkum, dat voor de Groningse kust ligt, is ook te voet bereikbaar. Deze 23,5 kilometer lange tocht is vanaf de Duitse kust enkele keren gelukt. In 1976 is vanwege de lengte van de tocht halverwege de tocht op de zandplaat Lütje Hörn een hoogwater gewacht: zogenaamd 'overvloeden'. In 2018 is het voor het eerst gelukt de oversteek vanaf de vaste wal zonder overvloeding op Lütje Hörn te maken. Vanaf het Duitse vasteland is het mogelijk om naar Norderney, Baltrum, Langeoog, Spiekeroog en Minsener-Oldeoog te lopen. De tochten naar Juist en Wangerooge, de resterende Oost-Friese (Wadden)eilanden, zijn weliswaar goed mogelijk, maar niet toegestaan. De tocht naar Neuwerk wordt zelfs op grote schaal met paard en wagen gemaakt. Vanuit Neuwerk worden regelmatig wadlooptochten aangeboden naar het naburige eiland Scharhörn door Nationalpark Hamburgisches Wattenmeer.
Ook diverse Noord-Friese Waddeneilanden zijn per voet bereikbaar, waaronder Pellworm en de Halligen. Sommige eilanden zijn ook onderling verbonden, zoals Föhr en Amrum. Het Deense eiland Mandø is bereikbaar over een modderige getijdenweg, wat het voor minder getrainde mensen er veel gemakkelijker op maakt.
In Frankrijk is het mogelijk om te wadlopen in de baai van Mont Saint-Michel in Normandië. Ook hier is het ten zeerste aangeraden dit met een gids te doen.
IJswadlopen.
In sommige strenge winters raakt ook de Waddenzee bevroren. In de strenge winter van 1962-1963 werden voor het eerst ijswadlooptochten georganiseerd. In 2010 en 2012 werden voor het eerst sinds vele jaren ijswadlooptochten georganiseerd.

</doc>
<doc id="26736" url="https://nl.wikipedia.org/wiki?curid=26736" title="Leids Cabaret Festival">
Leids Cabaret Festival

Het Leids Cabaret Festival is een cabaretfestival dat jaarlijks in de Nederlandse stad Leiden gehouden wordt, met als vaste toneel de Leidse Schouwburg. Het festival biedt jong cabarettalent een opstap naar een groter publiek en wellicht een professionele theatercarrière.
Het Leids Cabaret Festival kent een juryprijs en een publieksprijs. Veel deelnemers en winnaars zijn nu nog steeds bekend als cabaretier. Enkele winnaars zijn: Najib Amhali, Erik van Muiswinkel, Lebbis en Jansen, Sanne Wallis de Vries, Micha Wertheim. En van de jongere generatie: Katinka Polderman, De Partizanen, Tim Fransen.
Het Leids Cabaret Festival werd in 1978 voor het eerst gehouden vanuit de Leidse studentenvereniging Augustinus, met Harry Kies als initiatiefnemer en organisator. De eerste editie van het festival was bedoeld als geëngageerde tegenhanger van Cameretten uit Delft of later Rotterdam. Tegenwoordig is het Leids een gevestigd festival, dat een podium vormt voor jong cabarettalent.
Tot 2023 werd het festival georganiseerd door Bunker Theaterzaken (opvolger van Harry Kies Theaterprodukties). Vanaf 2024 wordt het festival georganiseerd door de Leidse Schouwburg zelf.
Historisch overzicht.
Hieronder volgt een historisch overzicht met de deelnemers per jaar en een korte beschrijving van dat jaar.
1978 - '79 - '80 - '81 - '82 - '83 - '84 - '85 - '86 - '87 - '88 - '89 - '90 - '91 - '92 - '93 - '94 - '95 - '96 - '97 - '98 - '99 - '00 - '01 - '02 - '03 - '04 - '05 - '06 - '07 - '08 - '09 - '10 - '11 - '12 - '13- '14- '15 - '16 - '17 - '18 - '19 - '20 - '22 - '23 - '24
2024.
De finale van 2024 werd gevormd door Said El Hassnaoui, Tim Kroezen en David Linszen. Linszen kreeg zowel de juryprijs, de publieksprijs en de studentenjuryprijs.
Deelnemers festival
2023.
In 2023 werd het festival geannuleerd omdat de organisatie vond dat zich te weinig deelnemers met potentie hadden aangemeld. Ook de geplande finalistentour werd afgezegd.
2022.
In verband met de onzekerheid rondom de corona-pandemie was de opzet van het festival dit jaar anders. Na de audities werden direct vijf halvefinalisten geselecteerd, die in roulerende samenstelling de finalistentour speelden, vóórdat op 3 en 4 juni het festival zelf plaatsvond. 
Deelnemers festival
2020.
Het thema van deze editie was "Navelstaren". De presentatie was in handen van Thomas van Luyn. Het festival eindigde op 16 februari.
Deelnemers festival
2019.
Het festival is dit jaar tussen 11 en 16 februari. Dit jaar wordt voor het eerst de Studentenjuryprijs uitgereikt
Deelnemers festival
2018.
Deelnemers festival
2017.
Deelnemers audities
H.H.H. Overdijk &amp; Kola, Samir Fighil, Paul Schoolderman, Project Beige, Diede Blok, Maarten Westra Hoekzema, Janneke Jager.
Deelnemers festival
2016.
Deelnemers festival
2015.
Deelnemers festival
2014.
Deelnemers audities
Steven Brunswijk, Koning Triton, Laura de Vries, Steve,Gijs,Tibor&amp;Martijn, Caroline Wouters, Steffen Brinkhaus, Hilke Bierman, Carlo Kip.
Deelnemers festival
2013.
Deelnemers audities
Robert Ramaker, Ann Helena Kenis, Arbi el Ayachi, Brechtje Kat, Pat Marcal, MASKE-RADE, Rodrigo Vissers, Gerrit Groot Karsijn, Bart Andelhofs, Jasmien Aernout en Guy Folie.
Deelnemers festival
2012.
Deelnemers audities
Robin Bleeker, Caroline Rome, Tobias Polak, De Muzes, Anne Jaap de Rapper, Paul Westra, Guido Schaake, Leon de Waal, Lotte Vogel, Nathalie Bouts, Janneke Jager
Deelnemers festival
2011.
Deelnemers audities
Sonja 20 over 7, Gorcha Davydova, Robert-Paul Jansen, Koen Verbeek, Emile Gronert, Luc &amp; Zec, Amin Ait Bihi, Ilse Burgwal, Steven Gabriels, Alice Rientjes, Kees Meerman, Cartoons, Anne Jaap de Rapper
Deelnemers festival
2010.
Deelnemers audities
Roger et Simone, Pirard Jo, Jo &amp; Gerry, Bert Gabriëls, Johan Stevens, Fielmich &amp; Swart, Ludolf du Pon, Dominique Minten, De Andersons, Bram Graafland, Matthijs Wind, Emmelie Zipson, Frank van Erum
Deelnemers festival
2009.
Deelnemers audities
Nooit Van Gehoord, David Groeneveld, Annika Campfens, Jorris Velleman, Tina de Bruin, Jennifer Evenhuis, Bram van der Velde, Ruud Smulders, Wouter de Jong, Henry O’Tawiah, Esteban &amp; Milo
Deelnemers festival
2008.
Deelnemers audities
Sem van den Borne, Anne Jan Toonstra, Max van den Burg, Reza Rahimiyan, Thijs Durieux, Julien Knops, Philip Walkate
Deelnemers festival
2007.
Deelnemers audities
Patrick Platschorre, Sanne Slotemaker, Twan Geerts &amp; Sander Kouwenberg, Frank Mercelis, Kompost, Patrick Spekman, Piet De Praitere, Max van den Burg, Roos, Caroline Sanders, Likeminds, Marlies Somers, Asman!
Deelnemers festival
2006.
Deelnemers audities
Ronny Hofenboom, Wynand Bloem, Daniel van Veen, Jaela Cole, Hank, Les Poupées Passionées, Chris van de Ende, (niet compleet)
Deelnemers
2005.
Deelnemers audities
Jerun, Anica de Wijs, Boskoe, Krul &amp; Ro, De Heren Van De Burgt, Hennie Koeken, Dubbelvla, Bert Gabriëls, (niet compleet)
Deelnemers festival
2004.
Deelnemers audities
Vincent Geers, Gel, Anne Jan Toonstra, M.K. &amp; Van T., Stichting Mee-Eter, Eduard Veerman, Marielle Tolhuisen, Marieke Grootveld, Intgeniep, Marcel Harmsen, Tom en Eveline
Deelnemers festival
Vanaf 2004 worden er 8 in plaats van 10 kandidaten geselecteerd voor de voorronden.
2003.
Deelnemers audities
Teus &amp; Izak, Lambert-Jan Koops, Mc Aldrin &amp; The Preacher, Alex van Holstein, Lianne van Gemert, Chris en Sándor, Bert Verboom, SEK, Jan-Willem van de Broek, Piet de Praitere, Pek en Veren
Deelnemers festival
Dit jaar werd er door de VARA in o.a. het Theater Carré een jubileumfestival georganiseerd, ter gelegenheid van het 25-jarig bestaan van het Leids Cabaret Festival.
2002.
Deelnemers audities
Rot en Vervelent, Judith de Leeuw, Alex de Gans, Brijnt en Toverbal, Maarten en Ik, Arie Vuyk, Burt Lamaker, Peter Sterk, H&amp;S Klinkhamer, Kees Wennekendonk, Jim Speelmans, Krikke en Ikke, De Graaf en Vriends, Wennekes &amp; de Rooy
Deelnemers festival
1995.
In de jury zitten Cilly Dartell, Rob Vemeulen, Marcel Verreck en Peter Voorbraak.
1992.
Vanaf dit jaar vinden er ook openbare audities in de Leidse Sociëteit De Burcht plaats. Erik van Muiswinkel zit in de jury.
1991.
Voor het eerst tien deelnemers. Op maandag en dinsdag presenteren zich steeds vijf kandidaten. Daarvan kiest de jury er vijf voor de halve finale van donderdag, waarvan er ten slotte drie naar de finale op zaterdag gaan.
1990.
Dit jaar vindt het festival voor de laatste keer plaats in mei. Vanaf 1991 gebeurt dat in februari. Dit heeft vooral een commerciële reden, omdat de deelnemers na de finale het hele theaterseizoen geboekt kunnen worden.
1989.
Dit jaar voor het eerst twaalf deelnemers. De drie voorrondes tellen elk vier deelnemers en niet de jury, maar de festivalorganisatie kiest de drie finalisten. De jury bestaat uit Justus van Oel, Hanneke Rudelsheim en Jeroen Pauw.
1988.
De jury bestaat uit Frans Boelen, Jaap Koopmans en Jack Spijkerman. Zij kennen voor het eerst (en tot in ieder geval tot 2003 voor het laatst) een persoonlijkheidsprijs toe.
1986.
De jury bestaat dit jaar uit Fred Florusse, Jan Gras en Anita Löwenhardt.
1981.
De zes deelnemers zijn door de organisatie geselecteerd uit 30 aanmeldingen, waarbij de organisatie een duidelijke voorkeur heeft voor combinaties van cabaret en Nederlandstalige popmuziek. Om deze reden vraagt de organisatie zich af of de naam "Cabaretfestival" de lading nog wel dekt.
Er is een voorronde (in studentenvereniging Augustinus), waar een andere jury drie deelnemers selecteert voor de finale. De finalejury bestaat uit Kitty Courbois, Natascha Emanuels, Rolf Kroes, Jaap van de Merwe en Koos Zwart. Zij beoordelen en doen verslag van het festival, maar ook dit jaar is er nog geen sprake van een juryprijs.
1980.
Er is dit jaar geen Leids Cabaretfestival.
1979.
Dit jaar wordt voor het eerst de publieksprijs ingesteld.
1978.
Er is dit jaar nog geen jury.

</doc>
<doc id="26737" url="https://nl.wikipedia.org/wiki?curid=26737" title="Leids Cabaretfestival">
Leids Cabaretfestival



</doc>
<doc id="26738" url="https://nl.wikipedia.org/wiki?curid=26738" title="Kopspijkers">
Kopspijkers

Kopspijkers was een Nederlands satirisch televisieprogramma dat van 1995 tot april 2005 door de VARA werd uitgezonden op de zaterdagavond op Nederland 3.
Het programma, voor het eerst uitgezonden op 20 mei 1995 onder de naam Spijkers, was het geesteskind van presentator Jack Spijkerman, die eerder het middelpunt was van het televisieprogramma "Spijkertijd" (1993-1995, in 1999 werd een seizoen van een nieuw programma met dezelfde titel uitgezonden). De titel van het programma veranderde van "Spijkers" in "Kopspijkers" in 1998 toen het naar primetime op zaterdagavond verhuisde. Daarna groeide het programma uit tot een van de meest succesvolle programma's op de Nederlandse televisie, met op de zaterdagavond meer dan 3,5 miljoen kijkers. In 2002 kreeg het programma de Gouden Televizier-Ring toegekend. In 2003 won het programma de Zilveren Nipkowschijf.
In 2004 werden ook in Duitsland en België versies van "Kopspijkers" gemaakt. Beide versies strandden echter al na een paar afleveringen.
Opzet.
In de loop der jaren is de opzet van het programma regelmatig veranderd. Satire en leedvermaak vormden al die tijd de pijlers van het succes.
Leader.
"Kopspijkers" begon steevast met de woorden: "Het is zaterdagavond. U kunt geen kant meer op. Zappen is zinloos. Dit is Kopspijkers. Hier is de enige echte Jack Spijkerman". In de loop der jaren werden ze uitgesproken door achtereenvolgens VARA-stem Ad le Comte, cabaretier Paul Groot en vanaf 2004 door Erik van Muiswinkel.
'Wat u en ons opviel in de media' en Kopspijkeren.
In "Kopspijkers" werd veel plaats ingeruimd voor televisiefragmenten waarin grappige versprekingen of andere dommigheden te zien waren. Ook voorgekookte interviews met UFO-deskundigen, helderzienden en andere makkelijke mikpunten van spot behoorden lange tijd tot het standaardrepertoire, evenals vreemde bezuinigingen bij series (bijvoorbeeld een cake die opeens kleiner wordt bij het wisselen van camerahoek). Onder namen als "Vergulde Nachtspiegel", "Gouden Ezel", "Gouden Zwatelaar", "Gouden knuppel" en "Gouden Papegaai" werd elk seizoen een prijs uitgereikt aan iemand die een of andere stommiteit had begaan.
De fragmenten met televisieblunders speelden ook een hoofdrol in het programma-onderdeel "Kopspijkeren": een spel waarin bekende Nederlanders het beantwoorden van vragen over deze fragmenten moesten combineren met timmervaardigheid. Het spel werd een dermate populair onderdeel dat men in 1999 het spelprogramma 'Spijkertijd' hieruit ontwikkelde en andere programma's (Waaronder Herberg De Leeuw en Sesamstraat) hier een eigen, eenmalige variant op maakten.
Satire.
Kopspijkers dankte zijn succes voornamelijk aan de medewerking van een aantal cabaretiers die een satirische blik op actuele kwesties wierpen.
Het eerste cabaretteam van het programma (destijds nog "Spijkers") bestond uit Erik van Muiswinkel, Diederik van Vleuten en Rob Kamphues, die in "Deze week ("En deze week in deze week, de week die is geweest")" een satirische kijk op de afgelopen week gaven.
Hierna namen Viggo Waas en Peter Heerschop van NUHR en Hans Sibbel het stokje over. Ook Paul Haenen was regelmatig te gast in zijn rol van dominee Gremdaat. Als afsluiting van het seizoen 2000/2001 werd het nummer "One Day Fly" opgenomen met onder andere Waas, Heerschop en Sibbel, een parodie op het succes van het televisieprogramma "Starmaker", waarmee zij de eerste plaats van de Nederlandse Top 40 wisten te halen. In 2001 stopten Waas, Heerschop en Sibbel met het cabaret bij Kopspijkers.
In de zomer van 2001 werd besloten het cabaret de vorm van persiflage door typetjes te geven. Owen Schumacher, die al actief was in de redactie van het vorige cabaretteam en Paul Groot namen hierbij een prominente rol in, aangevuld door diverse andere cabaretiers, waaronder ook Van Muiswinkel, Waas en Heerschop, uit de vorige cabaretteams. Later zouden ook Thomas van Luyn en Mike Boddé belangrijke gezichten van dit team worden, terwijl Sander van Opzeeland achter de schermen een belangrijke rol op zich nam.
Vanaf 2004 nam satire binnen het programma een nog prominentere plaats in. Het nieuws werd nu besproken achter de bar, in plaats van op een formele manier aan een tafel. De gebruikelijke muzikale nummers werden, onder leiding van Boddé, vervangen door muzikale parodieën. In het voorjaar van 2004 werd het onderdeel "de TV-hoek" toegevoegd, waar Jack met een bekende Nederlander, meestal gespeeld door Erik van Muiswinkel, nieuwe televisieprogramma's behandelde. In het najaar van datzelfde jaar werd dit onderdeel vervangen door het "eigen hoekje" van de co-presentatoren, afwisselend Peter Heerschop en Bert Visscher, die een bepaald nieuwtje bespraken. Heerschop deed dit vaak met een typetje of filmpje, Visscher besprak alles alleen. In het voorjaar van 2005 werd dit weer vervangen door "de TV-week", waarin een opvallend televisiefragment uit het nieuws werd besproken met een gast.
Cabaretiers.
Diverse acteurs en cabaretiers hebben korte of langere tijd aan "Kopspijkers" meegewerkt, zowel voor als achter de schermen. Zij schreven teksten, waren medepresentator of imiteerden bekende personen.
Cabaretiers die mee hebben gewerkt aan het programma zijn onder anderen: Najib Amhali, Mike Boddé, Joep van Deudekom, Genio de Groot, Paul Groot, Peter Heerschop, Onno Innemee, Rob Kamphues, Alex Klaasen, Thomas van Luyn, Jochem Myjer, Erik van Muiswinkel, Sander van Opzeeland, Ellen Pieters, Martine Sandifort, Owen Schumacher, Hans Sibbel, Patrick Stoof, Bert Visscher, Diederik van Vleuten, Viggo Waas, Sanne Wallis de Vries, Jack Wouterse en Ray van Zuylen.
Zie voor een lijst van geïmiteerde personen: lijst van imitaties in Kopspijkers.
Paul Groot, Owen Schumacher, Plien en Bianca, Sander van Opzeeland, Joep van Deudekom en Erik van Muiswinkel, stapten in 2004 over naar de AVRO en maakten daar tot 2016 het programma Koefnoen, dat vergelijkingen vertoonde met het satirische gedeelte van Kopspijkers en waarin imitaties uit Kopspijkers terugkeerden.
Controverses.
Ype Schaaf.
Midden jaren negentig kwam Ype Schaaf in opspraak, doordat Kopspijkers een fragment van een interview met hem liet zien, waarbij hij een passant, een klein jongetje dat achter hem in beeld verscheen, een klap in het gezicht verkocht. Het fragment werd genomineerd voor de eerste editie van de "Vergulde Nachtspiegel" (en won deze ook), maar het uitzenden van opnames van de uitreiking hiervan werd door juridische stappen van Ype Schaaf voorkomen.
Piet Vroon.
Op 25 oktober 1997 raakte "Spijkers" in opspraak door een aflevering waarin de wetenschapper Piet Vroon, kort voor zijn dood, in verwarde toestand de confrontatie aanging met Emile Ratelband. Spijkerman zei over deze kwestie: "Als ik wist dat het zo zou zijn gegaan, dan had ik Piet Vroon niet uitgenodigd. Ik kende hem, maar zelfs zijn beste vriend wist niet dat hij er zo erg aan toe was."
Hell's Angels.
In 2000 drongen leden van de motorclub Hells Angels de studio binnen, om een excuus af te dwingen voor grappen die gemaakt werden over hun overleden clublid. Hierbij werd panellid Peter Heerschop in het gezicht geslagen. Deze indringingsactie gebeurde enigszins op eenzelfde wijze als toen leden van de club rond diezelfde tijd de studio van Barend &amp; Van Dorp binnendrongen.
Pim Fortuyn.
In het weekeinde na de moord op Pim Fortuyn in 2002 ging de geplande uitzending van "Kopspijkers" niet door. Spijkerman gaf in de eerstvolgende uitzending aan dat er een ernstige bedreiging aan zijn adres gericht was, en kreeg een tijdlang persoonlijke bewaking.
Koningin Beatrix.
In november 2003 uitten de CDA-kabinetsleden Jan Peter Balkenende en Piet Hein Donner hun bezorgdheid over de 'smakeloze' satire op het koningshuis waaraan programma's als "Kopspijkers" zich bezondigen. Het onderwerp was hierdoor enige dagen in het nieuws. In januari 2004 liet koningin Beatrix tijdens een staatsbezoek aan Thailand aan journalisten weten dat zij geen last had van satire.
Talpa.
Op 27 april 2005 werd in het televisieprogramma RTL Boulevard het gerucht bevestigd dat Jack Spijkerman wilde overstappen naar de televisiezender Talpa. Diezelfde avond werd in het programma NOVA ingegaan op de door Spijkerman naar voren gebrachte motivering, waarin hij verwees naar eerdere uitspraken van staatssecretaris Medy van der Laan, die amusement niet als kerntaak van de publieke omroep zei te beschouwen en waarin Spijkerman een bedreiging voor zijn baan zag.
De beslissing van Spijkerman betekende een contractbreuk jegens de VARA, die Spijkerman aan zijn nog twee jaar doorlopende contract wilde houden. Daarnaast maakte VARA-voorzitter Vera Keur daags na de RTL-Boulevarduitzending bekend dat Kopspijkers per direct van de buis zou worden gehaald. De VARA wilde de programmamakers niet in een ongeloofwaardige positie brengen nu een programma dat op satirische wijze het nieuws behandelde, zelf onderdeel van dat nieuws was geworden.
Henk Schiffmacher.
In mei 2005 spande kunstenaar Henk Schiffmacher een kort geding aan tegen de VARA. Hij meende auteursrechten te kunnen laten gelden op afbeeldingen die in het decor van Kopspijkers waren verwerkt. Hij eiste 80.000 euro, teruggave van de decorstukken en het uit de handel nemen van de Kopspijkers-dvd's waarop deze te zien zijn. De rechter wees de vordering af omdat Schiffmacher niet had aangetoond dat hij auteursrechten op de betreffende afbeeldingen had.
Vlaamse Kopspijkers.
In 2004 werden er acht Vlaamse afleveringen van "Kopspijkers" uitgezonden op de Vlaamse commerciële omroep VTM. De presentatie was in handen van Jo De Poorter en voor de imitaties zorgden stand-upcomedian Wim Coenen (als Steve Stevaert, Willy Claes, Helmut Lotti en Yves Leterme), actrice Jaela Cole (als Marlène de Wouters, Koningin Fabiola en Patricia Ceysens), cabaretier Han Coucke (als Abou Jahjah, Johan Museeuw, Bart Somers en Sergio), cabaretier Dirk Denoyelle (als Guy Verhofstadt, Annemie Neyts en Filip Dewinter) en stemmenimitator Alain Huber (als Bert Anciaux, Koning Albert II en Louis Tobback).
Duitse Kopspijkers.
In 2004 maakte RTL een Duitse versie van Kopspijkers, onder de titel "GoXX", onder productie van Eyeworks van Reinout Oerlemans. Het programma werd gepresenteerd door Oliver Welke. Spijkerman was zelf nauw betrokken bij de pilotaflevering, die hij als geslaagd bestempelde. Hierna begon de RTL-directie het programma te veranderen, door bijvoorbeeld zich te bemoeien met de cabaretteksten. Het programma werd al na drie afleveringen stopgezet.
Naderhand.
Op 21 november 2015 was Spijkerman bij "De Kwis" van Paul de Leeuw te gast in het kader van 90 jaar VARA, waarbij hij nog eenmaal aan tafel met gasten van 15 jaar geleden de actualiteit besprak. Veertien jaar na de laatste uitzending, op 7 december 2019, was er een eenmalige terugkeer van het gehele programma.

</doc>
<doc id="26739" url="https://nl.wikipedia.org/wiki?curid=26739" title="Hygrometer">
Hygrometer

Een hygrometer is een instrument om vochtigheid van de lucht te meten. In zijn eenvoudigste vorm bestaat een hygrometer uit twee gewone thermometers, waarvan er van één continu het bolletje wordt natgehouden. Door verdamping van vocht vanaf het bolletje wordt die thermometer afgekoeld tot het dauwpunt (deze temperatuur wordt ook wel de natteboltemperatuur genoemd). Door aflezing van beide thermometers kan uit een tabel de luchtvochtigheid worden bepaald. Dit type wordt ook wel "psychrometer" genoemd.
Er zijn verschillende andere typen hygrometers. Een veelgebruikt huis-tuin-en-keukentype gebruikt een menselijke of dierlijke haar onder spanning om de vochtigheid te meten (zie afbeeldingen). Een nadeel bij dit soort hygrometers is dat de lengteverandering van haar niet lineair toeneemt bij de toenemende vochtigheidsgraad, waardoor er een extra tabel nodig is om de lengte om te rekenen naar de bijbehorende relatieve vochtigheid.
Ook modernere, elektronische varianten worden gebruikt. Deze gebruiken vaak halfgeleiderkristallen waarvan de geleiding afhangt van de luchtvochtigheid.
Hygrometers zijn belangrijke meetinstrumenten in musea, broeikassen en sauna's, maar ook in huis wanneer een planken vloer of een piano in goede conditie moeten worden gehouden is het belangrijk de luchtvochtigheid goed in de gaten te houden.
Sommige hygrometers geven niet alleen een momentane waarde van de luchtvochtigheid, maar kunnen ook op papier een historische waarde bijhouden. Zulke instrumenten worden ook hygrograaf genoemd.
Een weerhuisje is een eenvoudig soort hygrometer.
Geschiedenis.
Als uitvinders van hygrometers worden genoemd:

</doc>
<doc id="26741" url="https://nl.wikipedia.org/wiki?curid=26741" title="Lebbis en Jansen">
Lebbis en Jansen

Lebbis en Jansen is een Nederlands cabaretduo bestaande uit cabaretiers Hans Sibbel (Lebbis) en Dolf Jansen. Ze braken in 1989 door toen ze als "Lebbis &amp; Jansen i.o." (in oprichting) mee deden aan het Leids Cabaret Festival, waar ze zowel de jury- als de publieksprijs wonnen. Samen hebben ze 19 keer de oudejaarsconference gespeeld. 
Na de oudejaarsconference van 2006 gingen zij beiden zich richten op solo-programma's. Slechts enkele keren waren zij nog samen te zien, waaronder in 2011 op Lowlands en in 2021 voor het YouTube kanaal van De Kleine Komedie.
In 2023 werd bekend dat ze dat jaar weer als duo een oudejaarsvoorstelling zouden maken, met de titel SUBLIEM.

</doc>
<doc id="26742" url="https://nl.wikipedia.org/wiki?curid=26742" title="De Bloeiende Maagden">
De Bloeiende Maagden

Minou Bosua en Ingrid Wender vormen het cabaretduo De Bloeiende Maagden. Ze staan onder andere bekend om hun controversiële voorstellingen.
Geschiedenis.
Het duo begon als trio. Toen Ingrid Wender, Minou Bosua en Anemoon Langenhoff in het derde jaar van hun theateropleiding in Eindhoven stage moesten lopen, hadden ze daar geen zin in. In plaats daarvan maakten ze hun eigen voorstelling en werden daarmee vierde op het Camerettenfestival in 1992. Na het afronden van hun opleiding, drie jaar later, besloten ze hun samenwerking voort te zetten. In 1998 verliet Anemoon Langenhoff de groep om solo verder te gaan.
Een thema dat in ieder stuk van De Bloeiende Maagden terugkomt is de zoektocht naar de waarheid en vrijheid. Ook is de betrekking met het publiek van groot belang bij hun voorstellingen. Adelheid Roosen regisseerde hun voorstellingen "Lege Maag" en "...Vergeef ze, ze weten niet wat ze doen".
Prijzen.
In 1995 deden De Bloeiende Maagden samen met Anemoon Langenhoff mee aan het Leidse cabaretfestival en wonnen ze de publieksprijs.
Commotie.
In 2001 maakten kerkelijke groeperingen bezwaar tegen de voorstelling '...Vergeef ze, ze weten niet wat ze doen' in Cultureel Centrum Cascade in Hendrik-Ido-Ambacht. In brieven aan Cascade schreven de kerkenraden dat de aankondigingen in de media kwetsend waren en dat Bijbelse begrippen onterecht en ongepast werden gebezigd. Doelend op de titel van het cabaretprogramma 'Vergeef ze, ze weten niet wat ze doen': "Deze regels zei Jezus ook toen hij werd gekruisigd."
De voorstelling "Lege Maag" (2002) zorgde voor de nodige commotie bij het publiek, omdat De Bloeiende Maagden in deze voorstelling een act verzorgden waarbij ze op het toneel naakt door vla rolden. Tijdens de voorstelling in de Kloostertuin in Woerden liepen 40 bezoekers weg.
De voorstelling "INRI", die in première ging op 9 april 2004 (Goede Vrijdag) in Hoofddorp, en daarvoor al enkele malen in Ede werd opgevoerd als try-out, zorgde voor opwinding bij (plaatselijke) christelijke politici in Ede (bijvoorbeeld bij de ChristenUnie) en Arnhem, omdat in deze voorstelling Jezus te maken krijgt met een vader die teleurgesteld in hem is. "Het vertrouwen dat de wereld ondanks alles door liefde wordt gedragen (...) was nou juist de boodschap, die de Bloeiende Maagden wilden uitdragen." "Godslastering (is) een aantijging, die Jezus zelf al werd aangerekend."
In de zomer van 2007 lieten ze bezoekers van "De Bloeiende Maagden op weg naar O(z)ss" in de Brabanthallen geblinddoekt door deeksha-gevers naar bedjes leiden om zo de voorstelling verder te volgen.
De voorstelling Donkey God de La Mancha zorgde bij veel christelijke politici wederom voor walging. Op verschillende plaatsen in het land probeerde de ChristenUnie de directie van theaters ervan te overtuigen de voorstelling geen doorgang te laten vinden. Donkey God zou een God-onterende voorstelling zijn waarbij elke vorm van waardigheid ontluisterd werd. Dit werd beweerd op basis van de titel van de voorstelling en het uiterlijk van de poster.
Het televisieprogramma EenVandaag bezocht de voorstelling Donkey God en het Bonus-sacrament samen met Hans Wubs, de fractievoorzitter van de ChristenUnie in Stadskanaal. Na deze voorstelling gingen Ingrid Wender en Minou Bosua (De Bloeiende Maagden) in gesprek met Hans Wubs.
Televisie.
In het najaar van 2002 maakten De Bloeiende Maagden korte sketches voor het wekelijkse tv-programma Ikon Live, op Nederland 1. In het voorjaar van 2003 verzorgden zij het vaste onderdeel cabaret in de zeven afleveringen van BNN's "Neuken doe je zo!".

</doc>
<doc id="26743" url="https://nl.wikipedia.org/wiki?curid=26743" title="Potentiëren">
Potentiëren

Potentiëren of "dynamiseren" is, in de klassieke homeopathie, een bereidingswijze van een homeopathisch middel, waarbij een stof herhaaldelijk en opeenvolgend verdund wordt. Volgens de homeopathie zou door te schudden tussen de verdunningen de geneeskracht (de "potentie") overgedragen worden op de oplossing. Er is geen enkel wetenschappelijk bewijs voor het bestaan van deze energie of van de overdracht ervan.
Bereiding.
De bereiding begint met het bereiden van een oertinctuur of verwrijving van een vaste stof (zoals lactose). Het verwreven materiaal of de oertinctuur wordt vervolgens vermengd met alcohol en meerdere malen verdund met water en geschud met "intensieve schudslagen". Door het intensieve contact tussen de deeltjes van het middel en de verdunnende stof zou de kracht van het middel overgedragen worden aan de verdunnende stof; de energie (potentie) van het middel wordt aldus bij elke trap systematisch opgevoerd. Er zijn verschillende termen voor deze veronderstelde geneeskrachtige "energie" in de homeopathie: potentie, dynamisatie, energie-signatuur of ziel van de oertinctuur.
Verdunning.
De potentie is afhankelijk van de gebruikte potentiëringsmethode. Deze worden uitgedrukt in de verdunning (met een letter) en het aantal herhalingen daarvan (met een getal). Tussen iedere herhaling vindt er een potentiëringsslag plaats. Deze potentiëringsmethodes staan beschreven in een homeopathische farmacopee.
Verdunningsreeks.
De verdunning wordt uitgedrukt in een reeks. Voor het potentiëren bestaan verschillende reeksen: 
Aan deze verdunningsreeksen worden verschillende werkingen toegeschreven. Homeopaten nemen aan dat de lagere potenties eerder een werkingssfeer in het fysieke lichaam hebben en de hogere potenties "de psyche" raken. De potentie van homeopathische geneesmiddelen wordt in Nederland opgegeven met D (Decimale verdunningen) of met een C (centesimale verdunningen) gevolgd door een getal.
Korsakov-methode.
Bij de Korsakov-methode (K) wordt voor alle stappen dezelfde fles gebruikt, wat verschilde van de methode van Hahnemann die bij elke stap een nieuwe fles nam.
Een door Semyon Korsakov ontworpen apparaat werd gebruikt om het verdunnen en schudden volledig automatisch uit te voeren. Een op deze wijze bereid middel wordt geacht gelijk te zijn aan de C-reeks, maar krijgt de toevoeging K in plaats van C, bijvoorbeeld 200K.
Herhalingsstappen.
Het aantal herhalingen (ook wel verdunningsstappen genoemd) wordt aangegeven met een getal. Bijvoorbeeld, een middel met de potentie D6, heeft zes maal een decimale verdunningsstap ondergaan en is dus 106 maal gedynamiseerd.
Er wordt vaak een indeling gemaakt naar potentie, onderverdeeld in reeksen: Ø, D1, D2, D3, D4 en D6 heten lage potenties, D8 en D12 heten middelhoge potenties en D30, D60, D100, D200, D400, D500 en D1000 heten hoge potenties. Om een indruk te krijgen: D10 komt overeen met een druppel (1/20 ml) in een zwembad; D20 met een paar druppels in de Noordzee (alleen zijn die niet stap voor stap gedynamiseerd).
Kritiek.
Volgens de huidige stand van de natuurwetenschap zorgt potentiëren ervoor dat een oplossing geen werkzame stof meer bevat en daardoor geen geneeskracht kan hebben.
Er bestaan vele theorieën die de eigenschappen van stoffen en allerlei verschijnselen die we waarnemen kunnen verklaren. Denk hierbij aan atoomtheorieën die kleur, structuur, fasetoestand, chemische reactiviteit, of interactie met het menselijk lichaam (zowel toxicologisch, geneeskundig, als voedingskundig) verklaren. Belangrijkste vereiste voor al deze theorieën is dat de betreffende stof aanwezig moet zijn. Al deze eigenschappen worden namelijk bepaald door interacties tussen atomen binnen een molecuul en tussen aanwezige moleculen.
Sommige oplossingen zijn zo sterk verdund, dat het zeer onwaarschijnlijk is dat er ook maar een enkel molecuul van de oorspronkelijke werkzame stof aanwezig is in een dosis van de oplossing. De verdunning waarbij die grens wordt overschreden is afhankelijk van de oorspronkelijke hoeveelheid van de opgeloste stof en van de grootte van de dosis, maar om een idee te geven: in een druppel water zitten ongeveer 2 × 1021 moleculen. Stel dat men een druppel oertinctuur met 1021 moleculen oplost in 100 ml water. Bij elke D-verdunning blijft er tien procent over van het oorspronkelijke aantal moleculen. Bij D21 is het aantal moleculen dusdanig verminderd dat er waarschijnlijk nog maar één molecuul van de oorspronkelijke oertinctuur over is (het werkelijke aantal hangt af van de verdeling van de moleculen in de oplossing en de manier van verdunnen. Het kan zo zijn dat het laatste molecuul al bij eerdere verdunningen is verdwenen, of dat er nog extra moleculen overblijven). Bij elke volgende D-verdunning is de kans 9/10 dat het laatste molecuul uit de oplossing verdwijnt. Bij D23 is de kans dus 1/100 nog een molecuul aan te treffen en bij D30 nog maar 10−9.
Volgens de homeopathische leer zou dat niet erg zijn, omdat de werking van de oertinctuur zou worden overgedragen op het oplosmiddel middels de schudbeweging. De schudbeweging zou de energie (potentie) van het oertinctuur overdragen op de stof. Een dergelijke potentie is niet meetbaar of waarneembaar. Daarnaast is er ook geen enkel verschijnsel bekend dat een dergelijke energie zou kunnen veroorzaken of dat het gevolg zou kunnen zijn van deze energie. Nu is wel bekend dat schudden diffusie kan versnellen, golven kan veroorzaken of de oplossing een beetje opwarmt. Ook kan er door schudden soms een chemische reactie plaatsvinden waardoor andere stoffen van eigenschappen veranderen. Ook hiervoor is het van belang dat alle stoffen die invloed hebben op deze processen aanwezig moeten zijn in de oplossing. Op het moment dat de stof afwezig is, kan deze geen invloed meer hebben op de oplossing.
Analogisch gezien zou potentiëren behalve op de oertinctuur ook op andere stoffen in de oplossing moeten werken. Het water en/of de alcohol waarmee men de oplossingen verdunt bevat van nature kleine hoeveelheden vervuiling (contaminatie). Zelfs zeer zuiver water of alcohol bevat nog miljarden moleculen van allerlei stoffen met een veronderstelde homeopathische werking. Deze zouden door het potentiëren ook hun energie door kunnen geven op het oplosmiddel. Hierdoor wordt het effect van potentiëren onvoorspelbaar, omdat je nooit precies weet hoe het oplosmiddel gecontamineerd is. De vraag is of het mogelijk is om selectief te potentiëren en zo ja, hoe dan? Vanuit de homeopathie is hier geen verklaring voor.
Het gebrek aan statistisch bewijs voor potentiëren en de logische inconsistenties die daaruit voortvloeien zijn enkele van de redenen waarom homeopathie door de gevestigde medische wetenschap als kwakzalverij beschouwd wordt.

</doc>
<doc id="26744" url="https://nl.wikipedia.org/wiki?curid=26744" title="Hans Sibbel">
Hans Sibbel

Joannes Anthonius Maria (Hans) Sibbel (Amsterdam, 12 november 1958) is een Nederlandse cabaretier, die als Lebbis deel uitmaakt van het duo Lebbis en Jansen.
Biografie.
Hans Sibbel groeide op in Amsterdam. Na de middelbare school studeerde hij van 1977 tot 1985 economie. Na de militaire dienst liet hij zich omscholen van automatiseringsdeskundige tot systeemontwerper. In 1989 leerde hij Dolf Jansen kennen met wie hij sinds 1990 een cabaretduo vormde. Sibbel is een volle neef van presentator Matthijs van Nieuwkerk.
Carrière.
Samen met Dolf Jansen (Lebbis en Jansen) maakte hij van 1990 tot 2006 theaterprogramma's (waaronder veel oudejaarsconferences).
Daarnaast was hij tijdelijk redactielid van het TROS-programma "Dit was het nieuws" en vier jaar voor "de cabarettafel" "Deze week...", onderdeel van het VARA-programma "Kopspijkers" van presentator Jack Spijkerman.
Sinds 1993 is hij lid van de Comedytrain, de groep van stand-uppers in comedyclub Toomler. In 2002 speelde hij in de productie "Lenny", gebaseerd op de stand-upcomedian Lenny Bruce.
In juni 2003 namen Sibbel, Peter Heerschop en Waardenberg en de Jong het reisprogramma "127 wensen" op voor Net5. Dit was een combinatie van een reisprogramma en een natuurdocumentaire en werd afgewisseld met stukjes uit het theater, waarin ze een publiek over hun avonturen vertellen.
Vanaf 2000 maakte Sibbel onder de naam Lebbis ook volledige solotheatervoorstellingen. W2P is een uitbreiding op het boek "W2P" dat Sibbel schreef. Het is een populairwetenschappelijk boek over de evolutie.
Op 23 oktober 2011 won Sibbel met zijn show "Branding" de Poelifinario, een cabaretprijs voor de cabaretier die het indrukwekkendste programma van het seizoen heeft gemaakt. Volgens de jury won Sibbel de prijs omdat 'hij niet schroomt om levenslessen te geven. Hij vertoont een superieure balans tussen engagement en amusement, en tussen moraliseren en de draak steken.'
In november 2013 werd bij Sibbel de auto-immuunziekte sclerodermie geconstateerd. Op advies van zijn artsen staakte de cabaretier alle activiteiten om zichzelf rust te gunnen. Het programma "EZ" dat hij voor de VARA zou maken en dat vanaf 29 november 2013 zou worden uitgezonden, werd daarom vervangen door "Kassa Groen". Vanaf 10 januari 2014 wordt "EZ" alsnog uitgezonden, gepresenteerd door Jeroen Smit.
Op 14 juni 2014 trad Hans Sibbel voor het eerst weer op in Comedytrain.
In 2023 maakte hij als duo met muzikant Mattijs Verhallen de voorstelling "Het toeval wil".

</doc>
<doc id="26745" url="https://nl.wikipedia.org/wiki?curid=26745" title="Najib Amhali">
Najib Amhali

Najib Amhali (Arabisch: نجيب أمهالي) (Nador, 4 april 1971) is een Marokkaans-Nederlands cabaretier en acteur.
Loopbaan.
Amhali groeide op in Krommenie. Zijn eerste rol op televisie was in de serie "Barst" in 1990. Van 1995 tot 1998 speelde hij bij urban theatergroep Made in da Shade. Hij won in 1995 met de Comedytrain de Pall Mall Exportprijs. In 1997 speelde hij mee in de musical "Eindeloos" naast Liesbeth List en Coen van Vrijberghe de Coningh.
In 1998 won hij zowel de publieks- als de juryprijs van het Leids Cabaret Festival. Hij kreeg de bijnaam "De Marokkaan uit de Jordaan".
Een jaar later speelde hij naast Hans Teeuwen en Kim van Kooten mee in de film "Jezus is een Palestijn". Ook presenteerde hij Pinkpop 1999, samen met Howard Komproe. In 2002 had hij een rol in Theo van Goghs televisieserie "Najib en Julia". Hij speelde tevens mee in de multicultikomedie "Shouf Shouf Habibi!" (2004). In 2008 speelde Amhali een hoofdrol in de speelfilm "Spion van Oranje", die in februari 2009 in de bioscoop verscheen.
In de aanloop naar het Wereldkampioenschap voetbal 2006 had hij een eigen televisieserie, "Najib loopt warm", waarin hij samen met zijn sidekick Mimoun voetbalzaken behandelde die met het Nederlands elftal te maken hadden. Ook probeerde hij daarmee geld in te zamelen voor een goed doel.
In 2013 was Amhali gastartiest tijdens de concerten van de Toppers in de Amsterdam ArenA. Op 1 juli 2017 stonden Amhali en Jandino Asporaat samen met een show in De Kuip in Rotterdam. Ze zijn daarmee de eerste comedians in Nederland die optreden in een voetbalstadion.
In 2017 moest hij zijn theatertour afzeggen wegens een drank- en drugsverslaving.
In 2020 deed Amhali mee aan het RTL 4-programma "The Masked Singer" waarin hij te zien was als de Zebra. Hij behaalde de finale en eindigde op de derde plek.

</doc>
<doc id="26746" url="https://nl.wikipedia.org/wiki?curid=26746" title="Torricelli">
Torricelli



</doc>
<doc id="26748" url="https://nl.wikipedia.org/wiki?curid=26748" title="Jezus is een Palestijn">
Jezus is een Palestijn

Jezus is een Palestijn is een Nederlandse speelfilm uit 1999 geregisseerd door Lodewijk Crijns. Het script is geschreven door Crijns en Martin Lagestee. Hoofdrollen zijn weggelegd voor Hans Teeuwen, Kim van Kooten, Dijn Blom en Peer Mascini.
"Jezus is een Palestijn" is Crijns' eerste speelfilm en ging in januari 1999 in première op het International Film Festival Rotterdam. De film is een parodie op religieus fanatisme en millennialisme en behandelt ook onderwerpen als automutilatie, incest, euthanasie en de Bijlmervliegramp.
Verhaal.
Ramses (Hans Teeuwen) is een sullige twintiger die al acht jaar in een commune verblijft in Limburg. Van top tot teen doorboord met piercings en gekleed in een vormloos gewaad houdt hij zich daar bezig met de leer van Kahngoeroe (Anis de Jong). Vlak voor zijn nogal pijnlijke (genitale) initiatie verschijnt zijn zus Natasha (Kim van Kooten) ten tonele met het bericht dat hun vader (Peer Mascini) op sterven ligt in Amsterdam. Samen gaan ze naar de hoofdstad waar Ramses kennismaakt met het vrouwelijk geslacht, in het bijzonder Lonneke (Dijn Blom), én met Rashid (Najib Amhali), een Palestijnse profeet in de Bijlmer die het dak van zijn flat heeft ingericht als landingsplaats voor de Messias.
Ontvangst.
De film was met in totaal 26.203 bezoekers geen succes in de bioscoop en ook de kritieken waren teleurstellend. Zo noemde "NRC Handelsblad" het een flop.
"De Volkskrant" noemde de film "... een bij vlagen grappig maar vooral oppervlakkig portret van de moderne maatschappij waarin ironie de hoofdrol speelt." Volgens "De Telegraaf" is de film "een gruwelijke komedie", waarin openhartige beeldkeuzes zijn gemaakt. Het schreef ook: "het is zeker dat Nederland voor een groot deel gevuld is met mensen voor wie deze film niet is gemaakt." 8weekly schreef: "Helaas doet het houterige scenario van Crijns, dat hij lijkt te willen verbloemen met een flinke dosis 'functioneel bloot', afbreuk aan het vermakelijke acteerwerk."
In reactie op de negatieve kritieken zei regisseur Lodewijk Crijns in 2002 in "De Filmkrant": ""Jezus is een Palestijn" vond ik een geweldige film om te maken, daar kon ik echt mijn ei in kwijt. Daar was ik zelf ook graag voor naar de bioscoop gegaan trouwens. Maar de hele filmwereld viel over me heen: acteurs, producenten, mijn eigen achterban. Dus maakte ik weer iets waar ik zelf minder lol in had maar waarmee ze me in elk geval serieus bleven nemen: "Met grote blijdschap.""

</doc>
<doc id="26749" url="https://nl.wikipedia.org/wiki?curid=26749" title="Sint Eustatius">
Sint Eustatius

Sint Eustatius is een van de Bovenwindse Eilanden in het Caribische deel van Nederland dat sinds 2010 een openbaar lichaam vormt. Het eiland wordt door de lokale bevolking Statia () genoemd, een naam die ook door de overige Caraïbische bevolking en diaspora wordt gebruikt. Het is gelegen in het noordoostelijk deel van de Caribische Zee en behoort samen met Saba en Sint Maarten tot de SSS-eilanden. De hoofdstad van Sint Eustatius is Oranjestad. 
Op de oudste kaart waarop het eiland voorkomt heet het eiland Estatia. Later maakte men er Sint Anastatia en daarna het huidige Sint Eustatius van.
Geschiedenis.
Zie Geschiedenis van Sint Eustatius voor het hoofdartikel over dit onderwerp.
Prekoloniale geschiedenis en kolonisatie.
De vroegste bewoners waren Cariben die vermoedelijk uit het bekken van de Amazone kwamen en vanuit Venezuela via de kleine Antillen naar het noorden waren gemigreerd. In het begin van de twintigste eeuw zijn er nederzettingssporen ontdekt in Golden Rock en Oranjebaai.
Columbus was de eerste die Sint Eustatius in 1493 op de kaart zette. Bij diens aankomst was de oorspronkelijke bevolking al eerder vertrokken, mogelijk vanwege de natuurlijke omstandigheden (op het eiland was bijvoorbeeld geen zoet water beschikbaar).
In 1636 werd het inmiddels onbewoonde eiland door de Nederlanders in bezit genomen. Volgens Franse bronnen hadden de Fransen er al in 1629 een klein fort gebouwd, maar wegens gebrek aan natuurlijke waterbronnen het eiland weer verlaten. De Nederlanders (Zeeuwen) bouwden een nieuw fort, het nog steeds bestaande Fort Oranje en losten het waterprobleem op door de aanleg van (ook nog steeds bestaande) regenbakken (cisternen).
Slavenhandel en vrijhaven.
Sint Eustatius werd het meest winstgevende bezit van de West-Indische Compagnie (WIC) en een doorvoerhaven van Afrikaanse slaven in de Trans-Atlantische slavenhandel. Op het eiland werden plantages van suikerriet, tabak en indigo aangelegd die met slavenarbeid werden bewerkt. Commandeur Jan de Windt stuurde in 1763 twee schepen naar Berbice om daar de slavenopstand te helpen onderdrukken. In 1774 waren er 75 plantages op het eiland met namen als Gilboa, Kuilzak, Zelandia, Zorg en Rust, Nooit Gedacht, Ruym Sigt en Golden Rock. Oranjestad was ook een vrijhaven en stapelhaven. In de 18de eeuw werd het eiland wel de "Gouden Rots" genoemd. De hele benedenstad aan de Oranjebaai was volgebouwd met pakhuizen waar de meest luxe goederen lagen opgeslagen. In 1779 legden meer dan 3000 schepen uit Europa, Amerika en Afrika aan op de rede van Oranjestad, evenveel als in Amsterdam. Soms arriveerden er meer dan twintig schepen op een dag. Op de rede konden 200 schepen tegelijkertijd liggen.
Uit de glorietijd van het eiland resten nog de overblijfselen van zestien verdedigingswerken (voornamelijk open batterijen) in een ring om het eiland heen. Behalve Fort Oranje zijn dat Bourbon Battery, het Waterfort of de batterij Amsterdam, Fort Panga en de batterijen Jussac, Royal, Rotterdam, Tumble-down-Dick of Tommelendijk, Concordia, St. Louis, Corre Corre, De Windt, Nassau, Dolijn, Bouillé en de resten van een onafgemaakte vluchtburg uit het eind van de 17de eeuw op de berg Gilboa Hill.
Het eerste saluut.
Toen de Amerikanen in 1776 hun vrijheidsstrijd tegen het Verenigd Koninkrijk begonnen, leverden de Nederlanders wapens aan hen via Sint Eustatius. Het Amerikaanse marineschip "Andrew Doria", dat op 16 november 1776 met de nieuwe Amerikaanse "Grand Union Flag" in top de Gallows Bay kwam binnenzeilen en dertien saluutschoten afvuurde, kreeg in opdracht van gouverneur Johannes de Graaff elf saluutschoten van Fort Oranje als antwoord. Het was de eerste keer dat een buitenlandse mogendheid de vlag van de Verenigde Staten eerde met een saluut. De Amerikanen interpreteerden dit onmiddellijk als de eerste officiële erkenning van hun onafhankelijkheid. De Amerikaanse president Franklin Delano Roosevelt erkende het belang van deze gebeurtenis tijdens zijn bezoek aan de rede van Sint Eustatius in 1939 en bood het eiland een plaquette ter herinnering aan. Er staat onder andere op: "Here the sovereignty of the United States of America was first formally acknowledged to a national vessel by a foreign official." Het voorval leverde ook het onderwerp voor het laatste boek van Pulitzerprijs-winnares Barbara Tuchman "First Salute: A View of the American Revolution" (1988).
De Engelsen verklaarden hierop Nederland de oorlog (de Vierde Engelse Oorlog) en admiraal George Brydges Rodney nam in februari 1781 met een grote vloot Sint Eustatius in. Rodney plunderde het eiland en voerde een derde van de joodse bevolking af naar het naburige Saint Kitts. Het vermogen van gouverneur De Graaff werd geconfisqueerd. De Graaff zelf moest mee naar Engeland, maar mocht hetzelfde jaar nog terugkeren naar Sint Eustatius.
Rodney maakte een nauwkeurige inventaris van zijn buit, inclusief de slaven, teneinde deze te verdelen over zijn bemanning. Deze inventarisatie, de "Rodney Roll", is in het bezit van National Archives in Kew bij Londen.
Wisselende koloniale bezetting.
Een afwisseling van Franse, Nederlandse en Engelse bezettingen volgde:
Na de val van Napoleon in 1815 kreeg Nederland in 1816 de voormalige koloniën in het Caribisch gebied van Groot-Brittannië terug. Deze werden in het begin beschouwd als drie West-Indische koloniën:
Door de teruggave van de koloniën door de Britten (Verdrag van Londen (1814)) werden Sint Eustatius, Sint Maarten en Saba weer Nederlands bezit, maar bleef de voertaal Engels. De afschaffing van de transatlantische slavenhandel en de openstelling van de havens van de Engels-Caribische eilanden zorgden ervoor dat de economie van Sint Eustatius in het slop raakte.
Om de bestuurskosten te verlagen werden de drie koloniën in 1828 teruggebracht tot één kolonie met een gouverneur-generaal in Paramaribo. In 1845 kwam men hier gedeeltelijk op terug omdat het besturen van de eilanden vanuit Suriname niet goed werkte. Vanaf dat jaar waren er weer twee West-Indische koloniën:
Opstand van 1848.
Na 1848 bestond de slavernij alleen nog op de Nederlandse en Deense Caribische eilanden wat voor onrust zorgde op de door Nederland gekoloniseerde eilanden. Als gevolg daarvan werd op 6 juni 1848 op Sint Maarten in een proclamatie verklaard dat de tot slaaf gemaakte Afrikanen als vrije personen zullen worden behandeld.
Ook op Sint Eustatius ontstond onrust. Op 12 juni 1848 verzamelde zich een groep vrije en tot slaaf gemaakte Afrikanen voor de woning van gezaghebber Johannes de Veer en eiste hun vrijheidsverklaring, verhoging van rantsoen en meer vrije uren. De gezaghebber sprak de groep toe maar die volhardde in zijn eisen. De schutterij werd gemobiliseerd en na overleg met de Koloniale Raad en de voornaamste ingezetenen werd door de gezaghebber tot een aanval besloten. Na nog een waarschuwing om de stad te verlaten of anders de gevolgen te ondervinden, werd het vuur op de groep geopend. De opstandelingen vluchtten de stad uit, twee of drie zwaar gewonden achterlatend. Vanaf een heuvel even buiten de stad bekogelden ze de schutterij met stenen en stukken rots. Een groep van 35 schutters bestormde de heuvel waarbij twee opstandelingen gedood werden en verschillende gewond raakten. De zes leiders van de opstand werden verbannen van het eiland en naar Curaçao overgebracht. Als belangrijkste leider van de opstand wordt Thomas Dupersoy beschouwd, een vrije Afrikaan. Van een van de andere leiders werd in 1851 een kennisgeving van overlijden aan zijn 'eigenaar' gezonden. De grootste plantagehouders op Sint Eustatius besloten na de opstand om hun tot slaaf gemaakte arbeiders een zeker loon te geven uit vrees voor herhaling.
Afschaffing slavernij.
Op 1 juli 1863 werd de slavernij afgeschaft. Op de naburige Britse kolonie St. Kitts was dit al in 1833 gebeurd, wat tot succesvolle vluchtpogingen had geleid.
Met de herziening van de Nederlandse grondwet in 1922 kwam de term 'kolonie' in die grondwet te vervallen. Pas op 23 april 1936 volgde de hiermee samenhangende herziening van wetten waarmee de staatsinrichting van Suriname en Curaçao werd aangepast. Zo werd de Koloniale Raad vervangen door de Staten van Curaçao. Het parlement bestond uit vijftien leden, van wie er tien werden gekozen en vijf door de gouverneur werden aangewezen. In dat jaar werd ook "Curaçao en Onderhorigheden" omgedoopt tot het "Gebiedsdeel Curaçao".
In 1937 volgden de eerste verkiezingen, waaraan vanwege het toen geldende census- en capaciteitskiesrecht voor mannen slecht ± 5 procent van de bevolking mocht meedoen. 
Periode na de Tweede Wereldoorlog.
De Tweede Wereldoorlog zorgde voor een andere kijk op het Koninkrijk en het kolonialisme zoals dat tot 1939 had gefunctioneerd. Het 'Gebiedsdeel Curaçao' en Suriname waren in die tijd de enige stukjes onbezet 'Nederland'. Koningin Wilhelmina kondigde via Radio Oranje in 1942 al meer zelfstandigheid aan voor de overzeese delen. In februari 1945 werd de naam van het Ministerie van Koloniën gewijzigd. Door de herziening van de grondwet in 1948 werd het "Gebiedsdeel Curaçao" vervangen door "Nederlandse Antillen" waarna alle Statenleden door middel van algemene verkiezingen gekozen werden. Hiermee kwam aan de koloniale status formeel een einde. 
In 1948 waren intussen ook de onderhandelingen begonnen met Suriname en de Nederlandse Antillen. Op 15 december 1954 werd na acht jaar onderhandelen het Statuut voor het Koninkrijk der Nederlanden, ofwel kortweg het Statuut, door Nederland, Suriname en de Nederlandse Antillen ondertekend en daarmee bestond het Koninkrijk der Nederlanden voortaan uit drie landen. Koningin Juliana kondigde het Statuut op 15 december 1954 in de Ridderzaal plechtig af. Uitgangspunt in het Statuut was de gelijkwaardigheid van Nederland, Suriname en de Nederlandse Antillen (Nederlands-Nieuw-Guinea niet). De verjaardag van het Statuut wordt elk jaar op 15 december op Koninkrijksdag (Kingdom Day) gevierd. 
De Nederlandse Antillen kregen wat lokale zaken betrof in grote mate een eigen bestuur. De gezamenlijke aangelegenheden van het Koninkrijk zoals defensie en buitenlandse betrekkingen, werden in gezamenlijk overleg beslist. Tot 1983 was Sint Eustatius onderdeel van het eilandgebied Bovenwindse Eilanden, waar ook Saba en Sint Maarten toe behoorden. In 1983 kreeg het een zelfstandige status als eilandgebied en een eigen zetel in de Staten van de Nederlandse Antillen.
Sint Eustatius als openbaar lichaam.
Met de staatkundige hervormingen binnen het Koninkrijk der Nederlanden zijn op 10 oktober 2010 de Nederlandse Antillen als land opgeheven. Sindsdien is Sint Eustatius rechtstreeks deel uit gaan maken van Nederland, net als de eilanden Bonaire en Saba. De drie eilanden worden aangeduid als Caribisch Nederland en ook wel als BES-eilanden. In Caribisch Nederland is op veel terreinen nog de aangepaste, voormalige wetgeving van de Nederlandse Antillen van toepassing. Op andere terreinen is de wetgeving aangepast naar Nederlands model, de zogenaamde BES-wetten. Het eiland is een Caribisch openbaar lichaam, dat qua bevoegdheden vergelijkbaar is met een gemeente. De Rijksdienst Caribisch Nederland, gevestigd op Bonaire, ondersteunt alle ministeries die werkzaam zijn op de drie eilanden. Sint Eustatius maakt geen deel uit van het Schengen-gebied.
Geografie.
Sint Eustatius bestaat uit een slapende vulkaan in het zuidoosten van het eiland, "The Quill" genaamd (verengelsing van de oorspronkelijk Nederlandse naam 'De Kuil') met een hoogte van 601 meter, en een ca. 200.000 jaar oud, uitgedoofd vulkanisch gebied in het noorden van het eiland rond de heuvel met de naam "Bergje" en een hoogte van 223 m. Rond Bergje liggen nog Boven, Gilboa Hill en Signal Hill. Tussen Signal Hill en The Quill ligt een betrekkelijk vlak terrein, de "Cultuurvlakte", waar ook het vliegveld en de zonnecentrale te vinden zijn. Over de eeuwen heen zijn verschillende landkaarten van Sint Eustatius gemaakt die nog steeds worden gebruikt bij archeologisch onderzoek. 
Sint Eustatius is een onderdeel van de Saint Kitts Bank dat bestaat uit Sint Eustatius, Saint Kitts en Nevis. Tijdens het Laatste Glaciale Maximum vormden ze één eiland. De eilanden worden gescheiden door ondiepe zee met een maximale diepte van 180 m.
Klimaat.
Sint Eustatius heeft een tropisch moessonklimaat en is gevoelig voor orkanen. Op 5 september 1772 werden 300 huizen verwoest en ook diverse kerken en de synagoge werden niet gespaard. Met name de Grote Orkaan van 1780 die tussen 10 en 16 oktober over het Caribisch gebied trok, trof Sint Eustatius hard. De grote orkaan staat bekend als de meest dodelijke in het Atlantische gebied ooit en maakte meer dan 27.500 slachtoffers voornamelijk op de eilanden Barbados, Sint Lucia, Martinique en Sint Eustatius. In de literatuur wordt melding gemaakt van 4000 tot 5000 slachtoffers op St. Eustatius. Omdat in februari het jaar erop Sint Eustatius werd veroverd door admiraal Rodney tijdens de Vierde Engelse Oorlog is veel archiefmateriaal over deze dodelijke orkaan verloren gegaan. De orkanen van 1792, 1852 en 1928 richtten ook op grote schaal vernielingen aan. Na de orkaan van 1792 werd het dak van de synagoge niet meer gedicht omdat de joodse bevolking gedecimeerd was na de plundering van Rodney. De gereformeerde kerk verloor het dak bij de orkaan van 1852, alleen de muren stonden nog overeind.
Flora.
De cactusfamilie wordt op Sint Eustatius vertegenwoordigd door de soort "Melocactus intortus". Deze cactus is een "meloencactussoort" die voorkomt op de droge hellingen van de eilanden Sint Eustatius, Saba en Sint Maarten. De plant Statia Morning Glory ("Ipomoea sphenophylla" Urban), een plantensoort uit de Windefamilie, is endemisch op het eiland en zeer zeldzaam. Er werd lange tijd gedacht dat de plant was uitgestorven. In 2014 kreeg deze de status van nationale bloem van Sint Eustatius. Coralita ("Antigonon leptopus") is een invasieve soort (ooit geïmporteerde Mexicaanse tuinplant) uit de duizendknoopfamilie die verwilderd woekert op het eiland en inheemse soorten verdringt. In 2013 werd vastgesteld dat de Statia Milkweed ("Gonolobus aloiensis") een endemische plant uit de maagdenpalmfamilie is die nergens anders voorkomt.
Fauna.
Sint Eustatius bevindt zich op de trekroute van bultrugwalvissen. Zeelandia Beach is een beschermd gebied voor zeeschildpadden.
Op het eiland zijn vier soorten vleermuizen gevonden, de jamaicavruchtenvampier ("Artibeus jamaicensis"), "Ardops nichollsi", "Brachyphylla cavernarum" en "Molossus molossus". Er zijn voor zover bekend geen andere nog bestaande inheemse zoogdieren, ook niet fossiel.
De inheemse antillenleguaan wordt bedreigd door de geïmporteerde groene leguaan. In 2018 werden vier antillenleguanen overgebracht naar Diergaarde Blijdorp voor een fokprogramma. Andere reptielen zijn de hierboven al vermelde zeeschildpadden, verder zijn er twee slangensoorten: de roodbuikgrasslang ("Alsophis rufiventris") en de Leeward blindsnake ("Antillotyphlops geotomus"), zijn er gekko's, ameiva- en anolishagedissen. De Sint Eustatius-anolis ("Anolis bimacutatus") komt ook voor op Nevis en Saint Kitts. Sinds enkele jaren hebben twee nieuwe niet-inheemse reptielen zich op het eiland gevestigd; "Underwood's brilteju" en de gekko tjitjak.
De bruine pelikaan, fregatvogel en roodsnavelkeerkringvogel nestelen op het eiland. Algemeen voorkomend is de grijze koningstiran ("Tyrannus dominicensis vorax"), het suikerdiefje en de granaatkolibrie.
Natuurparken.
Het eiland kent een drietal natuurparken - op land en in zee. Twee ervan hebben de status van nationaal park. Ze worden beheerd door de stichting St Eustatius National Parks Foundation (STENAPA). Deze gebieden zijn aangemerkt als belangrijk vogelgebied.
Sint Eustatius National Marine Park.
Het Sint Eustatius National Marine Park werd opgericht in 1996 en strekt zich uit rond het hele eiland van de hoge waterlijn tot 30 m diepte contour. Het park heeft een oppervlakte van 27,5 km² en beschermt een verscheidenheid aan habitats, met inbegrip van ongerepte koraalriffen, 18e-eeuwe scheepswrakken en moderne kunstmatige riffen om visserij en toerisme te bevorderen. Binnen het park zijn twee actief beheerde reservaten waarin vissen of verankering niet is toegestaan met als doelstelling de instandhouding van de mariene biodiversiteit, bescherming van de visbestanden en bevordering van duurzaam toerisme. Naast regelmatig ligplaatsonderhoud (duik-, snorkel- en jachtsites), patrouilles en onderzoek werkt het Marine Park nauw samen met drie lokale duikcentra om ervoor te zorgen dat de duikpraktijken niet te veel effect hebben op het rif. Het krioelt er van de zeepaardjes, roggen, haaien en zeeschildpadden.
Quill - Boven National Park.
Nationaal park Quill - Boven werd opgericht in 1997, is ruim 5 km² groot en bestaat uit twee delen: de Quill, de slapende vulkaan zelf, en Boven. Samen vormen zij ongeveer 26% van de omvang van het eiland. De Quill is begroeid met tropisch regenwoud. Boven is een heuvelachtig savanneachtig gebied.
Miriam Schmidt Botanical Garden.
Miriam C. Schmidt Botanical Garden werd opgericht in 1998. De tuin grenst aan het Quill National Park en strekt zich uit over de zuidelijke hellingen van de Quill.
Archeologie.
Door haar turbulente geschiedenis is Sint Eustatius rijk aan archeologische vindplaatsen. Er zijn er bijna 300 gedocumenteerd. Er wordt wel gezegd dat het eiland de hoogste concentratie archeologische vindplaatsen kent van elk gebied van vergelijkbare grootte. In de jaren twintig deed J. P. B. de Josselin de Jong archeologisch onderzoek naar Saladoïde vindplaatsen op het eiland en in de jaren tachtig werd veel onderzoek gedaan door archeoloog Aad Versteeg van Universiteit Leiden. Rond 1981 startte, onder leiding van archeoloog Norman F. Barka, ook het College of William &amp; Mary in Williamsburg in de Verenigde Staten archeologisch onderzoek op Sint Eustatius. De gedocumenteerde archeologische locaties omvatten zowel prehistorische vindplaatsen, plantages, militaire vindplaatsen, commerciële handelsplaatsen (waaronder scheepswrakken), als stedelijke locaties (kerken, overheidsgebouwen, begraafplaatsen, woningen). Sinds 2004 doet de stichting St. Eustatius Center for Archaeological Research (SECAR) archeologisch‌ onderzoek op het eiland.
In juni 2021 raakte SECAR betrokken bij protesten tegen opgravingen op de 18e-eeuwse slavenbegraafplaats Golden Rock op het eiland. Het Ubuntu Connected Front en andere betrokken Statianen hekelden middels een petitie en brieven aan de overheid het niet betrekken van de inwoners bij het opgravingsproces. Het merendeel van de bevolking op Sint Eustatius stamt af van Afrikaanse slaven. Erfgoedparticipatie, dus het betrekken van de gemeenschap van wie de voorouders of het cultureel erfgoed wordt opgegraven, is in de hedendaagse archeologie goed gebruik. Voorts vallen archeologische opgravingen op Sint Eustatius onder de Monumentenwet BES en niet onder de Nederlandse Erfgoedwet. De Vaste commissie voor Koninkrijksrelaties stelde vragen over de kwestie aan staatssecretaris Raymond Knops. Een door de overheid van Sint Eustatius ingestelde Statia Heritage and Research Commission (SHRC) onderzoekt de aantijgingen van de protestgroepen en moet komen met aanbevelingen.
Demografie.
Sint Eustatius had op 1 januari 2020 3139 inwoners. In 2020 had bijna 80% van de bevolking de Nederlandse nationaliteit. Ruim 16% had de Amerikaanse nationaliteit en bijna 6% die van de Dominicaanse Republiek. Ruim 52% van de bevolking spreekt meer dan één taal. De meest gesproken talen zijn Engels (92,7%), Nederlands (36%), Spaans (33,8%) en Papiaments (20,8%). De voertaal is voor 80,3% van de bevolking Engels.
Het eiland telde in 1665 1600 inwoners en tijdens de grootste bloei in de jaren 1790 naar schatting 10.000. Na een bezetting door Fransen en de isolatie van het eiland door de Engelsen in het begin van de 19de eeuw (zie Geschiedenis) daalde het inwonertal echter sterk: men vermeldt 7600 (3000 blanken, 600 kleurlingen en 4000 slaven) voor 1786 en 2591 voor 1817, waarvan "blanken 507, gecouleurde vrije lieden 336, slaven 1748". In 1850 bedroeg het inwonertal 1932, in 1890 1588 en in 1914 1437.
Op Sint Eustatius zijn naast de hoofdstad Oranjestad meerdere kernen, onder andere Concordia, Golden Rock, Bay Brow (bij het (enige) vliegveld, het "F.D. Roosevelt Airport"), Princess, Lodi, Jeems, Cherry Tree, The Farm en Pleasures.
Bestuur.
Het bestuur van het eiland bestaat uit een eilandsraad en een bestuurscollege.
Bestuurscollege.
Bestuurscollege (samenstelling 2015-2018):
Bestuurscollege (samenstelling 2023-2027):
Referendum status van Sint Eustatius.
In het referendum dat op 8 april 2005 op Sint Eustatius werd gehouden, koos de bevolking van het eilandgebied voor het behoud van de Nederlandse Antillen. Maar omdat alle andere eilanden de Nederlandse Antillen als staatkundige eenheid wilden verlaten, opteerde het eilandbestuur uiteindelijk voor rechtstreekse banden met Nederland.
Op 11 oktober 2006 bereikte het toenmalige bestuurscollege van het eiland (samen met Saba en Bonaire) overeenstemming met Nederland over een nieuwe status als bijzondere gemeente.
Overname bestuur door Nederlandse regering.
Op 2 februari 2018 heeft de staatssecretaris van Binnenlandse zaken en koninkrijksrelaties, Raymond Knops, een wetsontwerp strekkende tot ontbinding van de eilandraad en op non-actiefstelling van de waarnemend gezaghebber en gedeputeerden, de Tijdelijke wet taakverwaarlozing Sint Eustatius ingediend naar aanleiding van een onderzoek door een 'commissie van wijzen' onder leiding van Jan Franssen. De commissie stelde vast dat het bestuur op het eiland wordt gekenmerkt door machtsmisbruik, financieel wanbeleid en discriminatie. De wet maakt onder meer de benoeming van een regeringscommissaris mogelijk. Het wetsontwerp werd op 6 februari 2018 door beide kamers van de Staten-Generaal behandeld en unaniem aangenomen.
Op grond van de wet werd de eilandsraad ontbonden, werden de eilandgedeputeerden van hun functies ontheven, en werd gezaghebber Julian Woodley van rechtswege ontslag verleend. In hun plaats werden Marcolino Franco en Mervyn Stegers als respectievelijk regeringscommissaris en plaatsvervangend regeringscommissaris benoemd om de orde op het eiland te herstellen. Op weg naar normalisatie van de bestuurlijke verhoudingen werden in september 2019, anderhalf jaar na de ingreep, verkiezingen aangekondigd voor een nieuwe eilandsraad. De nieuwe eilandsraad ging voorlopig onder de regeringscommissaris functioneren en kreeg alleen een controlerende taak middels het vragenrecht, het interpellatierecht en de mogelijkheid om moties in te dienen. 
Per 15 februari 2020 zijn als nieuwe regeringscommissaris en plaatsvervangend regeringscommissaris benoemd Marnix van Rij en Alida Francis. Bij de verkiezingen op 21 oktober 2020 kwamen dezelfde partij en dezelfde personen als winnaar uit de bus, die vóór 2018 betrokken waren bij het bestuurlijk wanbeleid. Marnix van Rij vertrok op 18 april 2021 als regeringscommissaris vlak nadat in de Tweede Kamerverkiezingen 2021 op 17 maart de nieuwe politieke partij Ubuntu Connected Front (UCF) de meerderheid van de stemmen haalde op Sint Eustatius met twee prominente lokale politici op de kandidatenlijst. Het CDA viel terug tot de helft van de stemmen.
Per 22 juni 2021 werden tot nieuwe regeringscommissaris en plaatsvervangend regeringscommissaris benoemd Alida Francis en Claudia Toet. Alida Francis was al plaatsvervangend regeringscommissaris onder Van Rij. Claudia Toet werd op 15 juni 2023 opgevolgd door Nicoline van der Linden-Geertsema. Zij vervult haar taken vanuit Nederland.
De regering van Sint Eustatius herwon haar volledige bevoegdheid om een eigen begroting op te stellen en uit te voeren per 20 juni 2023. Dit gebeurde door de ondertekening van het Koninklijk Decreet voor artikel 15 van de Wet herstel voorzieningen Sint Eustatius ("Sint Eustatius Restoration Facilities Act") door koning Willem Alexander.
Economie en infrastructuur.
De overheid (Rijksoverheid en openbaar lichaam Sint Eustatius) is de grootste werkgever op Sint Eustatius. De grootste private werkgever is de olieopslagterminal van investeringsmaatschappij Prostar Capital. Prostar nam in mei 2019 de terminal over van NuStar Energy die vanaf 2005 eigenaar was. De terminal kreeg de nieuwe naam 'GTI Statia'.
Petrochemische op- en overslag.
De olieterminal (een los- en opslagplaats voor aardolie) van het Amerikaanse bedrijf Prostar Capital is de belangrijkste economische pilaar op Sint Eustatius en wordt gebruikt voor de opslag van olie- en/of petrochemische producten. Vanuit olietanks worden deze producten meestal getransporteerd naar de olietankers ten behoeve van eindgebruikers of andere opslagfaciliteiten. De olietanks staan bovengronds en hebben vele portalen naar pijpleidingen voor het doorsluizen van de olieproducten. De terminal telt 60 tanks met een totale opslagcapaciteit van 14 miljoen vaten aardolie. In juni 2020 sloot energie- en grondstoffenbedrijf Vitol een overeenkomst met Prostar voor de exploitatie van de terminal op het eiland.
Haven.
De ligging van Sint Eustatius is gunstig in het Caribisch gebied en het eiland heeft zich mede daardoor kunnen ontwikkelen tot een grote haven op het gebied van overslag van aardolie. De tankers leggen aan de pier van de terminal aan of blijven voor de kust liggen en worden aangesloten op twee drijvende afmeerpunten die met pijplijnen met de terminal zijn verbonden. De grootste olietankers, tot 520.000 dwt, kunnen olie afleveren dan wel geladen worden bij de terminal. Er zijn plannen om de haven te verzelfstandigen hetgeen van belang is voor de lokale en (Caribisch-)Nederlandse economie.
Luchthaven.
F.D. Roosevelt Airport is het vliegveld op Sint Eustatius.
Het vliegveld ligt in een vallei in het midden van het eiland en kan alleen worden aangedaan met kleinere vliegtuigen, waaronder de Twin Otter. Winair voert dagelijks meerdere vluchten uit naar Sint Maarten.
De landingsbaan van het vliegveld is ongeveer 1300 meter lang. Het vliegveld is vernoemd naar Franklin Delano Roosevelt, de Amerikaanse president van wie voorouders in de 18de eeuw op het eiland woonden.
Elektriciteit en drinkwater.
Het bedrijf Statia Utility Company N.V. verzorgt de elektriciteitsvoorziening van het eiland. Ook voorziet het in drinkwater per tankauto en op een deel van het eiland via een waterleidingnetwerk. De elektriciteitsvoorziening wordt in hoog tempo verduurzaamd. Tot 2016 werd er alleen maar elektriciteit opgewekt met dieselgeneratoren. In maart 2016 is een fotovoltaïsche zonneweide van 1,89 MWp in gebruik genomen die 23% van de gehele elektriciteitsvraag verzorgde. Deze is in november 2017 uitgebreid met nog eens 2,26 MWp, in totaal zijn er nu 13.310 zonnepanelen, goed voor een vermogen van 4,15 MWp. De zonnecentrale is gekoppeld aan een lithium-ion-accubuffer van 2,6 MW / 5,9 MWh die zowel de piekfluctuaties afvlakt als het overschot aan stroomproductie van overdag opslaat en ‘s avonds levert. Op een zonnige dag kunnen de dieselgeneratoren van 9 tot 20 uur uit. De gehele centrale kan op jaarbasis 46% van de elektriciteit van het eiland als duurzame zonnestroom leveren. Na een piek van 45,5% in 2018, zakte het aandeel geleidelijk tot 28,7% in 2022.
Toerisme.
Toerisme is eveneens belangrijk en wordt gezien als de tweede economische pilaar, met name duiktoerisme. Sint Eustatius beschikt over diverse hotels en een internationale luchthaven, F.D. Roosevelt Airport, maar de mogelijkheden voor het opstijgen en landen zijn beperkt tot kleine vliegtuigen. Momenteel doen twee luchtvaartmaatschappijen het eiland aan: Winair en Trans Anguilla Airways. De haven is niet geschikt voor grote cruiseschepen zodat er geen grote stromen toeristen naar het eiland kunnen komen. 
Sint Eustatius heeft geen grote witzandstranden, maar er zijn kleinere stranden zoals Oranje Beach, Crooks Castle Beach, Lynch Beach en Zeelandia Beach. In het Simon Doncker House in Oranjestad bevindt zich het historisch museum. In Lynch Plantation bevindt zich een museum dat is ingericht als plantagehuis van een eeuw geleden. Op het terrein bevindt zich ook een planetarium.
Gedurende de jaren tachtig was het op Sint Eustatius bijzonder makkelijk een rijbewijs te verkrijgen, dat in Nederland kon worden omgewisseld voor een Nederlands rijbewijs, maar hieraan is in 1993 een eind gemaakt.

</doc>
<doc id="26751" url="https://nl.wikipedia.org/wiki?curid=26751" title="Samuel Hahnemann">
Samuel Hahnemann

Christian Friedrich Samuel Hahnemann (Meißen, 10 april 1755 – Parijs, 2 juli 1843) was als Duitse arts de grondlegger van de pseudowetenschap homeopathie.
Biografie.
Hahnemann studeerde geneeskunde aan de Universiteit van Erlangen, waar hij in 1779 afstudeerde. Hij ontwikkelde zijn theorie in een tijd waarin de geneeskunde nog nauwelijks op exacte wetenschap gestoeld was en geen remedie had tegen de meeste ziekten.
De eerste bespiegeling van Hahnemann draaide op het feit dat twee ziekten op zeer bijzondere wijze kunnen interageren in hetzelfde individu, met één tijdelijk of permanent in de plaats van een ander. Een voorbeeld is de bekende afwisseling van eczeem en astma als chronische uitingen van een allergische constitutie. Hahnemann bestudeerde de minder bekende blijvende vervanging van een ziekte door een ander en signaleerde bijvoorbeeld een chronische huiduitslag wanneer iemand de mazelen kreeg. Hij vroeg zich af wat het was dat leidde tot dit verschil tussen tijdelijke en permanente vervanging, en raakte ervan overtuigd dat dit laatste gebeurt wanneer de twee ziekten vergelijkbare symptomen hebben.
Zijn volgende stap was om te proberen om deze bevinding op systematische en therapeutische wijze toe te passen. Als deskundige in de chemie, was hij bekend met veel van de symptomen veroorzaakt door toxische middelen en hij realiseerde zich dat de symptomen van een aantal natuurlijk voorkomende ziekten sterk lijken op die van intoxicaties: bijv. de intoxicatie veroorzaakt door Belladonna lijkt op roodvonk; de intoxicatie door kinine lijkt op malaria en een intoxicatie door arseen lijkt op cholera. Het duurde hem niet lang om het idee van de vervanging van soortgelijke ziekten te combineren met die van de vervanging door 'kunstmatige' intoxicatie. Zijn veronderstelling was daarom dat met het gelijkende het gelijke zou kunnen worden genezen: "similia similibus curentur". Zonder te weten hoe het werkte begon hij met zijn ontdekking te experimenteren. Hij probeerde bijvoorbeeld lage doses van Belladonna te gebruiken om patiënten te behandelen met roodvonk en hetzelfde deed hij met lage doseringen arseen bij cholera.
Hij veronderstelde dat het op deze wijze mogelijk zou zijn om specifieke behandelwijzen te vinden voor een aantal ziekten, en zocht daarom actief naar andere potentieel voordelige middelen en testte bij gezonde vrijwilligers hun 'pathogenetische ' kracht. Na een lange reeks experimenten op zichzelf, zijn familie en de medische studenten die zijn ideeën volgden, beschreef Hahnemann in 1796 zijn ideeën en vervolgens haar algemene beschrijving in de verhandelingen genaamd 'Organon', 'Chronische Ziekten' en 'Materia Medica', die in de eerste decennia van de negentiende eeuw werden gepubliceerd in diverse edities.
Langzamerhand verfijnde Hahnemann zijn homeopathische ideeën. Zo meende hij ontdekt te hebben dat ook andere ziekten dan cholera kunnen worden genezen door een kleine dosis arsenicum mits zij andere gemeenschappelijke 'kenmerken van arseen' hadden. Niet alle cholerapatiënten reageerden op arseen, maar hadden een ander middel nodig, afhankelijk van hun individuele symptomen. Hij veranderde dus het huidige nosologische schema van medisch denken door de invoering van de concepten van drug-specifieke pathogenese en de ziektespecifieke, individuele-status. Hij merkte vervolgens op dat bij de patiënten die aanvankelijk door de homeopathische behandeling leken te zijn genezen toch dezelfde ziekte (of een andere) weer kon opvlammen. Daaruit trok hij de conclusie dat permanente genezing alleen kan worden bereikt door het op de juiste wijze selecteren van het geneesmiddel op basis van ook nog andere criteria, waaronder constitutionele en psychologische eigenschappen van de patiënt, evenals eerder doorgemaakte ziekten.
Hahnemann interpreteerde zijn ‘similia-gebaseerde’ therapie als het resultaat van een reactief proces dat we nu 'homeostatisch' of, beter, 'homeodynamisch' zouden noemen: ‘Als je, in geval van een chronische ziekte, een geneesmiddel geeft waarvan de primaire directe actie correspondeert met de ziekte zelf, representeert de secondaire indirecte actie exact de staat van het lichaam dat het middel beoogt te verkrijgen...’. Met andere woorden, volgens Hahnemann is de 'vitale energie' alléén niet voldoende om de ziekte te bestrijden. Door een middel te geven dat lijkt op de ziekte, wordt deze instinctieve natuurlijke kracht (analoog aan het physis van Hippocrates) getriggerd om haar energie op te voeren tot een punt waarbij het sterker wordt dan de ziekte zelf, die uiteindelijk verdwijnt.
Hahnemann beweerde eveneens dat het verdunnen van de middelen op een bepaalde manier ('potentiëren‘, gepaard gaande met ritmische schudslagen op een veerkrachtige ondergrond), niet alleen de toxische effecten verminderde of ontnam, maar paradoxaal genoeg ook de genezende kracht ervan vergrootte. Hij ontwierp daarop een standaardverdunnings- en schudschema. Dit is nog steeds een van de meest omstreden aspecten van homeopathie. Volgens de meeste wetenschappers werken de gepotentieerde middelen niet en is ook de wetenschappelijke basis afwezig waarom zij wel zouden werken. Hahnemann werd in zijn tijd al door sommige collega-artsen als een kwakzalver beschouwd. Een ander zwaar bekritiseerd aspect is de theorie van de 'psora' en de 'miasmas', waarmee Hahnemann de ziekten van zijn tijd probeerde te beschrijven.
Het is belangrijk om op te merken dat Hahnemann nooit heeft beweerd dat homeopathie de enige goede geneeswijze is. Hij stelde regelmatig dat de belangrijkste manier van behandelen is de fundamentele oorzaak van de ziekte weg te nemen. Hij noemde dit de 'echte weg' of 'causale therapie' en in plaats van de waarde ervan te betwisten, betwijfelde hij de mogelijkheid om het toe te passen. Men moet niet vergeten dat hij leefde tussen het einde van de achttiende en het begin van de negentiende eeuw.
In Saksen-Anhalt staat het Historisches Museum &amp; Bachgedenkstätte dat een permanente collectie heeft over homeopathie en Samuel Hahnemann.

</doc>
<doc id="26752" url="https://nl.wikipedia.org/wiki?curid=26752" title="Requiem (mis)">
Requiem (mis)

Een requiem is een katholieke mis, die wordt opgedragen voor een overledene. Ook is het de aanduiding voor een daarbij behorend muziekstuk.
Meestal is de context een uitvaartplechtigheid, maar een requiemmis kan ook gevierd worden op Allerzielen (2 november), en als votiefmis voor de doden. De naam is afgeleid van het lied, dat bij de intocht gezongen wordt, het introïtus "Requiem æternam." (Latijn: eeuwige rust). Volgens de katholieke leer bekort het opdragen van een requiemmis het verblijf van geredde zielen in het vagevuur. Naast de gregoriaanse monotische gezangen hebben veel componisten, waaronder Lassus, Biber, Mozart, Berlioz, Verdi, Fauré en Duruflé meerstemmige requiemmissen gecomponeerd.
Samenstelling van het requiem.
Structuur.
Vele zettingen van het requiem, waaronder vrijwel alle requiems tot en met de renaissance, zijn gebaseerd op het katholieke requiem van vóór het Tweede Vaticaanse Concilie (1962-1965). Daar is ook de oorsprong van de benaming van het genre.
De tekst van het requiem, die vast was, bestaat uit de volgende delen:
Van het ordinarium, de gewone gedeelten van de mis, worden het Gloria en het Credo dus niet gezongen. Het
"In paradisum", dat gezongen wordt bij het buitendragen van de kist of de urne, en het "Libera me", een responsorium dat gezongen wordt bij de kist onmiddellijk voor de begrafenis, worden ook vaak getoonzet als waren ze een deel van het requiem, al horen ze er strikt genomen niet in.
Na het Tweede Vaticaans Concilie kwamen er vele veranderingen in de begrafenisliturgie, kleinere (in het Agnus Dei werden de woorden "dona eis requiem" en "dona eis requiem sempiternam" vervangen door "miserere nobis" en "dona nobis pacem") en grotere (het hele "Dies irae" werd weggelaten), en er werd een veelvoud aan wisselende gezangen ter beschikking gesteld, waaronder ook diverse psalmteksten met Alleluja.
Het weglaten van het "Dies irae" werd al geanticipeerd een kleine eeuw voor Vaticaan II door sommige componisten, zoals Fauré en Duruflé (zie verder). Maar die zetten dan vaak wel de laatste strofe ervan, wellicht geïnspireerd door een traditie in sommige kerken, waar het "Pie Jesu" gezongen werd na de consecratie.
Latere ontwikkelingen in de kunst.
Vanaf de barok komen er ook requiems die van het klassieke patroon van het requiem afwijken.
Er is een belangrijke reeks Duitse requiems, meestal gezet op teksten uit de Lutherbijbel, die soms wel (Heinrich Schütz' "Musikalische Exequien"), soms niet voor de liturgie bestemd zijn (Johannes Brahms' "Ein deutsches Requiem").
Een sub-genre wordt gevormd door composities waarin de oude Latijnse tekst wordt afgewisseld met modernere teksten; Benjamin Brittens "War Requiem" is hiervan wellicht het bekendste voorbeeld (zie verder).
Reeds vanaf de 19e eeuw komen er requiems die niets meer gemeen hebben met de traditionele structuur van het requiem, zoals Peter Cornelius' "Requiem", een zetting van een gedicht van Friedrich Hebbel en het "Lenin-Requiem" van Hanns Eisler op teksten van Bertolt Brecht.
Composities.
Een requiemmis wordt dikwijls gezongen en er zijn duizenden componisten die een requiem geschreven hebben. De lijst op de website Requiemsurvey.org telde in maart 2013 5024 requiems door 3112 componisten. Traditionele requiems zetten de originele Latijnse tekst, geheel of gedeeltelijk; vele bevatten ook een bewerking van of zijn gebaseerd op de gregoriaanse zetting van die tekst.
Renaissance.
Het eerste polyfone requiem dat bewaard is gebleven, is dat van Johannes Ockeghem, waarschijnlijk geschreven rond 1470. Een eerder requiem van Guillaume Dufay is niet bewaard. Recente publicaties suggereren echter dat Ockeghem zijn mis baseerde op (materiaal van) Dufay. Antoine Brumel componeerde als eerste de sequentia Dies irae voor zijn requiem. Tot de zestiende eeuw was het requiem een zeer algemeen genre. Later werd het iets zeldzamer.
Kenmerkend voor Renaissance-requiemmissen ten opzichte van andere missen uit die tijd is de sterke gehechtheid aan de oorspronkelijke gregoriaanse melodieën, wat o.a. voortkomt uit het karakter van de dodenmis. Een erg mooi voorbeeld hiervan is het requiem uit 1544 van Cristóbal de Morales, waarin de gregoriaanse melodie (vooral) in de bovenstem is opgenomen in lange notenwaarden.
Barok, klassiek en romantiek.
Dankzij de toenemende populariteit van de oude muziek en de "historisch geïnformeerde" uitvoeringspraktijk beginnen ook requiems bekend te worden van vóór het Requiem van Mozart (1791, onvoltooid), nog steeds een van de populairste requiems. Een paar voorbeelden: de reeds genoemde "Musikalische Exequien" (1635–36) van Heinrich Schütz, het "Requiem" (1687) van Heinrich Ignaz Franz Biber, de "Messe des morts" (rond 1700) van Jean Gilles (±1688–1705), het "Requiem" (kort na 1723) van André Campra, het "Requiem Solenne" (1724) en het "Requiem nel giorno del defuncto imperatore Gioseffo" (1726), beiden van Johann David Heinichen. De "Missa pro Defunctis" (1756) van Niccolò Jommelli was in de tweede helft van de 18e eeuw zeer populair, totdat het werk overvleugeld werd door Mozart's versie.
De meeste 19de-eeuwse requiems hebben het beroemde "Requiem - Grande Messe des Morts" (1760) van Gossec als voorbeeld. De twee bekendste en geliefdste requiems uit die eeuw zijn de "Messa da Requiem" (1874) van Verdi en het "Requiem" (1877–93) van Fauré waaruit het Dies irae is weggelaten. Andere bekende 19e-eeuwse requiems zijn de twee requiems van Cherubini (1816 en 1834–36), de "Grande Messe des Morts" (1837) van Berlioz, het "Requiem" (1849) van Bruckner, het "Requiem" (1852) van Schumann, de "Missa pro defunctis" (1855) van Von Suppé, het reeds genoemde "Ein deutsches Requiem" (1865–68) van Brahms, het "Requiem" (1878) van Saint-Saëns en het "Requiem" (1898) van Antonín Dvořák. Van Nederlandse bodem is de zetting van Daniël de Lange vermeldenswaard.
20ste eeuw.
Bekende 20ste-eeuwse dodenmissen zijn geschreven door Duruflé (1947), Sigurd Islandsmoen (1934–43) en Lloyd Webber (1982). Drie bekende Engelse requiems wisselen uittreksels uit de Latijnse tekst af met Engelse teksten. Het "Requiem" (1936) van Herbert Howells gebruikt alleen de eerste twee zinnen van het Latijnse introïtus en verder Engelse teksten uit verschillende Anglicaanse tradities. Het reeds vermelde "War Requiem" (1962) van Britten zet ook een aantal pacifistische oorlogsgedichten van Wilfred Owen. Het "Requiem" (1985) van John Rutter ten slotte gebruikt ook teksten uit het Book of Common Prayer. 
21ste eeuw.
De Britse componist Karl Jenkins schreef in 2005 een requiem, met zowel klassieke als moderne elementen. Daan Manneke schreef een requiem (2005) op basis van psalmteksten in een geheel eigentijds en toch toegankelijk idioom.

</doc>
<doc id="26753" url="https://nl.wikipedia.org/wiki?curid=26753" title="Viscometer">
Viscometer

Een viscometer is een instrument waarmee de relatieve viscositeit van een vloeistof bepaald kan worden.
Een bekend en eenvoudig voorbeeld van een viscometer is de Ostwald-viscometer (er bestaan verschillende capillaire viscometers waaronder de Ubbelohde, Canon-Fenske, Altantic en SIL), die bestaat uit een glazen capillair met daarboven een verbreding. De vloeistof wordt opgezogen in het compartiment en daarna wordt de tijd gemeten die verloopt tussen het moment dat de vloeistofspiegel het punt A doorloopt en het punt B (zie afbeelding).
Het voorraadvat aan de linkerzijde dient voor een goede meting niet verder gevuld te zijn dan ongeveer aangegeven met de horizontale streep.
Viscometers bestaan er voor verschillende doeleinden. Er zijn er die geschikt zijn voor heldere vloeistoffen; andere zijn juist bruikbaar voor troebele vloeistoffen. Als de viscositeit van een vloeistof erg groot is, kan die toch gemeten worden; dan wordt gebruikgemaakt van een vacuüm-viscometer. De viscositeit van sommige polymeren (zoals nylons [PA, polyamide]) wordt bepaald volgens de oplosviscositeit (ISO 307), waarbij het polymeer wordt opgelost in een oplosmiddel en de doorstroomtijd met de viscometer wordt bepaald.

</doc>
<doc id="26755" url="https://nl.wikipedia.org/wiki?curid=26755" title="Zeeëngte">
Zeeëngte



</doc>
<doc id="26756" url="https://nl.wikipedia.org/wiki?curid=26756" title="Lijst">
Lijst



</doc>
<doc id="26757" url="https://nl.wikipedia.org/wiki?curid=26757" title="Denotatie">
Denotatie

Denotatie is het proces van verwijzing naar de letterlijke betekenis van een woord. Het woord denotatie is afgeleid van het Franse "dénotation".
De term staat naast het begrip connotatie, dat wil zeggen bijkomende betekenissen die afhangen van de context. Vervolgens is het denotatum datgene in de werkelijkheid waarnaar verwezen wordt. Een teken denoteert dus een echt bestaand object.
Pogingen om het begrip denotatie te formaliseren in de semantiek, een deelgebied van de semiotiek, gaan doorgaans uit van de verzamelingenleer. In eenvoudige semantische theorieën (extensionele semantiek) duidt een zelfstandig naamwoord als paard de verzameling paarden in de wereld aan. Dit soort theorieën heeft echter problemen met woorden als eenhoorn' die wel degelijk een concept aanduiden, maar geen concrete individuen in de wereld. Dit is een van de redenen om te werken met zogenaamde intensionele semantiek.
Het denken over denotatie heeft een lange geschiedenis. Volgens de semioticus Umberto Eco is de denotatie als eigenschap gezien van drie dingen:
Het is daarbij steeds de vraag of denotatie nauw verband houdt met de betekenis (intensioneel) of verband houdt met verwijzing (extensioneel). Dat standpunt kan per geleerde verschillen. Hoe dan ook, denotatie kan alleen maar werken als de woorden vaststaan binnen een bepaalde taal. Het gaat om het pure benoemen zonder meer. De connotatie wordt vervolgens door cultuur bepaald.
Het aanduidingsproces hangt af van de dingen in de werkelijkheid, want alleen op basis daarvan kan er een denotatum zijn of niet. Charles W. Morris stelde hierover: "Where what is referred to actually exists as referred to the object of reference is a denotatum". Het woord draak heeft een denotatum als het gaat over mythologie en dus over de mogelijke wereld van het mythologische verhaal. Er wordt dan verwezen naar een specifieke fictie die als zodanig een object is. Als het echter over evolutie of dierkunde gaat, dan heeft het woord geen denotatum. Toch is het woord niet zonder betekenisinhoud, er kan wel een voorstelling van gemaakt worden, en daarom gebruikt Morris ook nog het begrip significatum. In een bepaalde context is er bij denotatie weliswaar geen denotatum, maar desondanks wel een significatum.

</doc>
<doc id="26758" url="https://nl.wikipedia.org/wiki?curid=26758" title="Thermogravimetrische analyse">
Thermogravimetrische analyse

Thermogravimetrische analyse (TGA) is een thermische analysemethode waarbij men het gewicht van een monster meet tijdens verhitting.
Het principe is eenvoudig. Het monster wordt gelegd op een klein schaaltje gemaakt van een vuurvast en inert materiaal, bijvoorbeeld platina of aluminiumoxide (met een hoog smeltpunt). Het wordt gehangen aan een arm van een weegschaal en een oven wordt om het schaaltje omhooggebracht. Een thermokoppel vlak naast het schaaltje meet de temperatuur. Het gewicht in het schaaltje wordt gemeten in afhankelijkheid van de temperatuur in de oven.
Bij moderne TGA-instrumenten is de temperatuur computergestuurd en wordt het gewicht elektronisch gemeten en op gezette tijden naar de computer gestuurd. Typische temperaturen zijn tot 1000 °C. De ruimte rond het balansmechanisme en rond het monster worden meestal gespoeld met zuiver stikstofgas om oxidatie en het snelle verbranden van het monster te verkomen. Rond het monster kan ook een ander gas worden geleid, zoals helium om de warmteoverdracht naar het monster te verbeteren, of een reactief gas (bijvoorbeeld zuurstofgas) om een reactie te bewerkstelligen. De weegschaal kan beter onder stikstofgas blijven om beschadiging te voorkomen.
Het gewicht van een materiaal kan verminderen als er bijvoorbeeld een ontledingsreactie plaatsvindt met een gasvormig product dat weggespoeld wordt. Ook als het monster verdampt zal het gewicht verminderen. Bij oxidatie kan het gewicht ook toenemen. Uit de gewichtstoename of afname kan vaak afgeleid worden welke stoffen ontstaan zijn. De temperatuur waarbij een en ander plaatsvindt is vaak kenmerkend voor de stof(fen) waaruit het monster bestaat.
De temperatuuraanwijzing kan geijkt worden door een magnetisch materiaal, bijvoorbeeld nikkel, door z'n Curiepunt te programmeren in aanwezigheid van een magneet. Boven de Curietemperatuur verliest het z'n magnetisme.
Een uitbreiding van de techniek van TGA is de mogelijkheid om de uitgespoelde gassen door een spectrometer te voeren en zodoende de afbraakprodukten ( oplosmiddelen bijvoorbeeld) te identificeren.
TGA en differentiële thermische analyse (DTA) kunnen simultaan in één meetinstrument uitgevoerd worden. De simultane toepassing van TGA en DTA op een monster in één enkel meetinstrument genereert meer informatie dan de meting uitgevoerd in de afzonderlijke instrumenten. Het thermogram is eenvoudiger te interpreteren en er kan een onderscheid worden gemaakt tussen bijvoorbeeld faseveranderingen en decompositie, tussen additie- en condensatiereacties, tussen pyrolyse, oxidatie en verbrandingsreacties. Simultaan thermische analyse (STA) is beschikbaar in een temperatuurbereik van -150°C tot 2400°C.

</doc>
<doc id="26760" url="https://nl.wikipedia.org/wiki?curid=26760" title="Enkelzijbandmodulatie">
Enkelzijbandmodulatie

Enkelzijbandmodulatie (EZB) of "Single Side Band"-modulatie (SSB) is een vorm van modulatie waarbij van het oorspronkelijk amplitudegemoduleerde (AM) signaal alleen één zijband wordt uitgezonden, zonder de eigenlijke draaggolf.
Enkelzijbandmodulatie is ontwikkeld omwille van de beperkte ruimte op de kortegolfbanden (3..30 MHz) en vanuit de wens om met het beschikbare vermogen een maximale overdracht te verkrijgen.
Het wegfilteren van een zijband door een filter is niet gemakkelijk als het signaal rijk is aan lage frequenties, bijvoorbeeld in televisietoepassingen. In dat geval kan men kiezen voor een tussenoplossing: "vestigial-sideband modulation" (restzijbandmodulatie). Voor telefonie en spraak daarentegen, waar componenten onder 300 Hz niet noodzakelijk zijn voor de verstaanbaarheid, is enkelzijbandmodulatie heel geschikt en efficiënt.
Principe.
Bekijkt men een signaal dat met een enkele toon van 1000 Hz 100 % amplitude gemoduleerd is met een "spectrumanalyzer", dan ziet men dat het signaal uit drie componenten bestaat:
Bij een kleinere modulatiediepte dan 100% wordt het vermogen in de zijbanden zelfs nog kleiner. De onder- en bovenzijband bevatten beide de informatie van het modulerend signaal, dus men zou kunnen volstaan met uitzenden van een van de twee zijbanden.
De draaggolf zelf bevat geen directe informatie van het modulerend signaal en zou, als de frequentie bekend is, niet meegestuurd hoeven worden.
Door nu alle energie die beschikbaar is in één enkele zijband te stoppen, wordt die zijband een factor zes sterker gemaakt, met meer kans om storingen te overwinnen. Deze modulatiewijze noemt men SSB-SC ("Single Side Band with Suppressed Carrier": enkelzijband met onderdrukte draaggolf). Deze modulatievorm wordt volgens de CCIRR norm als J3E genoteerd indien het modulerend signaal een telefoniesignaal (spraak) is.
Wanneer een kortegolfzender met één enkele zijband en onderdrukte draaggolf wordt gebruikt voor spraak, dan wordt er nauwelijks iets uitgezonden wanneer er niets wordt gezegd. Dit komt door het ontbreken van de draaggolf. Pas wanneer iemand in de microfoon praat, gaat de zender een signaal uitzenden.
Bijkomend voordeel van enkelzijband is dat de bandbreedte afneemt, zodat er meer zenders in dezelfde frequentieband passen zonder elkaar te storen.
Bijkomend voordeel aan de ontvangstzijde is, dat een smallere (selectievere) ontvangst mogelijk is, waardoor storingen minder worden en de ontvanger gevoeliger.
Een nadeel van enkelzijband is, dat de ontvanger zeer nauwkeurig afgestemd moet worden op de frequentie van de ontbrekende draaggolf. Bij een fout in de afstemming zullen alle frequenties in het bronsignaal net zoveel opgeschoven worden als de grootte van de afstemfout. Een verschuiving van 50 Hz kan de verstaanbaarheid van spraak al ernstig beïnvloeden. Daarnaast gaan bij misafstemming relaties tussen tonen verloren (zoals een akkoord, octaaf) en wordt muziek hierdoor sterk vervormd. Een ervaren radiogebruiker gebruikt dit effect om op het gehoor op een SSB-station (meestal met spraak) af te stemmen. In de professionele radiowereld werken enkelzijbandzenders op vast ingestelde frequenties en wordt de ontvanger ook nauwkeurig op die frequentie ingesteld. Hiervoor wordt een nauwkeurige frequentiestandaard gebruikt (gekoppeld aan atoomklokken).
In de (zend)amateurwereld wordt deze afstemnauwkeurigheid niet gehaald en is op het gehoor afstemmen gebruikelijk.
Welke van de beide zijbanden wordt uitgezonden is een historisch gegroeide keuze. Op frequenties onder de 8 MHz wordt in de regel gebruikgemaakt van onderzijband of LSB ("Lower Side Band") en bij frequenties erboven van bovenzijband of USB ("Upper Side Band").
Als de draaggolf wél wordt uitgezonden, spreekt men van SSB-FC ("Single Side Band" met "Full Carrier"), in CCIRR definitie aangeduid als H3E indien het telefonie betreft.
Gebruik.
Het gebruik van kortegolfzenders met een enkele zijband is nog altijd erg actueel. Onder GMDSS hebben alle schepen in zeegebied-A2 (meer dan 30 zeemijl van een kuststation) of verder, nog verplicht een enkelzijbandinstallatie aan boord, evenals olie- en gasplatforms in zeegebied-A2. Deze verplichtingen zijn nog steeds geldend ondanks de opkomst van internet en communicatiesatellieten. Onder zeezeilers is SSB erg populair en wordt intensief gebruikt voor het verzenden van data, b.v. e-mail en GRIB-files (weerinformatie) en onderlinge radionetten. Ook koopvaardijschepen gebruiken veelvuldig SSB e-mail voorzieningen, dit als economische goedkopere tegenhanger van relatief dure satellietverbindingen. Onder radioamateurs is SSB altijd al populair.
Trivia.
Tot in de jaren 70 werd door het telefoonnet 's-Gravenhage een service aangeboden om muziekinstrumenten te stemmen. Door een bepaald telefoonnummer te kiezen, hoorde men enige tijd de toon a' van 440 Hz. Dit nummer was ook van buiten Den Haag te bellen (met 070 ervoor), maar de juiste toonhoogte werd dan niet gegarandeerd. Dat kwam doordat er in het interlokale verkeer gebruik werd gemaakt van enkelzijbandmodulatie. Als de bij ontvangst gegenereerde draaggolf niet exact dezelfde frequentie heeft als de draaggolf die bij verzending onderdrukt wordt, verandert namelijk de frequentie van het ontvangen signaal.

</doc>
<doc id="26761" url="https://nl.wikipedia.org/wiki?curid=26761" title="Lower Side Band">
Lower Side Band



</doc>
<doc id="26762" url="https://nl.wikipedia.org/wiki?curid=26762" title="Kim van Kooten">
Kim van Kooten

Kim van Kooten (Purmerend, 26 januari 1974) is een Nederlands actrice en scenariste.
Biografie.
Van Kooten werd geboren in Purmerend en groeide op in Hilversum. Zij is de dochter van Kees van Kooten en Barbara Kits. Haar broer is acteur en zanger Kasper van Kooten.
Ze begon aan een studie scenarioschrijven aan de Filmacademie, maar stopte daarmee al tijdens de propedeuse.
In 1993 speelde zij enkele gastrollen in "Keek op de Week", de eerste keer als "Gakje" in een sketch "Stumpers" op 28 maart 1993. 
Na een toevallige ontmoeting met regisseur Robert Jan Westdijk maakte Van Kooten haar debuut als actrice in diens debuut "Zusje" (1995). Films als "Jezus is een Palestijn" (met haar toenmalige vriend Hans Teeuwen), "Mariken" en "Phileine zegt sorry" volgden.
Het scenarioschrijven pakte ze weer op, toen Theo van Gogh haar vroeg voor "Blind date" (1996). Ze heeft zich gespecialiseerd in het uitwerken van karakters en levensechte dialogen. Ook heeft ze het theaterstuk "Absent Friends" (1974) van Alan Ayckbourn vertaald voor het Nationale Toneel in "Verre vrienden" (2010).
Naast haar werk als actrice en scenariste, was Van Kooten actief als recensente bij en presentatrice van het filmprogramma Stardust van de VPRO.
Ze is getrouwd met de acteur Jacob Derwig, met wie ze een zoon en een dochter heeft. Van Kooten en Derwig leerden elkaar in 2001 kennen op de set van de televisieserie "De acteurs", waarin telkens wisselende acteurs door Van Kooten geschreven teksten speelden.
Filmografie.
Als boekenschrijfster.
Speciaal voor de Sinterklaasactie van Douwe Egberts schreef ze in 2007 een Sinterklaasboek.

</doc>
<doc id="26763" url="https://nl.wikipedia.org/wiki?curid=26763" title="USB (radio)">
USB (radio)



</doc>
<doc id="26764" url="https://nl.wikipedia.org/wiki?curid=26764" title="Connotatie">
Connotatie

De connotatie ('bijklank, ondertoon, bijbetekenis, gevoelswaarde') van een woord of kleine woordgroep is de ermee verbonden voorstelling (de denotatie) die vaak van emotionele aard is, boven op de eigenlijke betekenis van het woord. 
Etymologie.
Het woord "connotatie" is ontleend aan het Latijnse "connotatio" ‘bijbetekenis’, dat weer is gevormd uit het voorvoegsel "con-" ‘met, tezamen’ en "notatio" ‘optekening’.
Achtergrond.
Connotatie is een taalkundig, psychologisch, filosofisch en politiek begrip. In het dagelijks taalgebruik worden meestal de termen 'gevoelswaarde' of 'associatie' gebruikt. Connotatie heeft vanuit psychologisch of politiek standpunt te maken met mentale perceptie: een individu (subjectief) of groep (intersubjectief) heeft bij een woord of begrip een eigen waarneming die afwijkt van een meer objectieve visie. 
Wanneer de gevoelsmatige en de objectieve waarneming sterk verschillen en toch naast elkaar bestaan, spreekt de politiek van 'vooroordelen', de psychologie van 'verdringing' of 'ontkenning'.
Elk woord dat wordt geschreven, uitgesproken of gedacht, heeft een subjectieve (persoonlijke) of intersubjectieve (breder gedragen) bijklank, die buiten de directe betekenis van het betreffende woord ligt. De filosofische vraag rijst dan: „wat is de eigenlijke betekenis van een woord of begrip?”
Connotatie vs. denotatie en synonymie.
Connotatie en denotatie zijn twee verschillende begrippen, maar kunnen niet los van elkaar worden gezien. Bijvoorbeeld: de denotatie (objectieve betekenis) van het woord 'minderheid' is 'een groep personen die minder dan de helft van het totale aantal personen vormt'. Het woord 'minderheid' heeft echter de beladen intersubjectieve (maatschappelijke) connotatie van 'etnisch-culturele minderheid'; momenteel is deze connotatie in de praktijk de hoofdbetekenis, dus de nieuwe denotatie, van het begrip 'minderheid'.
Connotatie is wat equivalentie onderscheidt van synonymie. Twee woorden binnen dezelfde taal zijn elkaars synoniem, als ze exact dezelfde denotatie hebben, terwijl de connotatie van deze woorden kan verschillen. De woorden 'ros' en 'knol' zijn beide synoniemen van 'paard', maar met verschillende connotaties. Hebben twee of meer synoniemen dezelfde connotatie, dan zijn het tevens elkaars equivalenten. Het verschil in gebruik hangt voornamelijk af van de schrijfstijl en het register; zo is bijvoorbeeld 'verloskundige' een eigentijdser woord dan 'vroedvrouw' en heeft het daardoor een iets andere connotatie. 
Een woord heeft vaak verschillende connotaties bij één denotatie. 

</doc>
<doc id="26771" url="https://nl.wikipedia.org/wiki?curid=26771" title="Amusement">
Amusement

Het begrip amusement heeft een verstrekkende betekenis. In het algemeen wordt aangenomen dat het een bedrijvigheid is die dient ter verstrooiing en vermaak. Dit betekent dat een handeling of werkzaamheid, die voor een beroepspersoon een taak is, voor de amateur in dat opzicht verstrooiing biedt en amusement betekent. In deze zin is een hobby amusement. Amusement is daarnaast -in passieve, ontvangende zin- ook verbonden met de beeldende kunst, muziek, theater, film, musical en dergelijke. Ook hier speelt verstrooiing een rol.
Amusement past zich qua vorm aan de tijdgeest aan. Een moderne tendens is dat amusement direct moet voldoen aan de verwachtingen van mensen, die tegenwoordig keuze hebben uit veel meer amusementsvormen dan in vroeger tijden (of in minder rijke landen). Ook wordt amusement in deze tijd van technologische hulpmiddelen (bijvoorbeeld: walkman, discman, mp3-speler) op een meer individuele wijze genoten dan vroeger. Dit kan nu veelal op ieder moment van de dag. De komst van internet met zijn vele spellenwebsites heeft deze ontwikkeling zeer versterkt.

</doc>
<doc id="26774" url="https://nl.wikipedia.org/wiki?curid=26774" title="Kees van Kooten">
Kees van Kooten

Cornelis Reinier (Kees) van Kooten (Den Haag, 10 augustus 1941) is een Nederlands cabaretier en schrijver.
Biografie.
Persoonlijk.
Van Kooten werd in 1941 geboren in de Bethlehemkliniek in Den Haag als oudste kind van Cornelis Reinier van Kooten en Anna Geertruida Snaauw. In 1945 werd zijn zus geboren. In 1959 leerde hij zijn toekomstige vrouw Barbara kennen, met wie hij in 1966 ging samenwonen op de Prinsengracht in Amsterdam. Op 18 oktober 1968 trouwden ze. Na hun bruiloft gingen ze aan de Nekkerweg in Zuidoostbeemster wonen, waar twee kinderen geboren werden: op 17 december 1971 zoon Kasper en op 26 januari 1974 dochter Kim. Beiden zijn later ook bekend geworden. Zijn vrouw speelde af en toe gastrollen in zijn televisieprogramma's. In 1978 verhuisde het gezin naar Hilversum en in 1996 naar Amsterdam. In augustus 2014 werd Van Kooten getroffen door een hartinfarct. In het VUmc in Amsterdam onderging hij een geslaagde bypassoperatie. Hij schreef hierover in zijn boek "Leve het welwezen".
Columns.
In 1968 begon Kees van Kooten met zijn beroemd geworden wekelijkse column "Treitertrends" in het weekblad de Haagse Post, die hij jarenlang zou voortzetten. Bloemlezingen hieruit verschenen vanaf 1969 in boekvorm en zouden vele herdrukken beleven. Daarbij bezigde hij ook geregeld de naam "Koot" (zoals in de titels van de bundels "Koot droomt zich af" en "Koot graaft zich autobio"), waarmee hij ook wel werd aangesproken door zijn metgezel De Bie, die op zijn beurt ook wel kortweg "Bie" werd genoemd.
Koot en Bie.
Van Kooten werd vooral bekend door zijn samenwerking met collega Wim de Bie. Met hem vormde hij, aanvankelijk voor het radioprogramma "Uitlaat" als de Klisjeemannetjes, voor de televisie het duo Van Kooten en De Bie, dat jarenlang programma's voor de VARA en VPRO maakte. Hun samenwerking begon al op de middelbare school, het Dalton Lyceum. Hier startten ze samen een cabaretensemble met de naam "Cebrah". De eerste programma's hadden de titels "G.Rapsgewijs" en "Te hooi en te grap". Behalve televisieprogramma's maakte het duo ook tussen 1972 en 1985 de Bescheurkalender. Van Kooten schreef diverse boeken, zowel onder zijn eigen naam als onder pseudoniemen. Gebruikte pseudoniemen waren Koot, Jan Blommers, Hans van Dek, Tj. Hekking, Heer Koot, Harry F. Kriele en Roman Tate. Van Kooten werkte aanvankelijk nog als freelance copywriter.
Prijzen.
Twee Edisons en zes gouden platen voor diverse platen van het Simplisties Verbond.

</doc>
<doc id="26776" url="https://nl.wikipedia.org/wiki?curid=26776" title="35">
35

Het jaar 35 is het 35e jaar in de 1e eeuw volgens de christelijke jaartelling.

</doc>
<doc id="26777" url="https://nl.wikipedia.org/wiki?curid=26777" title="Breslau">
Breslau



</doc>
<doc id="26778" url="https://nl.wikipedia.org/wiki?curid=26778" title="33">
33

Het jaar 33 is het 33e jaar in de 1e eeuw volgens de christelijke jaartelling.

</doc>
<doc id="26779" url="https://nl.wikipedia.org/wiki?curid=26779" title="1241">
1241

Het jaar 1241 is het 41e jaar in de 13e eeuw volgens de christelijke jaartelling.

</doc>
<doc id="26780" url="https://nl.wikipedia.org/wiki?curid=26780" title="IJzerwake">
IJzerwake

De IJzerwake is een jaarlijkse nationalistische manifestatie eind augustus aan het monument voor de gebroeders Van Raemdonck te Steenstrate die is ontstaan als Vlaams-radicale afscheuring van de gematigde IJzerbedevaart in Diksmuide.
Voorgeschiedenis.
In de jaren 80 groeide bij de radicale vleugel van de Vlaamse Beweging verzet tegen het IJzerbedevaartcomité onder het voorzitterschap van Paul Daels en vooral Lionel Vandenberghe. De oorspronkelijke boodschap van "Nooit meer oorlog", "Zelfbestuur" en "Godsvrede" werd hertaald in "Vrede", "Vrijheid" en "Verdraagzaamheid", wat kwaad bloed zette bij sommigen. Deze radicalen vonden dat Vlaams-nationale thema's te veel op de achtergrond bleven. Ook vanuit kringen rond het Vlaams Blok werd "verdraagzaamheid" als nauwelijks verholen kritiek in hun richting beschouwd.
Protestgroepen werden opgericht waaronder de Werkgroep Radicalisering IJzerbedevaart en het IJzerbedevaardersforum om de IJzerbedevaart bij te sturen, maar deze groeperingen kregen weinig grip op het comité. Op 27 augustus 1995 organiseerde het Vlaams Nationaal Jeugdverbond de eerste IJzerwake getiteld “Trouw aan het IJzertestament”.
Na zijn voorzitterschap sloot Lionel Vandenberghe zich in 2002 aan bij Spirit, de Vlaamse links-liberalen die een kartel sloten met de sp.a. Hierdoor verslechterden de relaties tussen de radicale en gematigde krachten binnen de Vlaamse Beweging. Het IJzerbedevaartcomité organiseerde vanaf 2003 het cultureel festival Ten Vrede onder de IJzertoren op de dodenweide van Diksmuide. Dit werd door sommigen gezien als grafschennis, waarna stemmen opgingen om een alternatieve bedevaart op gang te brengen.
De organisatie kwam in handen van IJzerwake vzw, een vereniging die sterk aanleunde bij het Vlaams Blok, temeer daar zowel penningmeester Luk Dieudonné, logistiek medewerker Luc Vermeulen en webmaster Hans Verreyt in loondienst waren van het Vlaams Blok. Het Antwerps N-VA-gemeenteraadslid Luk Lemmens trad op 20 augustus 2003 toe tot het IJzerwake-bestuur. Haar werking steunde vooral op radicale nationalistische organisaties zoals Were Di, Voorpost, het Vlaams Nationaal Jeugdverbond en de Nationalistische Studentenvereniging.
IJzerwakes.
Op 24 augustus 2003 werd een eerste alternatieve bedevaart gehouden in Steenstrate bij het monument van de gebroeders Van Raemdonck. De IJzerwake werd georganiseerd op de voorlaatste zondag van augustus (en dus op een aparte dag, een week voor de IJzerbedevaart). In 2012 werd de laatste zondag van augustus gekozen waardoor de IJzerwake samenviel met de IJzerbedevaart, waarna deze laatste vanaf 2013 plaats vond op 11 november.
Sinds de editie van 2005 groeide de steun van de brede Vlaamse Beweging voor de IJzerwake. In 2005 was er een redevoering van Hugo Portier, de voormalige voorzitter van het Algemeen Nederlands Zangverbond (ANZ). In 2006 hield de gewezen ondervoorzitter van de N-VA Eric Defoort een toespraak over het thema godsvrede. Dat jaar trok de IJzerwake voor het eerst meer bezoekers dan de IJzerbedevaart. Bij de editie van 2008 waren er 5200 bezoekers tegenover 2000 voor de IJzerbedevaart. De editie van 2009 overtrof het voorgaande jaar met 6000 bezoekers die werden toegesproken door onder meer Frans Crols, directeur van het ondernemersweekblad Trends. Het voorzitterschap kwam in handen van Wim De Wit (N-VA). In 2010 werd de gastrede gehouden door prof. Matthias Storme (N-VA). Er is ook telkens plaats voor optredens van Europese minderheidsgroepen zoals steunbetuigingen uit Catalonië, Schotland en Zuid-Afrika.
In 2022 planden de organisatoren een tweedaags evenement, met op de vooravond van de klassieke IJzerwake een rechts-nationalistisch muziekfestival om een jonger publiek aan te spreken. De aangekondigde 'Frontnacht' lokte een golf van verontwaardiging en protest uit, waarna het stadsbestuur van Ieper de eerder geleverde vergunning voor Frontnacht op 16 augustus introk en het festival werd geannuleerd.

</doc>
<doc id="26781" url="https://nl.wikipedia.org/wiki?curid=26781" title="CVP">
CVP



</doc>
<doc id="26786" url="https://nl.wikipedia.org/wiki?curid=26786" title="Canarische eilanden">
Canarische eilanden



</doc>
<doc id="26787" url="https://nl.wikipedia.org/wiki?curid=26787" title="Consumptie">
Consumptie

Consumptie of verbruik is het gebruik van goederen en diensten voor behoeftebevrediging. In de economische statistiek wordt ook wel het moment van aanschaf als consumptie beschouwd. In het dagelijks spraakgebruik wordt er vooral mee verwezen naar eten of drinken.
Als de aanschaf niet plaatsvindt vanwege de directe behoeftebevrediging, maar om de status te bevestigen, dan wordt wel gesproken over "conspicuous consumption", opvallende consumptie.
Bij investeringen is er ook sprake van uitgaven, maar deze dienen niet voor direct verbruik, maar om op de langere termijn een doel te bereiken.
Het begrip 'consumeren' moet niet worden verward met 'consummeren'.
Economie.
In de economische wetenschap verstaat men onder consumptie:
Het begrip consumptie wordt ook gebruikt voor de "omvang" van de consumptieve bestedingen.
Strikt genomen interesseert het een econoom niet of iemand de goederen en diensten die hij of zij koopt ook daadwerkelijk gebruikt. Uitsluitend de daad van het "kopen" is economisch van belang. Vooral in het macro-economische begrip consumptie (de omvang van de consumptieve bestedingen) komt dit tot uitdrukking: daar worden de consumptieve bestedingen van alle consumenten in een bepaald gebied over een bepaalde periode geaggregeerd (bij elkaar opgeteld) in geldtermen. De uitgaven aan brood en aardappelen worden opgeteld bij het bezoek aan de schouwburg. Het totaalbedrag heet consumptie.
In de economische wetenschap spreekt men veelal van de economische kringloop om de kringloop van consumptie en productie aan te duiden. 
De consument kan met zijn inkomen in principe twee dingen doen: het uitgeven (aan consumptiegoederen) of sparen. De meeste consumenten sparen om in de toekomst (bijvoorbeeld na hun pensionering) uitgaven te kunnen doen, of om bepaalde duurzame consumptiegoederen te kunnen aanschaffen (bijvoorbeeld een huis). Sparen is dus zo beschouwd een vorm van uitstel van consumptie. De verhouding tussen het deel van het inkomen dat besteed wordt aan consumptie en het deel dat gespaard wordt is afhankelijk van een groot aantal factoren: bijvoorbeeld hoe de consument huidige ten opzichte van toekomstige consumptie waardeert, welke verwachtingen hij omtrent de (nabije) toekomst heeft - met name ten aanzien van zijn inkomen - en de hoogte van de rente.
In het algemeen wordt het uitgavenpatroon van de consument in belangrijke mate beïnvloed door de hoogte van zijn of haar inkomen. De relatie tussen de hoogte van het inkomen en de bestedingen wordt onderzocht met behulp van Engelcurven en inkomenselasticiteiten.
Consumptiegoederen.
Consumptiegoederen zijn al die goederen die door consumenten worden gekocht, om in hun behoeften te voorzien. Het kunnen behalve goederen in eigenlijke zin ook diensten zijn. 
Het kan gaan om allerlei soorten goederen en diensten zoals kleding, voeding, vakanties, technische apparatuur, verzekeringen, brandstof, enzovoort.
Er is sprake van behoeftebevrediging door consumptie oftewel van het "nut" van consumptiegoederen, onafhankelijk van de vraag of iedereen (of de meerderheid van de bevolking) een goed als nuttig ervaart. Nut is een subjectief begrip. Wat voor de een nuttig is, is voor de ander luxe, of verspilling, of zelfs een doodzonde. Ook vermeende nuttigheid (bijvoorbeeld het gebruik van placebo's als medicijn) wordt aangeduid als behoeftebevrediging. 
Indeling.
Consumptiegoederen kunnen op verschillende manieren worden ingedeeld. Allereerst in: 
Consumptiegoederen worden ook wel ingedeeld als volgt:
Bij de laatste indeling doet zich het probleem voor dat, wat men in een bepaalde tijd of op een bepaalde plaats luxe vindt, in een andere tijd, of op een andere plaats tot de eerste levensbehoeften wordt gerekend.
Gebruiks- en ruilwaarde.
De klassieke politieke economie maakt een veel duidelijker onderscheid tussen de ruil van goederen (voor geld) en de functie van het goed om menselijke behoeften te bevredigen. In de nu gangbare marginalistische scholen is dit onderscheid, zoals hiervoor is opgemerkt, naar de achtergrond verdwenen. 
Het onderscheid tussen gebruikswaarde en ruilwaarde is nog prominent aanwezig in de marxistische waardetheorie, maar hierin wordt het begrip consumptie uitgebreid: het verbruik van een goed in het productieproces wordt "productieve consumptie" genoemd.&lt;br&gt;
Gebruikswaarde is het vermogen van een goed om te voorzien in menselijke behoeften. Dat kunnen eerste levensbehoeften zijn of pure luxe-behoeften. De aard en oorsprong van de behoefte wordt niet als studieobject van de economie beschouwd.&lt;br&gt; 
Ruilwaarde is de waarde van een goed in het ruilverkeer, doorgaans gedefinieerd als de marktwaarde bij een evenwichtstoestand.&lt;br&gt;
De mate waarin goederen voortgebracht worden om te dienen als gebruikswaarde, of als product dat onmiddellijk geruild wordt tegen gebruikswaarden, of als product dat uitsluitend wordt gemaakt om geld op te brengen (produceren voor de markt) bepaalt (mede) de economische verhoudingen. 
In de laat-negentiende-eeuwse subjectivistische stromingen van de economie werd het onderscheid tussen gebruikswaarde en ruilwaarde ook nog duidelijk gemaakt.
Eten en drinken.
In het dagelijks spraakgebruik wordt het begrip consumptie gebruikt voor eten of drinken, in beide betekenissen:

</doc>
<doc id="26789" url="https://nl.wikipedia.org/wiki?curid=26789" title="Sportvissen">
Sportvissen

Sportvissen is het vangen van vissen zonder commercieel oogmerk. Het wordt individueel of in groeps(wedstrijd)verband beoefend. In veel landen zijn sportvissers georganiseerd in speciale organisaties die tevens wedstrijden organiseren. Internationaal en nationaal zijn regels opgesteld voor de sportvisserij. Er is discussie over de wenselijkheid van deze vorm van visserij vanwege het dierenleed dat ermee gepaard gaat.
Benodigdheden.
Wie met succes wil sportvissen, moet het juiste materiaal gebruiken: aas of voer en hengel met toebehoren. Daarnaast wordt vaak gebruik gemaakt van netten, voor vangst en bewaring.
Voer.
Een goede keuze voor voer en locatie is essentiel om de gewenste soort vis te kunnen vangen.
Aas.
Aas is een stuk voeding voor de te vangen vis, soms vervangen door kunstaas: iets dat er voor de te vangen vis eetbaar uitziet of aantrekkelijk is.
Lokaas of lokvoer wordt gebruikt om de vis in de buurt van het haakaas te krijgen en te houden. Meestal bestaat het uit paneermeel met allerlei speciale toevoegingen. Daarnaast zijn er bijvoorbeeld boilies, gekookte gekleurde deegballetjes, speciaal bedoeld voor karpers.
Er wordt ook gevist met levend aas. Het gebruik van levende gewervelde dieren om bijvoorbeeld roofvis te vangen, is verboden in Nederland en Duitsland. In België mag dit wel als het aasvisje aan bepaalde voorwaarden voldoet. Wel overal zijn als aas toegestaan wormen, maden of kreeftjes.
Voor vissen op roofvis bestaat speciaal kunstaas in verschillende vormen en gemaakt van uiteenlopend materiaal, zoals plug, shad, twister, pilker, blinker, lepel en spinner.
Voerboot.
Een voerboot is een radiografisch bestuurbaar boot welke als doel dient aas en lokvoer op een specifieke plek te plaatsen. Zo'n voerboot neemt het aas en/of lokvoer en de lijn van de visser mee naar diens gewenste plek op het water. Daar wordt het aas en/of lokvoer - al dan niet gedoseerd - gedropt. De aansturing van voerboten gaat met behulp van een zender en heeft vaak wel een bereik tot ca. 500 meter. Veel voerboten zijn voorzien van een dieptemeter, waarmee het bodemverloop van het water in kaart wordt gebracht en vaak kan de visser op het scherm ook zien waar de vissen zich bevinden.
Hengel en toebehoren.
Vaste hengel.
De vaste hengel bestaat uit een lange stok met flexibel uiteinde waaraan een vislijn wordt vastgemaakt. De meeste "vaste" hengels bestaan tegenwoordig uit meerdere delen die in elkaar geschoven kunnen worden. Deze delen lopen van een dik achterdeel (waar de hengel wordt vastgehouden) middels steeds dunner wordende tussendelen tot aan de flexibele zeer dunne top. In Europa worden nu bijna alle hengels van zeer lichte en sterke kunststoffen gemaakt. Vaste hengels zijn daardoor verkrijgbaar in lengtes tot 20 meter.
In de wedstrijdvisserij zijn vaste hengels nog steeds het belangrijkst, vanwege de grote controle die op de aasaanbieding kan worden uitgeoefend. Om lijnbreuk te voorkomen wordt ook vaak een stuk elastiek in de topdelen ingebracht, zodat de lijn niet kan breken door plotselinge rukken van de vis.
Vislijn.
Aan de hengel is een vislijn bevestigd, vaak van nylon. Een nylondraad is in het water slecht zichtbaar en kan een grote kracht weerstaan.
Er zijn tegenwoordig veel alternatieven voor nylon, zoals gevlochten dyneema, dat over het algemeen ondoorzichtig is maar zeker 8 maal zo sterk. Deze lijn vertoont ook nauwelijks rek.
Een ander alternatief voor nylon is fluorocarbon met een lagere brekingsindex en een hogere dichtheid. In het water is deze lijn veel minder goed zichtbaar en ze zinkt sneller. De trekkracht is vergelijkbaar met nylon. Fluorocarbon is ook harder, waardoor er minder last is van slijtage of beschadigingen.
Ook zijn onderlijnen van staal of titanium vaak noodzakelijk om de lijn tegen scherpe tanden van bv. snoek, haai of barracuda te beschermen.
Er zijn ook vliegvissenvliegenlijnen die alleen dienen om het aas met het daaraan verbonden stuk vislijn (de leader) te werpen.
De keuze voor een bepaalde dikte vislijn is belangrijk. In principe vangen dunne lijnen meer vis, omdat ze minder opvallen en minder weerstand veroorzaken. Aan zo'n dunne lijn moet ook een klein en dun haakje worden gebruikt in combinatie met een zo licht mogelijke dobber. Naarmate de te vangen vis groter wordt, worden haak, aasgrootte en lijndikte aangepast.
Dobber.
Aan de lijn kan een dobber gemonteerd worden. Een dobber bestaat uit een drijflichaam van kurk, balsa of lichte kunststof en een boven- en onderantenne van kunststof, hout of staal. Met de dobber kan de sportvisser zien of er een vis in het aas bijt. Als de dobber ondergaat of wegdrijft betekent dat de vis het aas heeft opgegeten en nu aan de haak kan hangen, als de visser met een snelle gecontroleerde beweging van de hengel de haak zet ('aanslaan').
De dobber wordt ook gebruikt om het aas op een bepaalde diepte aan te bieden. Om weinig weerstand te veroorzaken moet de dobber worden 'uitgelood' (in evenwicht gebracht door kleine loodkorrels aan de lijn eronder te bevestigen) totdat alleen een stukje van de antenne nog zichtbaar is. Er zijn allerlei verdelingen van het lood mogelijk, maar belangrijk is het dat het lood niet al te dicht bij het aas zit, zodat het aas zich zo natuurlijk mogelijk gedraagt. De dobber kan ook goed gebruikt worden om de waterdiepte te bepalen, daarvoor zijn speciale peilloodjes die aan de haak bevestigd worden en weer makkelijk kunnen worden verwijderd.
Dobbers zijn verkrijgbaar in meerdere gewichten, gaande van 0,1 gram tot 8 à 10 gram. Er wordt altijd geprobeerd om zo licht mogelijk te vissen, met een zo licht mogelijke dobber en zo weinig mogelijk lood op de lijn, zodat de vis een minimum aan weerstand ondervindt wanneer hij het aas opneemt.
Vishaak.
Aan het uiteinde van de vislijn bevindt zich een metalen haak. Aan deze haak wordt het aas bevestigd. Als de vis het aas in de bek heeft, kan de haak worden 'gezet'. De moderne vishaken zijn van zeer hoogwaardig staal gemaakt en worden chemisch geslepen door een druppeltje zuur dat aan de punt van de haak hangt.
In veel wateren wordt het gebruik van weerhaakloze haken verplicht gesteld, omdat bij het verwijderen van de haak de grootste beschadiging aan de vis wordt toegebracht, als deze haak een weerhaak heeft.
Lood.
Lood wordt gebruikt voor verzwaring van de vislijn om het aas op de juiste plek in het water te brengen zodat het niet verschuift. Het lood vergemakkelijkt tevens het ingooien aangezien het de lijn verzwaart zodat verder kan worden gegooid. Er zijn twee soorten lood,
De hoeveelheid lood wordt aangepast aan de zwaarte van de dobber. Als er op half water (aas niet op de bodem) wordt gevist moet er zoveel lood aan de dobber worden gehangen dat de dobber net niet zinkt en de antenne nog enigszins zichtbaar blijft. Bij te weinig lood zal de vis niet met het aas wegzwemmen, maar door de gevoelde weerstand van de dobber het aas weer uitspuwen.
Lood wordt ook veel gebruikt voor het vissen zonder dobber. Voorbeelden zijn de zeevisserij, de feedervisserij en de karpervisserij. Het aas wordt dan altijd op de grond aangeboden en de beet kan waargenomen worden door het buigen van de hengeltop of door een elektronische beetverklikker. De loodgewichten die bij deze visserij gebruikt worden variëren van 30 tot 150 g. Met deze werpgewichten kan op een flinke afstand van de oever gevist worden (50 tot 150 m).
Lood is een zwaar metaal. Het gebruik van lood wordt ontmoedigd omdat het op de bodem zal achterblijven als de vislijn breekt. Vervolgens kan het door eenden en andere watervogels worden opgegeten waardoor deze een loodvergiftiging kunnen oplopen.
Onthaakmat.
De onthaakmat wordt gebruikt bij de visserij op grote vissen en is op sommige betaalwateren zelfs verplicht. De mat is gevuld met zacht materiaal en de buitenkant is van een gladde kunststof. Op de vochtig gemaakte onthaakmat raakt de vis niet beschadigd en blijft de slijmhuid intact, zodat de vis weer in goede conditie teruggezet kan worden. Een onthaakmat wordt meestal gebruikt bij het karpervissen.
Werphengel.
Een werphengel is voorzien van een werpmolen, voorzien van geleide-ogen. Hij dient ervoor om de werpbeweging van de visser te vergroten, waardoor het aas met grote snelheid wordt getransporteerd. De actie van een werphengel bestaat uit een hefboomeffect (directe overbrenging van de beweging) en een pijl-en-boogeffect: Opslag van energie in de hengel, die later wordt vrijgemaakt en naar de top getransporteerd. Het tweede effect is over het algemeen het meest gewenst en effectief. Het gewicht van het te werpen aas moet ongeveer corresponderen met het werpvermogen van de hengel voor een optimaal resultaat.
Een tweede functie van een werphengel is het dempen van de krachten op de lijn die door plotselinge rukken van de vis veroorzaakt worden. De demping van de hengel moet dus corresponderen met de trekkracht van de lijn.
Enkele verschillende werphengels zijn:
De vlieghengel werpt heel anders dan een werphengel en wordt gebruikt bij het vliegvissen.
Een vrij nieuwe techniek die pas in de jaren 80 van de vorige eeuw is overgewaaid uit Engeland is deFeeder-werphengel of Winckle-picker.
Het principe: aan de vislijn wordt een voerkorf gemonteerd en een onderlijn met haakje. De beet registratie gaat door middel van speciale toppen op de werphengel die verschillende gewichten en dikten kunnen hebben. Hierdoor kunnen voerkorven van verschillende gewichten geworpen worden. Bij het inwerpen van de voerkorf op een bepaalde afstand moet de vislijn via een clip op de molen vastgezet worden, zo is het mogelijk steeds weer op dezelfde plaats te werpen en daar een voerplek op afstand op te bouwen. Om op grote afstanden nog een goede registratie op de top te hebben wordt er vaak met gevlochten lijnen van dyneema gevist. Deze lijnen zijn dunner bij gelijke treksterkte en hebben weinig rek (3,5% versus nylon 10-15%) waardoor bewegingen aan de aaszijde directer worden over overgebracht naar de hengeltop.
Ook nylon lijn is goed te gebruiken, deze moet dan al gauw 16/00 dik zijn of nog dikker, dit in tegenstelling tot een dyneemalijn, deze zijn al te gebruiken vanaf 04/00 diameter.
De feeder wordt tegenwoordig ook in een zwaardere versie op de dijk- en strandvisserij ingezet; met werpgewichten tot 200 gram zijn dit volwaardige zeehengels gebleken.
Werpmolen.
De werpmolen bestaat over het algemeen uit een hendeltje met handgreep, een molenhuis met voet, een opwindmechanisme met verstelbare beugel en een spoel die loodrecht op de richting van de hengel staat, voorzien van een verdraaibare slipmoer.
Het molenhuis bevat de tandwielen en assen voor het overbrengen van de draaibeweging van het hendeltje naar het opspoelmechanisme. De beugel van het opspoelmechanisme kan in twee standen staan, een vrijgiftestand waarbij de lijn van de spoel af kan springen zonder dat de spoel draait en een stand waarbij de beugel dicht staat en opgewonden kan worden, of afgegeven door de draaiing van de spoel, waarbij de weerstand door de slipmoer geregeld wordt. Dit gebeurt bij het 'drillen' van sterke vissen die zo tientallen meters lijn met kracht van de spoel kunnen trekken zonder dat ze breekt. Het is erg onverstandig om op dat moment in te draaien, omdat dat de werking van de slip verstoort en de lijn doet kinken. Bij het inwerpen wordt de lijn met de vinger opgepikt en de beugel in de vrijgiftestand gezet. Daarna wordt de werpbeweging ingezet, waarbij de lijn op het juiste moment van de vinger af moet springen. Daarna wordt vrijwel weerstandsloos de lijn van de stilstaande spoel afgetrokken. Aan het eind van de worp kan de lijn nog iets afgeremd worden door de vinger vlak langs de spoel te houden, hierdoor wordt niet meer lijn afgegeven dan nodig is, wat vooral bij de kunstaasvisserij handig is.
Verklikker.
De verklikker of waker ligt niet zoals een dobber in het water, maar wordt hij de werphengel aan de visdraad tussen de ogen bevestigd en een stukje naar beneden getrokken. Als de verklikker omhoog gaat of naar beneden zakt doordat de vis met het aas beweegt wordt de beet waargenomen.
Er zijn ook elektronische beetverklikkers in de vorm van een hengelsteun, de hengel wordt op deze steun geplaatst en de lijn loopt dan over een wieltje dat meedraait met de weggetrokken lijn. Zo kan het wegzwemmen van de vis geregistreerd worden. Deze beetverklikker wordt meestal gecombineerd met een gewichtje dat aan de lijn hangt zodat ook een naar de hengel toezwemmende vis kan worden waargenomen. Dit gewichtje is meestal uitgevoerd als een beweegbaar staafje dat aan de hengelsteun wordt gemonteerd, de zogenaamde swinger. Door het draaien van het wieltje wordt de elektronica geactiveerd en gaat er enige tijd een led branden en begint het apparaat te piepen. Elektronische beetverklikkers worden vaak gebruikt bij nachtvisserij waarbij men weinig kan zien en bij de karpervisserij waar men vaak lang moet wachten op een aanbeet en er gebruikgemaakt wordt van een zelfhaaksysteem.
Netten.
Leefnet.
Een leefnet is een langwerpig fijnmazig net met als doel de gevangen vis een poosje te bewaren, rond of vierkant van vorm met een gesloten bodem en een vernauwing aan de bovenzijde. De gevangen vis kan via die vernauwing in het leefnet gebracht worden. Veelal wordt de vorm van het net in stand gehouden door hoepels, net als bij fuiken.
Moderne leefnetten voor de wedstrijdvisserij zijn een meter of drie lang en hebben een diameter van 80 cm of meer. Ze zijn niet voorzien van een vernauwing, maar wel van een behoorlijk aantal hoepels.Ze worden min of meer horizontaal in het water langs de oever gelegd, zodat de gevangen vis nog een redelijke zwemruimte heeft. Ze worden ook van een knooploos netmateriaal gemaakt, wat ertoe bijdraagt dat de vissen zo min mogelijk schade van hun verblijf ondervinden.
Landingsnet.
Een landingsnet, ook wel schepnet genoemd, is een net met een diameter tot 1 meter en dient ervoor een zware vis op de kant te krijgen. Voor het opscheppen van zware vis zijn ze over het algemeen niet stevig genoeg. Het is de bedoeling dat de vis in het net op de kant getrokken wordt.
Controversen.
Sportvissen is een omstreden vorm van visserij, al wordt deze door velen (twee miljoen mensen in Nederland) als hobby beoefend.
Discussie is er over dierenmishandeling, de aantasting van de visstand en het uitzetten van vis.
Dierenmishandeling.
Dat de vis het geen prettige ervaring vindt om te worden gevangen is te merken aan de gedragsveranderingen na het vangen. De vis gaat vermijdingsgedrag vertonen en zal zich afhankelijk van de soort en andere factoren moeilijker nog een keer laten vangen.
Veel mensen vinden sportvissen dan ook een vorm van dierenmishandeling.
Om pijn objectief vast te stellen bij dieren zijn zeven criteria die vaak worden toegepast. Bij het vissen wordt aan al deze criteria voldaan:
Deze criteria zijn:
Vissen met netten richt schade aan de schubben, slijmhuid en de vinnen van de vis. Ook het verblijf buiten het water of in een slecht leefnet is al snel schadelijk. Als het erg lang duurt voordat de vis wordt geland kan de vis soms ook door uitputting later bezwijken. Dit komt vaak voor bij grote snoeken die midden in de zomer worden gevangen. De behandeling van een gevangen vis moet er op gericht zijn het verblijf buiten het water zo kort mogelijk te houden. Ook moet geprobeerd worden de vis zo min mogelijk te beschadigen. Als een haak moeilijk bereikbaar of geslikt is kan het beste de onderlijn doorgeknipt worden. Allerhande onderzoeken hebben aangetoond dat de haak dan door de natuurlijke afweer verdwijnt of wordt ingekapseld en dat het overlevingspercentage meer dan 80% bedraagt. Bij de meeste moderne hengelsportmethoden zoals kunstaasvissen, of karpervissen komen geslikte haken niet voor en zijn de overlevingspercentages na een jaar tussen de 90 en 100%.
Uit meta-analyse van verschillende onderzoeken blijkt echter dat een groot deel van de vissen binnen 24 uur sterft, al is er een grote variatie tussen verschillende vissoorten.
Van enkele soorten zalm, baars en forel is in bijgaand tabel aangegeven welk percentage binnen 24 uur sterft als gevolg van vangst door hengelsport.
Gespecialiseerde vissers als karpervissers gebruiken hulpmiddelen als ontsmettingsmiddel en onthaakmatten om de vis zo min mogelijk te beschadigen. In betaalwateren waar de vis een hoge waarde vertegenwoordigt zijn deze hulpmiddelen evenals weerhaakloze haken dan ook verplicht.
Bedreiging visstand.
Een bedreiging voor de visstand zou de sportvisserij niet zijn omdat over het algemeen de gevangen vis weer wordt teruggezet. Voor de paling waarvan de stand sterk is achteruitgegaan is op enig moment een terugzetplicht ingevoerd in Nederland. Er zijn ook mensen die stellen dat vissen alleen gerechtvaardigd is als men de vis als voedsel wil gebruiken en voor deze mensen is het terugzetten van de vis niet aanvaardbaar, omdat daardoor de visserij alleen het plezier van de mensen zou dienen. In Duitsland is dit bijvoorbeeld bij wet geregeld en is het terugzetten van bovenmaatse vis verboden.
Gevaar uitzetten.
Het uitzetten van gekweekte vis ten behoeve van de sportvisserij is ook niet zonder gevaar, vanwege insleep van ziekten, predatie op inheemse soorten en een negatieve invloed op het ecosysteem. Ook het verslepen van vis (het uitzetten in een ander water) door sportvissers kan een probleem zijn, vooral als dit naar geïsoleerde wateren gebeurt. Van nature zijn dit soort wateren geschikt voor bepaalde soorten waterplanten, amfibieën en libellen en het uitzetten van vis zal door predatie en veranderingen aan het ecosysteem door het woelen en verorberen van waterplanten, een zeer schadelijke invloed hebben op de natuur in dit soort wateren.
Belangenbehartiging en organisatie.
In verschillende landen zijn sportvissers georganiseerd in organisaties. In Nederland bijvoorbeeld vertegenwoordigt de vereniging Sportvisserij Nederland als koepelorganisatie via 12 regionale federaties en 1.000 lokale hengelsportverenigingen ruim 400.000 aangesloten sportvissers. Deze vereniging komt voort uit een recente fusie tussen de NVVS, de Nederlandse Vereniging Van Sportvissersfederaties en de OVB, de Organisatie ter Verbetering van de Binnenvisserij. De NVVS behartigde vóór de fusie vijfentwintig jaar de belangen van de Nederlandse sportvisserij. De OVB was ruim vierenvijftig jaar het Nederlandse kennis- en adviescentrum op het gebied van zoetwatervisserij en visstandbeheer. Directe leden van Sportvisserij Nederland zijn de twaalf regionale hengelsportfederaties en de landelijke specialistenorganisaties van vliegvissers (VNV), snoekvissers (SNB) en karpervissers (KSN).
Ook is er een internationale organisatie, de "International Game Fish Association" (IGFA). Deze heeft richtlijnen opgesteld voor vissers, voor het gebruik van netten en haken.

</doc>
<doc id="26790" url="https://nl.wikipedia.org/wiki?curid=26790" title="Erwin Rommel">
Erwin Rommel

Erwin Johannes Eugen Rommel (Heidenheim an der Brenz, 15 november 1891 - Herrlingen, 14 oktober 1944) was een Duitse generaal-veldmaarschalk. Hij speelde een belangrijke rol in de Tweede Wereldoorlog in Noord-Afrika. Zijn bijnaam was "De Woestijnvos". Bij de Tweede slag om El Alamein was hij de tegenstander van Bernard Montgomery. Hij dwong zowel bij de Asmogendheden als de geallieerden veel respect af.
Vroege jaren.
Rommel werd als tweede van 4 kinderen (hij had één zus en twee broers) geboren uit het huwelijk van de leraar Erwin Rommel en diens echtgenote Helene von Luz. Hij volgde het gymnasium en was van plan als ingenieur bij de zeppelinfabriek in Friedrichshafen te gaan werken, maar koos op advies van zijn vader in juli 1910 voor een militaire loopbaan. Hij voegde zich bij het lokale "6e Württembergisches Infanterie Regiment", dat in Weingarten was gestationeerd. Na 3 maanden werd hij tot korporaal bevorderd, en na 6 maanden tot sergeant. In maart 1911 ging hij naar de officiersopleiding in Danzig. Na deze als "Leutnant" (2e luitenant) te hebben voltooid, keerde hij in januari 1912 naar zijn regiment terug, en werd hij rekruteringshoofd in Weingarten tot aan het begin van de Eerste Wereldoorlog.
Eerste Wereldoorlog.
Frankrijk.
Rommel vocht in de Eerste Wereldoorlog aanvankelijk met zijn regiment bij de infanterie; hij werd ingezet aan de Maas, ten westen van Verdun, in de Argonne en de Vogezen. In september 1914 raakte hij zwaargewond aan het been door een bajonetaanval tegen drie Franse soldaten, nadat hij zonder munitie raakte. Voor deze actie kreeg Rommel het IJzeren Kruis 2e Klasse. In januari 1915 was hij volledig hersteld.
"Alpenkorps".
In september 1915 werd Rommel aangeworven voor training bij de bergtroepen. In augustus 1916 kwam hij met het "Württembergisches Gebirgs-Bataillon", een onderdeel van het toenmalige "Deutsches Alpenkorps", eerst in Roemenië in actie. Na een korte tussenstop aan het westfront, werd het "Alpenkorps" in september 1917 aan het Italiaanse front ingezet, waar de eenheid bij wijze van Duitse steun aan de Oostenrijks-Hongaarse bondgenoot was uitgeleend. In het Alpengebied zou het bataljon zich de stoottroeptactiek volledig eigen maken. De Württembergers deden van zich spreken toen twee compagnieën van hun formatie, geleid door "Oberleutnant" (eerste luitenant) Erwin Rommel, in oktober 1917 bij de Slag bij Caporetto (de 12e slag aan de Isonzo) de Italiaanse frontlinie wisten te doorbreken en een artilleriestelling te overrompelen. Een Italiaans tegenoffensief werd afgeslagen en een compleet regiment Bersaglieri werd krijgsgevangen gemaakt. Met de aankomst van de rest van het bataljon leidde Rommel de formatie langs de achterzijde van de Monte Matajur (in het huidige Slovenië), die strategisch enorm belangrijk was, en kon men nog meer Italianen tot overgave dwingen. Na de verovering van deze bergtop werden na de slag in totaal 150 Italiaanse officieren en 9000 manschappen krijgsgevangen gemaakt en 81 stuks geschut werden door de Duitsers buitgemaakt; dit alles werd met amper 150 soldaten volbracht. Rommel werd tot "Hauptmann" (kapitein) bevorderd en kreeg op 10 december 1917 voor zijn aandeel in deze gewonnen slag de "Pour le Mérite" uitgereikt; Rommel was een van de jongste ontvangers van deze onderscheiding, die eigenlijk voor hogere officieren was bedoeld. Aan deze uitreiking ging echter heel wat controverse vooraf: eerst werd deze onderscheiding aan iemand anders toegekend. "Oberleutnant" Walther Schnieber veroverde op hetzelfde moment de Monte Colonna, die vlak bij de Monte Matajur lag. Men veranderde die verovering echter in de verovering van de Monte Matajur. Rommel kreeg de "Pour le Mérite" pas uitgereikt nadat hij een klacht had ingediend en nadat het bijna tot een schandaal uitgroeide. Mede door deze traumatische ervaring was zijn voorbehoud ten aanzien van het hoge officierskorps gestegen en zag hij af van een toekomstige opleiding tot stafofficier, voor velen een ongewone stap voor een begaafde soldaat. Deze beslissing zou ook meespelen tijdens zijn Noord-Afrikaanse Veldtocht in de volgende wereldoorlog.
Interbellum.
Na de oorlog voelde hij zich, net als veel van de andere Duitse soldaten, erg tekort gedaan door de gedwongen drastische reductie van het Duitse leger krachtens het Verdrag van Versailles, dat in de ogen van heel Duitsland en ook van anderen onrechtvaardig was. Er vielen talloze ontslagen, waarbij Rommel desondanks kon overgaan naar de Reichswehr van de Weimarrepubliek. In september 1929 werd hij docent krijgskunde in Dresden. In oktober 1933, een paar maanden na Adolf Hitlers machtsovername, werd hij overgeplaatst naar Goslar. Daar werd de intussen tot majoor bevorderde Rommel benoemd tot bevelhebber van de "Goslarer Jäger". In maart 1935 werd hij tot luitenant-kolonel bevorderd. 7 maanden later werd hij opnieuw overgeplaatst, deze keer naar de militaire academie van Potsdam. Hij publiceerde in 1937 in zijn boek "Infanterie greift an" (Infanterie valt aan) zijn belevenissen tijdens de Eerste Wereldoorlog. Hij ontmoette Adolf Hitler na diens machtsovername, werd chef van de troepen die Hitler begeleidden, en werd op 1 augustus 1939, een maand voor het begin van de Tweede Wereldoorlog door Hitler tot generaal-majoor benoemd.
Tweede Wereldoorlog.
Begin.
Rommel vervulde zijn functie van chef van Hitlers begeleidingstroepen tevens tijdens de Poolse Veldtocht. Ruim 4 maanden na de overwinning in Polen werd hij bevelhebber van de 7e pantserdivisie. Tijdens de Blitzkrieg in België (Fall Gelb) en Frankrijk (Fall Rot) opereerde zijn divisie zo snel, dat deze van de Fransen de bijnaam "la division fantôme" ("de spookdivisie") kreeg. Zelfs het Duitse opperbevel wist niet altijd waar de divisie zich bevond. Voor zijn huzarenrit door de Maginotlinie kreeg Rommel later het Ridderkruis.
Noord-Afrika.
In 1941 werd Rommel tot luitenant-generaal bevorderd. Hierna kreeg hij het opperbevel over het Afrikakorps, dat in de Italiaanse kolonie Libië voet aan wal zette. Tijdens de Noord-Afrikaanse Veldtocht gaven de Britten hem z'n beroemd geworden bijnaam "De Woestijnvos", omdat hij telkens improviseerde en trucjes gebruikte om de vijand te slim af te zijn, als dat nodig was. Zo liet hij bijvoorbeeld bij een militaire parade in Tripoli in maart 1941 zijn tanks een blokje omrijden, om zo weer achteraan in de rij te kunnen aansluiten en zo zijn aantal tanks groter te doen lijken om de Britse inlichtingendiensten te misleiden. Met hetzelfde doel liet hij namaaktanks van karton maken en liet hij auto's takkenbossen en tentdoek achter zich aan slepen om zo veel stof te doen opwaaien, dat het leek alsof er hele pantserdivisies aan het oprukken waren.
In totaal plande Rommel in Noord-Afrika in het algemeen twee grote offensieven. Het eerste offensief startte op 31 maart en omvatte een opmars naar Egypte en de verovering van Tobroek door de resterende troepen. Tobroek was strategisch belangrijk, vanwege zijn zeehaven. Aan dit offensief kwam in december een einde, na de mislukte belegering van Tobroek, die 6 maanden duurde. Na een rustpauze en herbevoorrading lanceerde Rommel in januari 1942 zijn tweede grote offensief. Dit resulteerde onder meer in de slag bij Gazala en de daaruit volgende verovering van Tobroek op 21 juni. De dag daarop werd hij vanwege dit succes tot veldmaarschalk bevorderd. Zijn troepen rukten op tot El Alamein in Egypte, maar als gevolg van onvoldoende voorraden en materieel werd het Afrikakorps in juli tot staan gebracht (Eerste Slag bij El Alamein) en vanaf oktober teruggedrongen (Tweede Slag bij El Alamein) door geallieerde troepen onder Bernard Montgomery. Rommel slaagde er echter wel in om de terugtocht naar Tunesië geordend te laten verlopen, wat een heuse krachttoer was, gezien de toen geallieerde suprematie in de lucht, de afstand van 3000 kilometer en de landing van de geallieerden in Marokko en Algerije (Operatie Torch). Hitler weigerde echter voortdurend om in te gaan op zijn verzoeken om z'n soldaten naar Sicilië te evacueren. De slag om de Kasserinepas in Tunesië in februari 1943 was zijn laatste succes in Afrika. Op 9 maart keerde Rommel naar Duitsland terug in een zoveelste poging Hitler te overreden om de ernst van de situatie in te zien. Ook toen weigerde Hitler dit te doen en hield hem in Duitsland, om te voorkomen dat hij de nederlaag zou moeten meemaken. Op 13 mei van hetzelfde jaar capituleerde het Afrikakorps in Tunesië.
Normandië.
Na een korte tijd in Noord-Italië gediend te hebben werd Rommel op 5 november door Hitler benoemd tot inspecteur van de Atlantikwall. Hij moest het gedeelte van deze verdedigingswerken, dat van de Noordzee tot de Golf van Biskaje liep, inspecteren en vervolgens rapporteren. Dit alles had als uiteindelijke doel de verwachte geallieerde invasie tegen te houden. Op aanraden van veldmaarschalk Gerd von Rundstedt, destijds opperbevelhebber van alle Duitse troepen aan het westfront, werd hij op 15 januari 1944 benoemd tot opperbevelhebber van Heeresgruppe B. Deze legergroep omvatte het Duitse 7e en 15e leger, in een sector die zich uitstrekte van Nederland tot het zuiden van Bretagne in Frankrijk. Over de strategie van de verdediging verschilde hij van mening met Von Rundstedt: Von Rundstedt wilde de pantserdivisies meer landinwaarts opstellen, buiten het bereik van de geallieerde marine, terwijl Rommel ze langs de kust wilde positioneren. Hij was er immers van overtuigd dat als ze landinwaarts stonden opgesteld, ze dan spitsroeden moesten lopen door de geallieerde luchtmacht vooraleer ze het front zouden kunnen bereiken. Hij baseerde deze stelling op wat hij meemaakte bij El Alamein: daar was de Britse luchtmacht zodanig in overmacht, dat zijn tanks amper bewegingsvrijheid hadden. Rommel liet in zijn sector van de Atlantikwall tal van verbeteringen aanbrengen. Volgens hem zouden de eerste 24 uur van de invasie de belangrijkste zijn en moest de aanvaller zo snel mogelijk worden teruggedreven, vooraleer er een bruggenhoofd kon worden gevestigd. Die invasie kwam er op 6 juni, in Normandië, in Rommels sector. Daarna verslechterde de Duitse situatie aan het westfront steeds verder, mede door het enorme zee- en luchtoverwicht.
Samenzwering tegen Hitler.
Al voor de invasie kwam Rommel in contact met een groep samenzweerders tegen Hitler. Na eerder al geruchten te hebben gehoord wist hij vanaf februari 1944 (via Karl Strölin, een vriend en burgemeester van Stuttgart, en een lid van de NSDAP) definitief af van onder meer de massa-executies van intellectuelen in Polen in het begin van de oorlog (de AB-Aktion, waarbij ook Edmund Rosczynialski, een priester en de oom van zijn vrouw Lucie werd vermoord) en de vernietigingskampen. Een van de samenzweerders was Hans Speidel, zijn stafchef in Frankrijk. Het plan bestond erin om met een aanslag uitgevoerd door Claus von Stauffenberg (die onder hem in het Afrikakorps had gevochten) Hitler uit de weg te ruimen en de macht over te nemen. Zo kon er een poging worden ondernomen om vredesonderhandelingen te beginnen. Rommel was steeds tegen een aanslag geweest, omdat hij bang was dat dit Hitler tot een martelaar zou maken en een burgeroorlog zou veroorzaken. Hij zou zich wellicht wel ter beschikking hebben gesteld van een nieuwe regering. Rommel had echter een bijzonder plan bedacht: als Hitler zijn laatste ultimatum van de hand zou wijzen (de gevechten beëindigen en over een eervolle vrede proberen te onderhandelen), dan zou hij het hele westfront opdoeken. Zo zouden de westelijke geallieerden snel tot in Berlijn kunnen doorstoten, met de val van het naziregime tot gevolg. Zo zouden vele miljoenen mensenlevens gespaard gebleven zijn. Ook Wilhelm Bittrich en zelfs Sepp Dietrich (nochtans een fanatiek aanhanger van Hitler), de commandanten van de in Frankrijk aanwezige SS-pantserdivisies stonden er niet onwelwillend tegenover. De bedoeling van zijn plan was ook om een afzonderlijke vrede met de westelijke geallieerden proberen te bekomen (hij zou hiervoor ook bereid zijn zijn reputatie onder hen in te zetten), om zo de Duitse oostgrens effectiever te kunnen verdedigen tegen de Russen. Na de wreedheden van de nazi's in het oosten en de daaropvolgende wraakacties van de Russen maakte Rommel zich geen illusies over wat er bij een Russische inval in Duitsland zelf zou gebeuren. Op 17 juli raakte Rommel bij een luchtaanval in de buurt van het Franse dorp Livarot zwaargewond, toen hij per auto onderweg was naar het front. Hierdoor kon hij zijn plan niet ten uitvoer brengen.
Dood.
Na de mislukte aanslag (20 juli) werd hij na onderzoek door de Gestapo van medeplichtigheid verdacht, omdat zijn naam door de samenzweerders was genoemd. Dit gebeurde na marteling van onder meer Caesar von Hofacker, luitenant-kolonel bij de Luftwaffe en neef van Von Stauffenberg. Hij was een van de samenzweerders die Rommel meehielpen overtuigen om voor het verzet te kiezen. Vooral generaal Heinrich Kirchheim (een tegenstander van Rommel), veldmaarschalk en chef van het OKW Wilhelm Keitel en chef van de partijkanselarij Martin Bormann hadden op Rommels doodvonnis aangedrongen. Toen hij op 14 oktober 1944 thuis in Herrlingen was, kreeg hij bezoek van de generaals Wilhelm Burgdorf en Ernst Maisel die hem (in opdracht van Hitler) overhaalden zelfmoord te plegen en zo zichzelf een showproces, en zijn gezin de zogeheten "Sippenhaftung" te besparen. Indien hij zelfmoord zou plegen zou hij met militaire eer begraven worden en zou zijn familie leefgeld ontvangen. Zo kon tevens worden voorkomen dat het zou uitgroeien tot een schandaal en een breuk van het moreel, met zeer nadelige gevolgen voor Hitler en zijn handlangers, als aan het licht zou komen dat de populaire Rommel in zijn opdracht uit de weg werd geruimd. Na enkele minuten bedenktijd besloot Rommel zijn leven te beëindigen, en werd door de generaals het dorp uitgereden. Hij nam in hun bijzijn een gifpil in, maar heeft nooit bekend in de samenzwering betrokken te zijn. Hij kreeg op 18 oktober een staatsbegrafenis. Het Duitse volk werd wijsgemaakt dat Rommel was overleden aan de verwondingen die hij bij de luchtaanval van 17 juli had opgelopen. De ware doodsoorzaak kwam pas aan het licht tijdens het proces van Neurenberg, toen beklaagde Wilhelm Keitel ondervraagd werd.
Reputatie.
Al in de Eerste Wereldoorlog liet Rommel blijken over een sterk charisma en grote militaire vaardigheden te beschikken. De snelle verovering van de Monte Matajur door verrassingsaanvallen, vormde daar een bewijs van. Het "Deutsches Alpenkorps" waarin hij zich onderscheidde, werd door de geallieerden als een van de beste eenheden van het Duitse leger bestempeld.
Tijdens de Tweede Wereldoorlog werden Rommels militaire successen niet alleen door zijn troepen en Adolf Hitler gerespecteerd, maar ook door de troepen van het vijandelijke Gemenebest tijdens de Noord-Afrikaanse Veldtocht. Rommel werd altijd beschouwd als een ridderlijke en menselijke militaire leider, in tegenstelling tot vele andere mensen in nazi-Duitsland. Hoewel een bepaald deel van het Afrikakorps antisemitisch was en er na afloop van de oorlog een aantal schendingen van het oorlogsrecht aan het licht waren gekomen, wordt het oorlogstoneel in Noord-Afrika nog altijd beschouwd als een van de minst vernietigende van de oorlog. Over de gevangengenomen soldaten van het Gemenebest tijdens de Afrikaanse Campagne werd gemeld dat ze behandeld zijn volgens de Conventies van Genève. Verder werden de orders om Joodse soldaten en burgers te doden door hem genegeerd. Ook het op 18 oktober 1942 ingevoerde "Kommandobefehl" legde hij naast zich neer. Deze menselijkheid was aan verschillende factoren te danken: de veldslagen die in Afrika werden uitgevochten, vonden grotendeels in zo goed als onbewoonde gebieden plaats, waardoor er amper burgerslachtoffers vielen. Zelfs als er overvallen van lokale stammen plaatsvonden, besloot Rommel deze te negeren. Ook waren de rassenkwesties niet van toepassing, in tegenstelling tot het front in de Sovjet-Unie. Ook Rommels persoonlijkheid speelde hierin een rol: hij besefte dat hoe meer soldaten sneuvelden, hoe meer leed dit voor de getroffen families betekende. Daarom moesten er niet meer soldaten worden gedood dan nodig (dus enkel het absolute minimum). "Krieg ohne Hass" (oorlog zonder haat) werd het motto van deze aanpak. Hoewel er ook schendingen van het oorlogsrecht in Noord-Afrika zijn gebeurd, is er volgens de meeste historici geen bewijs van Rommels directe betrokkenheid bij deze misdaden.
Rommel was zozeer gerespecteerd, dat generaal Claude Auchinleck, op dat moment zijn Britse tegenstander in Noord-Afrika, erdoor geïrriteerd raakte en in de zomer van 1941 de volgende notitie aan zijn onderbevelhebbers schreef:
Na de val van Tobroek in juni 1942 moest de Britse premier Winston Churchill zich verantwoorden in het parlement, waarbij hij opmerkte:
Na het bericht in juli 1944 dat Rommel dood zou zijn, betuigde Churchill hem zijn respect. Op 1 augustus gaf Churchill overigens nog een persconferentie in Parijs om dit bericht te weerleggen.
De Nederlandse tekstschrijver Jacques van Tol schreef een lied over Rommel, dat met veel succes werd opgevoerd in het Zondagmiddagcabaret van Paulus de Ruiter. "Wat drommel, wat drommel, wat is dat met die Rommel? Die rommelige Rommel rommelt alles kort en klein!" Het werd tot lang na de nederlaag bij El Alamein nog in het programma opgenomen.
In zijn eigen land was hij niet alleen vanwege zijn bekwaamheid populair, maar ook omdat hij de uitvoering van zijn plannen leidde vanuit de frontlinie in plaats van een veilig hoofdkwartier. Daar was hij meestal te zien in zijn bekendste verschijning: een afgedragen leren jas, een geruite sjaal en een Engelse stofbril op zijn pet. Niet alle hoge officieren waren het echter eens met zijn manier van leiding nemen: ze vonden soms dat hij grote risico's nam en doordat hij meestal de gevechten aan het front leidde, had hij soms te weinig verbinding met zijn staf, waardoor het overzicht dan verdween en er verwarring ontstond. Terwijl hij op tactisch vlak nauwelijks te overtreffen was, stond hij heel wat zwakker in strategische kwesties (zoals o.a. de bevoorrading). Dit had o.a. te maken met zijn beslissing om geen opleiding tot stafofficier te volgen. Vlak na het begin van Operatie Barbarossa was Rommels situatie verbeterd door de komst van nieuwe stafofficieren, zoals kolonel Siegfried Westphal, die gespecialiseerd waren op dit vlak. 
Zijn relatie met de Italiaanse bondgenoten in Noord-Afrika was niet eenduidig: Rommel had geen hoge pet op van het Italiaanse opperbevel in Noord-Afrika, terwijl hij lovend was over de gewone soldaten en onderofficieren.
Een andere reden voor zijn populariteit was dat, in tegenstelling tot de meeste andere topofficieren, Rommel niet van adel was.
Rommel heeft in Noord-Afrika veel nieuwe tactieken voor veldslagen in woestijngebied bedacht en uitgewerkt; deze worden nog steeds in de belangrijke militaire academies onderricht. Een van de eersten die zijn tactieken overnam was de Amerikaanse generaal George Patton.
Rommel had aanvankelijk veel bewondering voor Hitler (die werd aangewakkerd door diens eerste successen). Het is ook dankzij Hitler dat zijn carrière gelanceerd werd. Hij was echter geen lid van de nazipartij. Na de verloren slagen bij El Alamein raakte zijn relatie met Hitler zwaar verstoord en zou sindsdien steeds verder aftakelen. Een paradox in zijn leven was dat hij zich tot aan zijn gedwongen zelfmoord toch niet helemaal van Hitler kon losmaken. Na El Alamein geloofde Rommel niet meer in de eindoverwinning, maar hij verzaakte nooit zijn militaire plichten.
Persoonlijk leven.
Rommel was sinds november 1916 gehuwd met Lucie Maria Mollin, de dochter van een Pruisische grootgrondbezitter. In 1928 kreeg het paar een zoon, Manfred Rommel, die van 1974 tot 1996 burgemeester van Stuttgart was. Rommel had echter ook een relatie gehad met een fruitverkoopster, Walburga Stemmer, waaruit in 1913 een dochtertje, genaamd Gertrud, was geboren. Walburga Stemmer overleed enige maanden vóór Manfreds geboorte - naar verluidt aan een longontsteking. Andere bronnen spreken echter van zelfmoord - zij zou tot de slotsom zijn gekomen dat Rommel nooit bij haar terug zou keren. Rommel en zijn echtgenote namen toen de opvoeding van de buitenechtelijke Gertrud op zich, die voor het publieke fatsoen altijd als 'nichtje' van Rommel zou worden gepresenteerd.
Erkenning.
Erkenning in Duitsland volgt in de jaren 60 doordat zijn naam aan een tweetal kazernes wordt verbonden (de Generalfeldmarschall Rommel-Kaserne te Augustdorf en de Rommel-Kaserne te Ulm). Ook heeft de Bundesmarine een (inmiddels uit de vaart genomen en afgebroken) torpedobootjager met geleide raketten naar hem genoemd. In het grootste tankmuseum van Duitsland, in Munster, is een hele afdeling aan Rommel gewijd. In heel Duitsland zijn tevens 22 straten naar de veldmaarschalk vernoemd.
Elk jaar wordt op 14 oktober, de dag van zijn dood, een speciale bijeenkomst georganiseerd. De opkomst is telkens zeer groot: ongeveer 2000 tot 3000 mensen, bestaande uit Afrikaveteranen, regerings- en legervertegenwoordigers uit Duitsland en het Verenigd Koninkrijk.
Zijn schilderij hangt aan de muur van de grootste tankcommandanten van het Amerikaanse Patton Museum of Cavalry and Tank Troops, die de vijf beste tankcommandanten uit de geschiedenis moet symboliseren: Moshe Peled, George Patton, Creighton Abrams, Israel Tal en Erwin Rommel.
Controverse : Mythe.
De beeldvorming rond Rommel is grotendeels bepaald door propaganda. In de oorlog werd Rommel door nazipropagandisten continu opgebouwd als grote held van het Derde Rijk. Dit gebeurde vooral vanaf eind 1941, begin 1942 omdat het naziregime het mislukken van operatie Barbarossa wilde verdoezelen. In mindere mate deden de Britten daaraan mee: de Britten waren in Noord-Afrika heel succesvol geweest tegen de Italianen, maar deden het heel slecht tegen het Duitse Afrika Korps. Door Rommel neer te zetten als militair genie leek de eigen afgang wat minder erg. Dit moest uiteraard ook weer niet overdreven worden want als Rommel onoverwinnelijk zou zijn dan was de Britse zaak verloren.
Na de oorlog had een ander mechanisme hetzelfde effect. Officieren van het Duitse leger probeerden de mythe (vergelijkbaar met de dolkstootlegende na de Eerste Wereldoorlog) te creëren dat alle oorlogsmisdaden enkel waren gepleegd in de concentratiekampen en door de SS, terwijl de Wehrmacht enkel bezig was geweest de echte oorlog te bevechten en eigenlijk niets met de nazi's te maken hadden gehad (terwijl de werkelijkheid anders was, vooral aan het Oostfront). In de jaren vijftig werden zij hierbij gesteund door de Britten en Amerikanen die geen herhaling wilden van de vernedering van Versailles (die leidde tot de opkomst van Hitler) en die bang waren voor de Sovjet-Unie (het "Rode Gevaar") en dus graag zagen dat de Duitsers zich herbewapenden. De Duitsers eisten rehabilitatie van voor oorlogsmisdaden veroordeelde legerofficieren, en daarbij hielp een verhaal. Ook werd de Britse en Amerikaanse militaire geschiedenis vlak na de oorlog geschreven door oud-officieren; deze waren geneigd om, als het enigszins mogelijk was, enige sympathie te hebben voor hun Duitse evenknieën. Voor hen allemaal was Rommel een dankbaar uithangbord, als voorbeeld van de 'goede Duitse generaal'. Een component hierbij was het boek "Rommel: The Desert Fox" van brigade-generaal Desmond Young, verfilmd onder dezelfde titel (1951). Zowel het boek als de film waren heel populair in het Verenigd Koninkrijk en droegen bij aan de 'mythe van Rommel'. Bij nadere beschouwing is het toch wel mogelijk her en der wat kritische vraagtekens te zetten.

</doc>
<doc id="26791" url="https://nl.wikipedia.org/wiki?curid=26791" title="Consument">
Consument

Consumenten of verbruikers zijn personen of huishoudens die goederen en diensten consumeren die worden geproduceerd in de economie. Omdat dit bijna iedereen omvat wordt de term ook vaak als een algemene term gebruikt als een niet persoonsgebonden categorie van mensen die een beslissing moet nemen om wel of niet bepaalde goederen of diensten aan te schaffen.
De rol van de consument is te onderscheiden van die van de producent of leverancier, die producten en diensten leveren. Ook wordt er soms gerefereerd aan de "zakelijk gebruiker", die producten en diensten afneemt in het kader van een bedrijf of beroepsuitoefening. Deze laatste categorie kan ook gezien worden als professionele consumenten.
Consument in de marketing.
Binnen de marketing wordt vaak een onderscheid gemaakt tussen consumenten en klanten, waarbij de eerste de feitelijke gebruiker van een dienst is, maar niet noodzakelijkerwijs de koper. Het komt ook voor dat een dienst of product helemaal niet door een consument wordt aangeschaft, bijvoorbeeld als iemand anders in het huishouden namens de eindgebruiker de aanschaf verzorgt. Het hangt af van de situatie en de noodzaak tot het maken van onderscheid of deze koper als consument gezien wordt.
Consument in de micro-economie.
In de micro-economische theorie wordt aangenomen dat een consument een budget heeft dat hij kan uitgeven aan een breed scala aan goederen en diensten die op de markt wordt aangeboden. Aangenomen dat de consument rationeel denkt, wordt het budget gebruikt zodat het nut voor de consument wordt gemaximaliseerd. Consumeren staat in de micro-economie tegenover sparen. Alle middelen die de consument ter beschikking staan maar die niet direct gebruikt worden voor consumeren, worden dan gespaard met als doel consumptie (of andere aanwendingen) op een later tijdstip mogelijk te maken.
Consument in het recht.
In het recht is een consument iemand die een overeenkomst sluit en daarbij niet handelt in de uitoefening van een beroep of bedrijf. Consumenten hebben in de praktijk veelal niet de mogelijkheid om te onderhandelen over de inhoud van de gesloten overeenkomst. Om de consument te beschermen tegen al te onredelijke voorwaarden in de gesloten overeenkomst, zijn voor een aantal overeenkomsten die frequent door consumenten worden gesloten (zoals koop in de winkel, koop op internet, reizen, eenvoudige diensten, financiële diensten) dwingende regels vastgesteld. Indien toch van die regels wordt afgeweken, kan de consument door een enkele mededeling aan de verkoper of dienstverlener een dergelijke afwijking ongedaan maken ('vernietigen'). De regels die de consument moeten beschermen, worden ook wel aangeduid als consumentenrecht. Belangen van consumenten worden onder meer behartigd door de Consumentenbond, vanaf 1 januari 2007 door de Consumentenautoriteit, en sinds 1 april 2013 door de Autoriteit Consument en Markt (ACM).

</doc>
<doc id="26792" url="https://nl.wikipedia.org/wiki?curid=26792" title="Siegbert Tarrasch">
Siegbert Tarrasch

Siegbert Tarrasch (Breslau, 5 maart 1862 - München, 7 februari 1934) was een Duits schaker.
Tarrasch werd geboren met een klompvoet. Hij studeerde geneeskunde en werd arts van beroep. Hij leerde al jong schaken en in 1883 was hij van grootmeesterniveau.
Zijn eerste toernooi was Hamburg 1885, waar de jongeman meteen tweede werd achter Isidor Gunsberg. Het was de start van een carrière die zich al snel afspeelde aan de absolute top van het schaken. Hij speelde zeer regelmatig en zijn spelpeil ging ook stelselmatig omhoog. Hij won de toernooien van Breslau 1889, Manchester, 1890, Dresden 1892 en Leipzig 1894. Hij was zich bewust van zijn sterkte en positie in de schaakwereld en maakte zich langzaam op om Wilhelm Steinitz uit te dagen, maar in dat streven werd hij voorbijgestoken door Emanuel Lasker, die naar Amerika reisde en in 1894 Steinitz versloeg - en nog eens in een rematch in 1896.
Tarrasch won in 1905 een match van Frank James Marshall met 12-5.
Tarrasch legde het accent op de opening: hierbij was snelheid geboden en hij gaf degene die het eerst zijn stukken ontwikkeld had de meeste kansen. Hij bleef lange tijd wereldtop, maar tegen Emanuel Lasker was hij niet opgewassen: in 1908 speelde hij tegen Lasker een match om het WK. Lasker won duidelijk met 10½-5½, na een 5½-1½ tussenstand.
Zijn laatste toernooi was Bad Kissingen in 1928, maar de grote oude man van het schaken kon enkel dankzij de aanwezigheid van Jacques Mieses de laatste plaats ontlopen. Zijn score van 4/11 was opgebouwd uit enkel remises; hij verloor van winnaar Bogoljubow, Nimzowitsch en Richard Reti (die nog voor Tarrasch zou overlijden, in 1929).
Zijn eerste boek was "300 Schachpartien", waarin hij zijn eigen opgang van "gewone schaker" tot meesterniveau weergeeft aan de hand van 300 partijen tegen steeds sterkere tegenstand. Tarrasch schreef ook "Die moderne Schachpartie" (1916), een beschrijving van 224 van zijn partijen. Hij was de grondlegger van de Duitse school en Wolfgang Unzicker was een van zijn volgelingen.
Siegbert Tarrasch heeft zeer veel theorie van de openingen nagelaten, waaronder de Tarraschverdediging in het geweigerd damegambiet ("diagram") en het Tarraschgambiet.

</doc>
<doc id="26793" url="https://nl.wikipedia.org/wiki?curid=26793" title="Wisselkoers">
Wisselkoers

De wisselkoers is de prijs van een munt uitgedrukt in een andere munt. Een wisselkoers van bijvoorbeeld 1,33 Amerikaanse dollar voor 1 euro betekent dat 1,33 dollar evenveel waard zijn als één euro en dat één dollar een waarde heeft van 75 eurocent. Wisselkoersen spelen een grote rol bij de internationale handel maar hebben ook invloed op de binnenlandse economie. Overheden en centrale banken letten daarom scherp op de werking van de valutamarkten, de markt waar wisselkoersen tot stand komen.
Commissie.
In de praktijk is het zelden mogelijk om tegen de aangegeven koers geld te wisselen. Makelaars en banken zullen voor het bij elkaar brengen van kopers en verkopers een commissie rekenen. Dit gebeurt vaak door voor aankoop en verkoop van een vreemde valuta een verschillende prijs te rekenen. Een bank kan bijvoorbeeld aanbieden dollars te kopen tegen 0,90 euro en te verkopen tegen 0,80 euro. Die marge tussen aan- en verkoopkoers zal verschillen: naarmate de betrokken valuta een groter aandeel in het handelsverkeer hebben, zal de marge kleiner zijn. In extreme gevallen kan een bank slechts bereid zijn, een vreemde valuta te verkopen, toch wil een bank die valuta niet kopen.
Beïnvloeding wisselkoers.
De wisselkoers wordt mede bepaald door vraag en aanbod op de internationale valutamarkt. Wanneer er meer vraag is naar een bepaalde valuta (bijvoorbeeld de Amerikaanse dollar) dan er aanbod is, dan zal de wisselkoers van de dollar stijgen. Dit wordt appreciatie genoemd. Het tegenovergestelde van appreciatie is depreciatie. Dat geschiedt als het aanbod van een munt groter is dan de vraag.
Een andere reden waardoor de wisselkoers verandert, zijn kapitaalstromen tussen landen. Wanneer een Nederlands bedrijf investeert in de Verenigde Staten, dan zal er vraag naar Amerikaanse dollars toenemen en de wisselkoers van de dollar stijgen.
Op korte termijn kunnen wisselkoersen zeer onstabiel zijn omdat ze worden beïnvloed door allerlei speculatieve en psychologische factoren. Het zijn vooral de internationale kapitaalstromen en niet zozeer de handelsstromen die de vraag- en aanbodcurven van de valutamarkten bepalen.
Op langere termijn wordt de wisselkoers vooral bepaald door verwachtingen over de interestvoeten en de inflatie. Als de interest van de Verenigde Staten stijgt, zullen beleggers Amerikaanse dollars gaan kopen omdat ze graag willen profiteren van de hoge rente. Door de hogere beleggersvraag naar dollars zal de wisselkoers van de dollar stijgen. Als de inflatie in een land hoger is dan in de Verenigde Staten dan men meer voor een dollar moeten betalen omdat de eigen munt minder waard is geworden.
Wanneer de wisselkoers van de eigen munt van land A stijgt ten opzichte van die van een land B, dan wordt de eigen invoer gestimuleerd (land B wordt goedkoper) en de uitvoer afgeremd (land A wordt duurder). Dit veroorzaakt een tekort op de lopende rekening van de betalingsbalans.
Wisselkoersbeleid.
De monetaire autoriteiten, dat zijn veelal de centrale bank en het ministerie van Financiën, bepalen het wisselkoersbeleid. Het is een beleidskeuze om de wisselkoers uitsluitend door vraag en aanbod op een markt te laten bepalen of in dit proces in te grijpen om een fluctuaties te beperken dan wel de wisselkoers in een bepaalde richting te laten bewegen.
Veel wisselkoersen tussen verschillende valuta's zijn zwevend of flexibel; dat betekent dat de wisselkoersen van de valuta van minuut tot minuut kunnen fluctueren als gevolg van internationale handel (export en import). Sommige wisselkoersen worden door een overeenkomst tussen landen vastgelegd en kunnen daardoor niet variëren. Veel landen met minder sterke economieën die graag internationale handel willen drijven, garanderen een vaste wisselkoers met de Amerikaanse dollar. Een dergelijke koppeling is moeilijk vol te houden omdat er zich een groot verschil ten aanzien van groei van het bruto nationaal product, inflatie, rentestanden en handelsbalans kan voordoen.
Naargelang de mate waarin de monetaire autoriteiten ingrijpen, kunnen we de volgende soorten wisselkoerssystemen onderscheiden:
Wisselkoersrisico's.
Door transacties in een andere munt te doen, ontstaan er wisselkoersrisico's. Stel bijvoorbeeld dat je voor $1000 goederen verkoopt aan een bedrijf in de VS en op het moment van de verkoop is 1 euro = 1 dollar. Als je de Amerikaanse klant één maand betalingsuitstel geeft, kan het zijn dat de $1000 nog maar € 900 (of € 1100) waard zijn. Je loopt dus het risico dat je geld verliest (of wint).
Handelaren proberen zich te verzekeren tegen dit risico omdat ze willen weten wat hun inkomsten uiteindelijk zijn.
Dit kan op 4 manieren:
Contante dekking.
Genoemde exporteur die voor $1000 goederen verkoopt, kan op de dag van de verkoop een lening bij de bank afsluiten voor $1000 (het verkoopsbedrag dus). Hij verkoopt de $1000 onmiddellijk en ontvangt daarvoor euro's. De lening lost hij af op de vervaldag (= de dag waarop de Amerikaanse klant moet betalen). Op die vervaldag kan de exporteur de bank dus betalen met de $1000 van de klant. Dit zal de exporteur natuurlijk geld kosten, maar hij weet op de dag van de verkoop precies hoeveel euro hij met de verkoop verdient.
Let wel: als de buitenlandse klant niet op tijd betaalt, kan de lening niet afgelost worden. Er ontstaat dus een omgekeerd wisselkoersrisico.
Opties.
Er bestaan opties op toekomstige wisselkoersen. Zulke opties kunnen worden gebruikt om risico's van internationale transacties af te dekken. Dit kan ook gedaan worden met behulp van termijncontracten.

</doc>
<doc id="26794" url="https://nl.wikipedia.org/wiki?curid=26794" title="Investering">
Investering

Een investering is een opoffering in geld, tijd of mankracht (personeel) ten behoeve van een doel dat pas op lange termijn wordt behaald.
Investeren wordt in het dagelijks spraakgebruik vaak in een ruimere betekenis gebruikt, waarbij de nadruk wordt gelegd op een uitgave nu, die opbrengsten in de toekomst genereert ('investeren in jezelf en de toekomst').
Geld (economie).
Met een investering wordt de kapitaalgoederenvoorraad uitgebreid, bijvoorbeeld bij de bouw van een machine of fabriek door een bedrijf om producten te maken. De investering wordt terugverdiend door de producten te verkopen en in de verkoopprijs zijn de afschrijvingskosten van de machine inbegrepen.
Vervangings- en uitbreidingsinvestering.
Investeringen die een bedrijf doet om kapitaalgoederen die aan slijtage onderhevig zijn te vervangen heten "vervangingsinvesteringen". Ze vergroten de bestaande productiecapaciteit niet.
Investeringen die worden gedaan om de productie te vergroten heten "uitbreidingsinvesteringen". Dit kan gaan over een nieuwe loods tot een grotere (betaalde) parkeergarage. Bedrijven moeten dit soms doen omdat de maximale capaciteit is bereikt. Door uit te breiden zullen ze meer kunnen produceren.
Door de technologische ontwikkelingen is het onderscheid tussen beide begrippen niet altijd even duidelijk te maken.
Diepte- en breedte-investering.
Bij een andere indeling van de investeringen wordt gekeken naar de hoeveelheid kapitaal per medewerkers.
Bij een "diepte-investering" wordt de hoeveelheid kapitaal per medewerker verhoogd. Na de investering kan het bedrijf meer producten maken met hetzelfde aantal werknemers of hetzelfde aantal producten met minder werknemers. Deze investering kan het resultaat zijn van technologische vernieuwing of schaarste aan personeel kan een aanleiding zijn.
Bij een "breedte-investering" blijft de verhouding tussen kapitaal en arbeid constant. Hier zal een investering in nieuwe machines gepaard gaan met een uitbreiding van het personeel.
Investering versus kosten.
In de economie spreekt men van een investering en niet van kosten als het doel pas op lange termijn behaald wordt. De grens ligt meestal bij een jaar. Als iemand een biertje koopt en het direct opdrinkt is er geen sprake van een investering, maar van kosten, omdat het doel, bier drinken, direct gehaald wordt en er geen winst gemaakt wordt. Ook bijvoorbeeld de aanschaf van grondstoffen door een bedrijf voor de productie van goederen die verkocht gaan worden is geen investering, maar kosten, omdat de meeste productieprocessen binnen een jaar zijn afgerond.
Voorbeelden van investeringen betreffen kapitaalgoederen, zoals machines, gebouwen en transportmiddelen. Kapitaalgoederen leveren een bijdrage aan het eindproduct, maar maken daar geen onderdeel van uit. Kapitaalgoederen hebben over het algemeen een levensduur van meerdere jaren.
Verwerking in de jaarrekening.
Investeringen leiden vaak tot een grote uitgave bij de aanschaf en worden daarom als bezit (activa) opgenomen op de balans van een onderneming. 
Investeringen (bezittingen) leiden vaak tot (jaarlijkse) afschrijvingskosten en vaak ook tot financieringskosten, onderhoudskosten, opslagkosten, beveiligingskosten, verzekeringskosten etc. Deze kosten komen in de resultatenrekening tot uiting
Beleggen.
Iemand die geld steekt in een bedrijf van iemand anders, kan daarin zowel beleggen als investeren. Het is een 'investeerder' als er meer dan alleen geld wordt geïnvesteerd. Denk aan het inzetten van tijd, introducties bij een eigen netwerk, leveren van advies of delen van ervaring(en). Een investeerder investeert meestal in aandelen. Die leveren geen rente op, maar meestal verwacht een investeerder wel een deel van de winst.
Investeren is verwant aan beleggen, maar niet hetzelfde. Beleggen is het aanschaffen van financiële waarden die rendement op kunnen leveren zonder dat de belegger de koers zelf actief beïnvloedt, zoals vreemd geld, aandelen en obligaties. 
Tijdsinvestering.
Een investering is vaak een opoffering van geld, maar ook het opofferen van tijd kan een investering zijn. Iemand kan nadenken over een probleem, of een boek lezen, of een netwerk opbouwen. Dit zijn allemaal zaken die als investering gezien kunnen worden.
Andere voorbeelden zijn het volgen van een opleiding door een leerling of het trainen van een atleet voor een sportprestatie.

</doc>
<doc id="26795" url="https://nl.wikipedia.org/wiki?curid=26795" title="Saint Christopher, Nevis en Anguilla">
Saint Christopher, Nevis en Anguilla

Saint Christopher, Nevis en Anguilla is een voormalige Britse kolonie in de Caraïbische Zee.
Saint Christopher werd in 1493 aangedaan door Christoffel Columbus op zijn ontdekkingsreizen. De Britten vestigden er zich in 1623, maar kregen al snel gezelschap van de Fransen. De problemen die zich tussen beide kolonisatoren voordeden, werden opgelost door de Vrede van Parijs, die Saint Christopher, Nevis en Anguilla toewees aan de Britten. Saint Christopher werd hernoemd naar Saint Kitts.
De eilanden kregen interne autonomie in 1967, maar dat was voor Anguilla niet genoeg. De eilandbewoners verklaarden Anguilla onafhankelijk in 1969 en in 1980 was de onafhankelijkheid van de andere eilanden een feit. Saint Kitts en Nevis volgde in 1983. Anguilla is nog steeds een overzees gebied van het Verenigd Koninkrijk.

</doc>
<doc id="26796" url="https://nl.wikipedia.org/wiki?curid=26796" title="News">
News

NEWS, N.E.W.S. of N.E.W.S kan verwijzen naar:

</doc>
<doc id="26797" url="https://nl.wikipedia.org/wiki?curid=26797" title="Netnews">
Netnews



</doc>
<doc id="26798" url="https://nl.wikipedia.org/wiki?curid=26798" title="Beleggen">
Beleggen



</doc>
<doc id="26799" url="https://nl.wikipedia.org/wiki?curid=26799" title="USB">
USB



</doc>
<doc id="26800" url="https://nl.wikipedia.org/wiki?curid=26800" title="Upper Side Band">
Upper Side Band



</doc>
<doc id="26801" url="https://nl.wikipedia.org/wiki?curid=26801" title="E-mail client">
E-mail client



</doc>
<doc id="26802" url="https://nl.wikipedia.org/wiki?curid=26802" title="Mail client">
Mail client



</doc>
<doc id="26804" url="https://nl.wikipedia.org/wiki?curid=26804" title="Mail user agent">
Mail user agent



</doc>
<doc id="26805" url="https://nl.wikipedia.org/wiki?curid=26805" title="Gallia Belgica">
Gallia Belgica

Gallia Belgica (later gesplitst in Belgica Prima en Belgia Secunda) was in de Romeinse tijd een in het noordelijke deel van Gallië gelegen Romeinse provincie, die in eerste instantie tussen de Seine en de Rijn lag. Later werden in het noorden en oosten de provincies Germania Inferior en Germania Superior van Gallia Belgica afgescheiden. Aan het einde van de 5e eeuw ging het grondgebied van Gallia Belgica op in het door de Frankische koning Clovis gestichte Merovingische rijk, vernoemd naar Merovech, de stamvader van zijn dynastie. Belgica werd als Latijnse naam ook als een synoniem voor de Zeventien Provinciën en de Lage Landen gebruikt. Het is de naamgever van het huidige land België.
De verovering door Julius Caesar.
In de tijd van de Romeinse Republiek (tot 27 v.Chr.) was Julius Caesar proconsul (hoofd van een provincie) van Gallië (=land van de Kelten). Zuid-Gallië en de Rhône- vallei tot aan Vienne waren tussen 125 en 121 v.Chr. al veroverd. Caesar verklaarde de Rijn als noordgrens van Gallië en rechtvaardigde hiermee zijn veroveringstochten. In de periode van 58 v.Chr. tot 51 v.Chr. ondernam hij een aantal veldtochten tegen de stammen in Noord-Gallië. Julius Caesar handelde niet in opdracht van de Romeinse regering, maar veroverde Gallië in eigen belang.
Een der eerste veldtochten vond plaats in 58 v.Chr. in het gebied van de Elzas, waar Germaanse stammen de Rijn overgestoken waren.
De Belgae vormden een coalitieleger dat slag leverde met de legioenen van Caesar, met desastreuze gevolgen voor de Belgae. De bevolking in de overwonnen gebieden werd gedecimeerd, zij bleven achter op de slagvelden of werden als slaaf verkocht.
In de jaren 54 en 53 v.Chr. brak er onder de Eburonen onder leiding van Ambiorix een opstand uit tegen de Romeinen.
Na de opstand onder leiding van Vercingetorix en de Slag bij Alesia werd Gallië definitief bezet en de Rijn door Rome als natuurlijke grens van het Romeinse Rijk beschouwd.
Gaius Julius Caesar beschreef zijn veldtochten in zijn "Commentarii de bello Gallico" (Verslag over de Gallische Oorlogen).
Gallia Belgica volgens Caesar.
Gallia Belgica was volgens Julius Caesar het noordelijke deel van Gallië, waar de Belgen woonden. In zijn "Commentarii de bello Gallico" deelt Caesar het door hem veroverde Gallia in drie delen in: een gebied van de Belgen, een gebied waar de Aquitaniërs leven en een gebied van hen die zichzelf Kelten noemen, maar die wij, zo schrijft Caesar, Galliërs noemen:
Gallia werd aanvankelijk als één geheel geregeerd. Augustus bezocht Gallia in 27 v.Chr., en voerde later een reorganisatie door van de Gallische provincie: Gallia werd onderverdeeld in de Tres Galliae, bestaande uit de Romeinse provincies Gallia Belgica, Gallia Lugdunensis en Gallia Aquitania.
Grondgebied.
Caesar bepaalde de grenzen van Gallia Belgica als de Noordzee, de Nederrijn, de Ardennen en de Seine. Onder de heerschappij van Augustus werden het Rijnland en het gebied van de Helvetiërs bij Gallia Belgica gevoegd. De aldus verlegde grenzen van Gallia Belgica kunnen op basis van de opmerkingen van Plinius en Ptolemaeus over de stammen van Gallia Belgica bij benadering bepaald worden: de noordelijke grens werd nog steeds bepaald door de Noordzee, de oostelijke grens door de Rijn (vanaf de monding tot het Bodenmeer), in het zuiden grensde Belgica aan de westelijke regionen van Zwitserland en de westelijke grens reikte op sommige plaatsen tot over de Saône (hoewel de civitates gelegen op de zuidelijke- en oostelijke oever van de Seine tot Gallia Lugdunensis behoorden).
Ten tijde van Caesars verovering in 57 v.Chr., werden de Belgae ingedeeld in drie grotere gehelen. In het zuidwesten bevond zich de streek waarnaar Caesar als Gallia Belgica verwees, en waar de Ambiani, de Caleti, de Veliocasses en de Bellovaci leefden. In de noordoostelijke regio, die aan de Rijn grensde, hadden de Eburonen, de Paemani, de Caerosi en de Segni zich gevestigd, ook wel de Germani cisrhenani genoemd. Daar tussenin bevonden zich de gebieden van de Atuatuci, de Atrebati, de Morini, de Menapii, de Nervii, de Remi, de Suessiones en de Treveri.
De Belgae boden meerdere malen weerstand aan de Romeinse overheersing, waarbij vooral de Nerviërs en de Eburonen de geschiedenis zijn ingegaan als weerbarstige krijgers. De Eburonen vernietigden in 54 v.Chr. vijftien Romeinse cohorten. Caesars daaropvolgende represailles leidden tot een bijna volledige vernietiging van de Eburonen. Hoewel een totale uitroeiing onwaarschijnlijk is, kwam er genoeg land vrij voor de Tungri. Deze Germaanse stam kreeg toestemming van de Romeinen om zich in de grotendeels ontvolkte Maasvallei te vestigen.
Het gebied langs de Rijn werd niet bestuurd door de provinciegouverneur van Gallia Belgica, maar stond onder directe controle van het leger. Deze militaire districten werden tussen 82 en 90, onder keizer Domitianus, omgevormd tot de afzonderlijke provincies Germania Inferior en Germania Superior. Hierdoor verloor Gallia Belgica een strook land ten westen en zuiden van de Rijn. Tot deze gebieden behoorden ook de gebieden die wij tegenwoordig kennen als het gehele zuiden van Nederland (een groot deel van Zuid-Holland, Zeeland, Noord-Brabant, een deel van Gelderland en Nederlands Limburg). Ook de huidige Belgische provincie Limburg ging over naar Germania Inferior.
Onder keizer Diocletianus ging Gallia Belgica deel uitmaken van het diocesis Galliarum (een van de twee diocesen waaruit Gallia nu bestond). Het werd onderverdeeld in Belgica Prima in het oosten en Belgica Secunda in het westen, met als respectievelijke hoofdsteden Augusta Treverorum (Trier) en Durocortorum (Reims).
De grenzen van Gallia Belgica veranderden dus in de loop van de Romeinse tijd. E.M. Wightman stelt dat Gallia Belgica uit verschillende gebieden bestond, die nooit een natuurlijke eenheid vormden, noch op geografisch, noch op politiek niveau. De Romeinen en hun administratieve apparaat zorgden ten hoogste voor een kunstmatige eenheid, die van bovenaf werd opgelegd. Gallia Belgica werd met andere woorden gekenmerkt door een verscheidenheid aan landschappen, volkeren en tradities.
De organisatie en urbanisatie van Gallia Belgica.
Het bestuur van Gallia Belgica stond onder leiding van een provinciegouverneur met de rang van praetor. Deze zetelde in Durocortorum (het huidige Reims). Tegen het einde van periode, het is niet precies bekend wanneer, werd de hoofdstad naar Augusta Treverorum (het huidige Trier) verplaatst. De gouverneur was verantwoordelijk voor de burgerlijke administratie. Hij voerde het bevel over een aantal kleinere garnizoenen, die bijvoorbeeld moesten instaan voor het wegenonderhoud. Ook deed hij uitspraak bij gewichtigere rechtszaken.
Wat de staatspost (de cursus publicus), keizerlijke bezittingen en de financiële administratie betreft, vielen Gallia Belgica, Germania Inferior en Germania Superior onder hetzelfde ressort. De procurator van Gallia Belgica zetelde in Augusta Treverorum (het huidige Trier). Hij was tevens betaalmeester van de legers aan de Rijn. Vanaf Domitianus werd hij dan ook de procurator Belgicae utriusque Germaniae genoemd. Zijn voornaamste taken waren het ordelijk verloop van het heffen van belastingen en het beschikbaar stellen van een groot deel van dit geld voor de Rijnlegers. Om de 15 tot 40 jaar werd een volkstelling georganiseerd, zij het niet door de procurator, maar door andere, keizerlijke afgevaardigden. Gedurende Augustus' bewind bijvoorbeeld, werden driemaal een census georganiseerd, waarvan er één door Augustus zelf werd gecoördineerd.
De civitas, gevestigd in een betrouwbare oppidum, was het orgaan van de administratie op het lokale niveau, en het bestuur hiervan was verantwoordelijk voor het uitvoeren van de wet, het handhaven van de orde, en het regelen van de financiën. Onder andere het heffen van belastingen werd door het bestuur van de civitas meegeregeld, zowel via het onderhoud van wegen en het verzorgen van de ambtelijke reizigers, als via de eigenlijke inzameling van geld, graan en andere heffingen in natura. Belangrijke civitates in Gallia Belgica waren de steden "Camaracum" (Cambrai), "Nemetacum" (Arras), "Samarobriva" (Amiens), "Noviodunum" (Soissons), "Durocortorum" (Reims), "Diuidorum" (Metz) en "Augusta Treverorum" (Trier). Alle civitates-hoofdsteden waren knooppunten van wegen. De meeste nieuwe hoofdwegen waren waarschijnlijk ca. 15 v.Chr. reeds aangelegd, waarna men stelselmatig het volledige wegennet uitbreidde. Op het laagste niveau werd de administratie geregeld per plaats (vicus) of district (pagus). Afgevaardigden van alle civitates van de Tres Galliae kwamen regelmatig bij elkaar in de Concilium Galliarum. Dit instituut was enkel aan de keizer verantwoording verschuldigd en bezat een eigen schatkist, de arca Galliarum.
In de tijd van Augustus kende de provincie Gallia Belgica de onderstaande civitates, elk met zijn eigen hoofdstad :
Andere aanzienlijke steden waren Portus Itius, later Gesoriacum in de late oudheid Bononia genoemd (Boulogne-sur-Mer), een belangrijke vlootbasis geworden na de verovering van Britannia, Mediolanum (Évreux), Catalauni (Châlons-en-Champagne) en Vesontio (Besançon). De stad Virodunum (Verdun) werd waarschijnlijk later in de periode gesticht.
Gedurende de tweede helft van de eerste eeuw en de eerste helft van de tweede eeuw ondergingen de steden in Gallia Belgica een grondige transformatie: overal werden publieke en Mediterraan aandoende gebouwen opgericht, zoals baden, tempels, aquaducten en (amfi-)theaters. De steden breidden zich vervolgens gedurende de tweede helft van de tweede eeuw aanzienlijk uit.
Gallia Belgica in de bronnen en het Geromaniseerde Gallia Belgica.
Gallia Belgica interesseerde de Romeinse geschiedschrijvers enkel wanneer rebellie of invasies militaire tussenkomst noodzaakten. Na Caesars campagne en diens verslaggeving daarvan volgde er een periode waarin informatie slechts met tussenpozen beschikbaar is. Als gevolg van de ligging van Gallia Belgica nabij de Rijngrens werd deze provincie, meer dan de andere Gallische provincies bij gelegenheid door oorlogshandelingen getroffen. Onder meer werd in 89 een opstand in Germania Superior tegen keizer Domitianus onderdrukt.
Minder afhankelijk van de militaire gebeurtenissen verschaffen etnografen, geografen en encyclopedisten (bijvoorbeeld Strabo en Plinius De Oudere) ons informatie over de Belgae en het landschap, of geven ze ons een aantal triviale weetjes. Na Tacitus volgde opnieuw een periode waarin Gallia Belgica minder interesse wekte bij de Romeinse historiografen. De Gallische provincies beleefden een periode die gekenmerkt werd door langzame veranderingen in samenleving en economie, als gevolg van de opname in het Romeinse Rijk.
Geschiedenis.
Eerste en tweede eeuw.
Tijdens de Flavische dynastie en het bewind van Trajanus, Hadrianus en Antoninus Pius kende Gallia Belgica een periode van aanzienlijke bouwactiviteit, zowel in de steden als op het platteland.
Historiografen vestigden hun aandacht opnieuw op Gallia Belgica onder Marcus Aurelius; aan de oostgrens kreeg men te maken met invallende Chatten, terwijl het noordwesten van Gallia Belgica (het huidige Vlaanderen) rond 172 getroffen werd door een naar het zich laat aanzien omvangrijke invasie door de Chauken (afkomstig uit de kuststreek van het huidige noordwesten van Duitsland).
Grote boerderijen in de buurt van Doornik werden rond deze tijd verlaten. Hetzelfde gebeurde met het dorp Velzeke (nabij Zottegem). De stad Nemetacum (het huidige Arras) brandde af. De hoofdsteden van de Morini en de Nerviërs, respectievelijk Terwaan en Bavay, moesten in het laatste kwart van de tweede eeuw herbouwd worden. Het kostte de provinciegouverneur Didius Julianus meerdere jaren (tussen 172 en 174) om de situatie weer te normaliseren. Julianus rekruteerde troepen, waaronder waarschijnlijk een cohort Tungri uit de Maasvallei. Zij werden gelegerd in een fort in Maldegem (niet ver van Brugge) dat door middel van dendrochronologisch onderzoek als stammend uit 173 kan worden gedateerd. Didius Julianus is waarschijnlijk de man geweest die keizer Marcus Aurelius heeft geadviseerd om de Noordzeekust door middel van een groep defensieve werken tegen de Chauken te beschermen. Dit was het begin van wat bekendstaat als de Litus Saxonicum.
Afgezien van de hierboven beschreven gebeurtenissen van de vroege jaren 170 kende Gallia Belgica in de tweede eeuw echter een relatief vredige tijd van vooruitgang.
Derde eeuw.
De Constitutio Antoniniana van keizer Caracalla, uit het begin van de derde eeuw (212), verleende het Romeinse burgerschap aan bijna alle inwoners van het Romeinse Rijk. Het lijkt er echter op dat vanaf de Severische dynastie het noordwestelijke deel van Gallia Belgica minder bloeide dan voorheen het geval was geweest. Op het platteland werden een aantal villa’s verlaten, en in de steden werden minder nieuwe gebouwen opgericht. De belangrijkste factor om aan te nemen dat in het oostelijke deel van Gallia Belgica het tegendeel waar was, is het feit dat de soldaten er rijker waren dan tevoren, wat de muntcirculatie en de economische activiteit alleen ten goede kwam.
Het Gallische keizerrijk en de druk op Belgica Prima en Secunda.
In de loop van de derde eeuw onderging Gallia Belgica een aantal aan elkaar gerelateerde veranderingen. De druk van met name de Franken op de noordgrens van het Romeinse Rijk nam geleidelijk steeds meer toe. Onder de invloed van de crisis van de derde eeuw maakte de provincie in de periode van 260 tot 274 (het grootste deel van de tijd onder leiding van keizer Postumus) zelfs deel uit van het afgescheiden Gallische keizerrijk. Dit rijk slaagde er in haar beginjaren in om een invasie van de invallende Franken af te slaan. Na het verdwijnen van het Gallische keizerrijk maakte Gallia Belgica vanaf 274 opnieuw deel uit van het Romeinse Rijk. Aangezien een groot deel van de Romeinse grenstroepen na de beslissende slag bij Chalons niet meer terugkwam, lagen de grenzen van het Romeinse Rijk nu open. Hoewel minder dan de buurprovincie Germania Inferior had Gallia Belgica vanaf 274 ook zwaar te lijden van de hernieuwde invallen van de Franken. Ook stroomden vluchtelingen binnen uit het voor een deel ontvolkte Germania Inferior.
Vierde eeuw.
Aan het einde van de derde eeuw hadden Diocletianus’ hervormingen als gevolg dat Gallia Belgica voortaan uit twee provincies bestond: Belgica Prima en Belgica Secunda, elk geregeerd door een ridderlijke "praesens". Onder Constantijn de Grote stonden, een enkele uitzondering daar gelaten, senatoriale "consulares" aan het hoofd van Belgica Prima en Secunda.
Verscheidene Germaanse invallen hadden het aanzicht van het noordwesten van het vierde-eeuwse Gallia Belgica (Vlaanderen en aangrenzend Noord-Frankrijk) volledig veranderd: geruïneerde en verlaten villa’s, een lagere bevolkingsdichtheid en steviger versterkte steden. In Toxandrië kregen de Salische Franken, in het midden van de vierde eeuw het gebied Toxandrië van de Romeinen in leen, dit met de opdracht de verdediging tegen andere Germaanse stammen ter hand te nemen.
Het oosten en zuiden van Gallia Belgica, speciaal de vlak buiten Gallia Belgica liggende Moezelvallei maakte in de vierde eeuw juist een bloeiperiode door. Augusta Trevorum (het huidige Trier) werd zelfs een van de hoofdsteden van het gehele Romeinse Rijk. Ondertussen maakte de groeiende Kerk gebruik van de bestaande Romeinse structuren; in Gallia Belgica werden een aantal steden (Reims, Trier e.a) zetels van Christelijke bisschoppen.
Vijfde eeuw.
Een grote en met terugwerkende kracht geredeneerd misschien wel beslissende verandering kwam na de invallen van een aantal Germaanse en Iraanse stammen. Een bondgenootschap van Vandalen, Alanen en Sueben stak op 31 december 406 de bevroren Rijn over. Gallia Belgica werd op uitgebreide schaal geplunderd. De invallers trokken weliswaar al snel door naar het zuiden, maar er was grote schade aangericht, nu ook in het meer welvarende oosten. Deze werd niet meer geheel hersteld. De druk van de migrerende Germanen op het centrale zou een geleidelijk proces in gang zetten dat uiteindelijk tot het als het ware "oplossen" van het Romeinse Rijk in Gallia Belgica zou leiden. Het centrale gezag verdween. In 451 vond aan de zuidoostelijke grens van Gallia Belgica een grote en door de eeuwen heen als zeer belangrijk geziene veldslag plaats. Tijdens de Slag op de Catalaunische Velden leverden een leger dat onder andere bestond uit Hunnen, Gepiden, Ostrogoten en Alanen een grote veldslag met een leger dat bestond uit Romeinen, Visigoten en Franken. De slag eindigde onbeslist. In de jaren voor en na deze veldslag, het midden van de vijfde eeuw, viel het noorden van Gallia Belgica uiteen in een aantal Frankische koninkrijkjes, waarvan dat van Doornik het bekendste is. Het oosten en zuiden viel vanaf ongeveer 461 onder het Gallo-Romeinse Rijk (gesticht door Aegidius en voortgezet door diens zoon Syagrius). In 486 behaalde de legendarische Frankische koning Clovis, een van de zonen van de koning van Doornik, een beslissende overwinning op het Gallo-Romeinse rijk. Het hele voormalige Gallia Belgica ging nu op in het Merovingische rijk.
Belgica als naam voor de Lage Landen.
Alhoewel de naam "Belgica" nu voor het koninkrijk België is voorbehouden, verwees deze benaming voor de 16de-eeuwse splitsing van de Lage Landen naar het hele gebied van de Lage Landen inclusief het noorden. Tijdens de Renaissance werd de naam Belgica, als latinisatie, wel als alternatief voor de Zeventien Provinciën gebruikt, dit gebaseerd op de historische ligging van Belgica. Belgica werd zo een synoniem voor de Nederlanden en Nederlands. Met de opstand in 1568 en het ontstaan van de Republiek der Zeven Verenigde Nederlanden in 1581 neemt deze de naam Belgica ook over in zijn Latijnse benaming: Belgica Confoederata, hoewel men in het Nederlands steeds de naam Nederlanden bleef gebruiken. De Zeventien Provinciën werden toen verdeeld in een onafhankelijk Belgica Foederata of de "federale" Nederlandse Republiek en de Belgica Regia of de "koninklijke" Zuidelijke Nederlanden onder de Habsburgse kroon. Zo geven verschillende kaarten uit de tijd van de Nederlandse Republiek, die uit de Noordelijke Nederlanden bestond, en dus geen verband met het land België heeft, de Latijnse titel "Belgium Foederatum".
In een Belgisch Latijn-Frans woordenboek uitgegeven in Brussel in 1826 door P.J. De Mat wordt het woord "Belga" vertaald als "Flamand" (Vlaams). Gaandeweg werd de naam ook in het Frans gebruikt om de Nederlanden aan te duiden en dan meer bepaald de Zuidelijke die van de Noordelijke gescheiden waren, omdat er in de Noordelijke geen Franstalige gebieden bestonden. Aldus ontstond de moderne naam België.
Bibliografie van secundaire literatuur over Gallia Belgica.
"Uitgegeven bronnen"

</doc>
<doc id="26806" url="https://nl.wikipedia.org/wiki?curid=26806" title="Canadagans">
Canadagans



</doc>
<doc id="26807" url="https://nl.wikipedia.org/wiki?curid=26807" title="Chromatisch">
Chromatisch



</doc>
<doc id="26811" url="https://nl.wikipedia.org/wiki?curid=26811" title="Guelb el-Richat">
Guelb el-Richat



</doc>
<doc id="26812" url="https://nl.wikipedia.org/wiki?curid=26812" title="Guelb er-Richat">
Guelb er-Richat



</doc>
<doc id="26820" url="https://nl.wikipedia.org/wiki?curid=26820" title="Toepassingen van lasertechniek">
Toepassingen van lasertechniek

De laser wordt tegenwoordig in vele toepassingsgebieden gebruikt. Hieronder zijn:
Militaire toepassingen.
In het leger zijn er diverse toepassingen van lasers.
Ze worden onder meer gebruikt voor afstandsmeting. De laser wordt gericht op een bepaald doel en de weerkaatsing wordt opgevangen. Door te meten hoelang het duurt voordat de straal terugkomt en dit te vermenigvuldigen met de lichtsnelheid weet men dan hoever iets weg is. Ze worden ook gebruikt als richtmiddel op geweren. Als de straal het doel raakt, wordt de trekker overgehaald; op die manier is het gemakkelijker om te richten.
Bij het werpen van bommen wordt vanuit een helikopter of vliegtuig een laserstraal gericht op het doel. Een tweede vliegtuig werpt dan zelfrichtende bommen of raketten die op de reflectie van die straal afgaan. Zo kan heel precies gebombardeerd worden. Het enige nadeel is dat het eerste vliegtuig de hele tijd die laserstraal gericht moet houden, iets dat lastig wordt bij veel wind of regen.
Laserstralen worden ook gebruikt als communicatiemiddel. Het voordeel is dat je met een laserstraal heel veel informatie door kan geven. Het nadeel is dat laserstralen alleen rechtuit gaan, en de straal dus precies goed gericht moet zijn en er tussen de zender en de ontvanger een zichtlijn moet bestaan.
Als straalwapen (in ontwikkeling): zo kunnen krachtige laserstralen gebruikt worden om luchtdoelen zoals vliegtuigen en raketten neer te halen, alsook kleinere projectielen zoals mortiergranaten. Maar ook gronddoelen zoals tanks zouden met laserstralen bestookt kunnen worden. Het enige nadeel is dat de laserstraal enige tijd op hetzelfde oppervlak van het doel moet kunnen blijven stralen.
Ten slotte worden laserradarsystemen gebruikt. Voordeel: Een dergelijk systeem is uiterst precies (je kunt driedimensionale plaatjes maken van iemand op circa 2 km afstand), en het radarapparaat is ook veel kleiner. Laserradars hebben echter maar een bereik van circa 10 km, daarom wordt eerst de gewone radar gebruikt, en de laserradar alleen als extra informatie gewenst is.
Er zijn ook lasers die het doelwit verdampen door enorme hitte, maar ze hebben het nadeel dat ze te makkelijk terug gekaatst kunnen worden. Röntgen of gamma lasers zijn een optie, ze kunnen heet genoeg worden maar ze hebben het nadeel dat er geen energiebron groot genoeg is om die lasers te laten werken. Amerika wilde ooit een satelliet met een röntgen-laser maken in de Koude Oorlog maar dit werd afgeblazen vanwege praktische bezwaren en de prijs.
Geneeskundige toepassingen.
Selectieve fotothermolyse.
De werking van lasers hangt af van de substantie die het licht absorbeert. In het lichaam zijn de belangrijkste stoffen: hemoglobine (bloed), melanine (pigment, haar) en water (cellen). Deze hebben verschillend absorptiespectrum. Door de lichtbron zorgvuldig te kiezen kan de aandoening selectief behandeld worden.
Ook de wijze waarop het licht op het weefsel wordt overgebracht is belangrijk: meerdere korte, intense pulsen hebben minder invloed op de omgeving dan een langere, minder-intense puls. Een bloedvat of pigmentcel die opwarmt zal deze warmte immers op de omgeving overbrengen. Door meerdere korte pulsen te geven, met een afkoelingsperiode ertussen, kunnen kleine structuren worden opgewarmd, met weinig opwarming van omliggende weefsels. Voor grote structuren (grotere vaten) zijn juist langere pulsen nodig. Dit is tezamen het principe van de "selectieve fotothermolyse".
Oogheelkunde.
Lasers worden zowel toegepast voor oppervlakkige (hoornvlies) als diepere (lens, netvlies, vaatvlies) behandelingen. 
Voor de behandeling van verziendheid kan lasek of lasik toegepast worden, hierbij wordt de bolling van het oog afgezwakt door cellen van het hoornvlies te verdampen. Bij bepaalde oogaandoeningen ontstaan er op het vaatvlies te veel bloedvaten, ook deze kunnen per laser dichtgebrand worden.
Voor de medische behandelingen zijn lasers met verschillende golflengten beschikbaar.
Dermatologie.
In de dermatologie worden verschillende typen lasers gebruikt
Tandheelkunde.
Bij patiënten met grote angst voor de tandarts kan een laser gebruikt worden om pijnloos gaatjes te verwijderen zonder dat de patiënt er iets van merkt De voordelen hiervan zijn dat het weggelaserde gaatje tevens wordt gesteriliseerd, met als gevolg minder kans op een ontstoken zenuw in de kies of tand en minder pijn tijdens het jaarlijks bezoekje aan de tandarts .
Cosmetische tandheelkunde.
Er is de laatste jaren veel vraag naar het in korte tijd witter maken van het gebit. Hierbij kan ook gebruik worden gemaakt van een laser. Er wordt een waterstofperoxidegel op het gebit aangebracht waarna het gebit wordt belicht met een laser. De belichting zorgt ervoor dat de ketens van kleurstoffen in de tanden en kiezen in kleine stukjes worden verdeeld, waardoor de waterstofperoxide de kleurstoffen veel sneller en beter verwijdert.
Fysiotherapie.
Lasertherapie wordt steeds vaker gebruikt in combinatie met fysiotherapie. De laser bereikt de plekken waar lichamelijke klachten ontstaan (spieren, pezen, botten) in de kern. Hierbij wordt het herstellend vermogen van patiënten geactiveerd. Het effectie hiervan is natuurlijke pijnstilling door endorfines en sneller herstel door de toename van adenosinetrifosfaat (ATP). 
Techniek.
Metaalbouw.
Lasers kunnen gebruikt worden bij de metaalbouw. Door de hoge energiedichtheid en de kleine brandpuntsdoorsnede kan een laser gebruikt worden om
Een van de recentste ontwikkelingen is het gebruik van glasvezel om de laserstraling te verdelen. Zo kan, net als met perslucht, één laserapparaat meerdere lichte handapparaten bedienen. Ook opent dit de mogelijkheid om te lassen met een robot. Dit gebeurt vooral in de automobielnijverheid.

</doc>
<doc id="26824" url="https://nl.wikipedia.org/wiki?curid=26824" title="Gouden knuppel">
Gouden knuppel



</doc>
<doc id="26825" url="https://nl.wikipedia.org/wiki?curid=26825" title="Deductie versus inductie">
Deductie versus inductie

Bij de bestudering van verschillende argumentatie- of bewijstechnieken is het onderscheid tussen deductie en inductie van belang. Bij deductie wordt veelal (maar niet uitsluitend) een gevolgtrekking gemaakt uit het algemene naar het bijzondere - vanuit de major-premisse wordt met een minor-premisse de conclusie afgeleid of gededuceerd. Inductieve methoden werken veelal (maar niet uitsluitend) andersom, hierbij komt men tot een algemene regel, generalisatie geheten, op grond van een aantal specifieke waarnemingen. Waar bij deductie de gevolgtrekking logisch onvermijdelijk voortvloeit uit de aannames, is bij inductie de gevolgtrekking niet logisch onvermijdelijk, maar waarschijnlijk.
Deductieve en inductieve argumentatietechnieken worden vaak gecombineerd, zoals in de empirische cyclus.
Deductie.
Deductie is een argumentatie- of bewijstechniek. Het bewijs bestaat uit een redenering waarvoor geldt dat de conclusie logisch onvermijdelijk volgt uit de premissen (aannames). Een voorbeeld van een deductie is de toepassing van een algemene regel op een specifieke situatie:
Deductie speelt een centrale rol in formele wetenschappen (waarin de empirie geen rol speelt) zoals de wiskunde en de logica. Deductie speelt tevens een rol in de overige wetenschappen wanneer een strikte bewijsvoering mogelijk en vereist is.
Een deductieve gevolgtrekking kan worden aangevochten door aan te tonen dat de conclusie niet logisch voortvloeit uit de premissen: de conclusie is dan niet bewezen (maar kan toevallig wel juist zijn). Als de conclusie van een deductieve redenering weliswaar logisch volgt uit de premissen maar niettemin onjuist is, moet ten minste een van de premissen onjuist zijn. Empirische weerlegging van een via deductie verkregen gevolgtrekking laat de geldigheid van de redenering dus ongemoeid, maar noopt wel tot een herziening van de premissen.
Indien een niet-geldige deductieve redenering - er zit een logische fout in de afleiding van de conclusie - wel een zekere waarschijnlijkheid heeft, kan deze soms worden opgevat als of herschreven tot een geldige inductieve redenering.
Inductie.
Inductie is een argumentatie- of bewijstechniek die geen logisch onontkoombare conclusie oplevert, maar een conclusie die aannemelijk is, die een zekere waarschijnlijkheid heeft. Het betreft vaak de afleiding van een algemene regel uit een beperkte verzameling specifieke gevallen. Deze vorm van inductie - de enumeratieve (of opsommende) inductie - ziet er als volgt uit: voor het eerste geval geldt A, voor het tweede geval geldt A, voor het derde geval geldt A enzovoort, dus A geldt voor alle "overeenkomstige" gevallen. De conclusie heeft daarbij ook betrekking op die gevallen die "niet" in de aannames worden genoemd. Als de conclusie uitsluitend betrekking zou hebben op de in de aannames genoemde gevallen, dan was er sprake van deductie - de conclusie zou dan immers onvermijdelijk zijn. Een voorbeeld van een inductieve redenering.
Deze conclusie is misschien wel aannemelijk, maar niet logisch onvermijdelijk: er kan een witte eend over het hoofd gezien zijn. Een via inductie verkregen conclusie of gevolgtrekking heeft de mogelijkheid empirisch te worden weerlegd (falsificatie): wie ook maar één witte eend in het park weet te vangen, toont daarmee aan dat de conclusie, hoewel inductief geldig, niettemin onjuist is.
Soms wordt het begrip inductie ten onrechte verengd tot de hierboven beschreven enumeratieve inductie. Naast deze vorm van inductie, bestaan ook andere vormen, zoals de "eliminatieve inductie" (of "inductie door eliminatie"): als verschijnsel X niet correleert met mogelijke oorzaken A, B, C, D, F, G ..., maar wel met mogelijke oorzaak E, dan biedt oorzaak E een verklaringsgrond voor X. De analogieredenering is ook een voorbeeld van een inductieve redeneertrant.
Via inductie verkregen conclusies worden vaak ondersteund met een statistische analyse. In het gegeven voorbeeld kan met statistiek bijvoorbeeld aannemelijk gemaakt worden dat de waargenomen bruine eenden een representatieve steekproef vormen van de gehele eendenpopulatie.

</doc>
<doc id="26827" url="https://nl.wikipedia.org/wiki?curid=26827" title="Striptease (film)">
Striptease (film)

Striptease is een misdaad-dramafilm uit 1996 onder regie van Andrew Bergman. Hij baseerde het verhaal hiervan op dat uit het boek "Strip Tease" van Carl Hiaasen. Moore kreeg voor haar rol in de film $12 miljoen dollar, tot dan toe het hoogste bedrag ooit betaald aan een actrice voor een filmrol. De film kostte in totaal zo'n $50 miljoen. "Striptease" 'won' niettemin zes Golden Raspberry Awards, waaronder die voor slechtste film, slechtste actrice en slechtste regisseur.
Verhaal.
"Erin Grant" (Demi Moore) raakt de voogdij over haar kind kwijt. Ze heeft geld nodig om in hoger beroep te kunnen gaan en gaat daarom werken bij de "Eager Beaver", een lokale stripclub. Het congreslid "David Dilbeck" (Burt Reynolds) komt op een avond vermomd op de club en wordt verliefd op Grant. Wanneer Dilbeck een andere bezoeker aanvalt, wordt hij herkend door een andere bezoeker. Die biedt Grant aan om haar aan het benodigde geld te komen door Dilbeck af te persen. Dat gaat niet helemaal zoals gepland.

</doc>
<doc id="26832" url="https://nl.wikipedia.org/wiki?curid=26832" title="Lapland">
Lapland

Lapland of Samenland (Noord-Samisch en Zweeds "Sápmi", Lule-Samisch "Sábme", Zuid-Samisch "Saemie", Noors "Sameland") is de culturele regio die traditioneel wordt bewoond door de Samen (ook wel Lappen). De Samen beschikken wel over meerdere eigen talen (de "Samische" talen), maar niet over een eigen staat. Lapland strekt zich namelijk uit over het meest noordelijke gedeelte van Noorwegen, Zweden, Finland en Rusland.
De naam "Lappen" wordt door de Samen als onbeleefd, zelfs ietwat beledigend ervaren. Ze geven de voorkeur aan de naam "Samen".
Er is in Finland de gelijknamige regio of landschap, zie Lapland (Fins landschap). In Zweden was er het Zweedse landschap Lapland, thans verdeeld over de provincies Norrbotten en Västerbotten. Noord-Noorwegen beslaat de provincies Nordland en Troms og Finnmark. In Rusland mag het noordelijk deel van het schiereiland Kola of een groot deel van de oblast Moermansk tot het historische Lapland gerekend worden.
Geografie.
Lapland ligt zo dicht bij de poolstreken, dat de winters er lang en ijzig koud zijn. In de wintermaanden komt de zon er niet op (poolnacht) en in de zomermaanden gaat de zon niet onder (middernachtzon). De Samen hebben echter in de loop der eeuwen geleerd zich aan deze barre omstandigheden aan te passen. Ze leven traditioneel van hun rendierkudden, die rendiermos en andere korstmossoorten eten. Het gebied wordt ook wel de laatste wildernis van Europa genoemd. Het landschap wordt gekenmerkt door een bergachtig land, met uitgestrekte bossen, vlaktes en vele meren.
Traditionele leefomstandigheden.
Rendieren leveren de Samen melk, vlees, bot en huiden en doen bovendien dienst als trekdier voor de slede, het vervoermiddel bij uitstek in dit gebied. In de huidige tijd worden er sneeuwscooters gebruikt om de rendieren beter bij te houden. 
Een deel van de Samen woonden eerder in tenten (lavvu, oorspronkelijk van rendierhuiden) die gemakkelijk af te breken en te vervoeren zijn. Want om in leven te blijven konden de Samische herders niets anders doen dan hun rendierkudden volgen in hun jaarlijkse voedseltrek. Later kwamen de karakteristieke koepelvormige hutten (goađi). Maar rendierhoudende Samen leven regelmatig in woningen. De lavvu en de goađi zijn nog in gebruik in zomerkampen op afgelegen plaatsen in de bergen.
Moderne tijden.
De afgelopen eeuw zijn er in Lapland grote veranderingen tot stand gekomen. De Samen zijn in steeds nauwer contact met de Scandinavische cultuur gekomen. De meesten hebben hun nomadenbestaan opgegeven en zich als visser, landbouwer of zelfstandige ondernemer gevestigd of hebben een reguliere baan. Sommigen van de Samen zijn volledig opgegaan in de Scandinavische samenleving en hun leven verschilt in weinig van dat van andere Scandinaviërs, maar een belangrijk deel van hen streeft ernaar om de eigen cultuur en taal te behouden.
Wel is er meer respect en bescherming gekomen voor de Samische bevolking, hun leefwijze, hun cultuur en hun talen, hetgeen bevorderd wordt door de Samische parlementen in Zweden, Noorwegen en Finland. In het gebied lopen ook projecten voor natuurherstel van Rewilding Europe.
Sport.
De eindronde van het VIVA-wereldkampioenschap voetbal 2008 voor voetbalteams die geen lid zijn van de FIFA of de UEFA, werd van 7 juli tot 14 juli 2008 in Lapland gehouden.
Lapland wordt in het voetbal vertegenwoordigd door het Samisch voetbalelftal. Onder auspiciën van de voetbalbond NF-Board werden de "Sámi" in 2006 eenmaal wereldkampioen voetbal, door in de finale Monaco met 21-1 te kloppen.
Maar wellicht belangrijker dan voetbal zijn de sporten die direct een Samische oorsprong hebben en ook in de Samische kampioenschappen beoefend worden. Dat zijn bijvoorbeeld lassogooien en rendierraces maar ook skiën.
Werelderfgoed.
In het Zweedse gedeelte van Lapland bevindt zich Laponia, een van de veertien monumenten op de Werelderfgoedlijst van de UNESCO in Zweden.

</doc>
<doc id="26833" url="https://nl.wikipedia.org/wiki?curid=26833" title="Orpheus en Eurydice">
Orpheus en Eurydice

Orpheus en Eurydice is een van de bekendste mythische liefdesgeschiedenissen uit de wereldliteratuur. Het verhaal werd door zowel Ovidius als Vergilius neergeschreven.
Het verhaal.
Door het hele land werd de fantastische zanger Orpheus geprezen. Hij was de zoon van koning Oiagros van Thracië en had van zijn moeder Calliope de gave van de zangkunst geërfd, waarmee hij alle mensen in vervoering bracht. Apollo schonk hem een lier en wanneer Orpheus zijn gezang liet horen, kon niemand de goddelijke macht ervan weerstaan. Alle dieren in de natuur, de bomen en zelfs de stenen bracht de zanger in beweging. Hij kon zijn geluk niet op toen hij de nimf Eurydice trouwde.
Het geluk was van korte duur. Toen de nimf achternagezeten werd door Aristaios, die haar wilde aanranden, werd zij door een adder gebeten. Het was een kleine wond, maar uiteindelijk stierf ze eraan. Orpheus kon zich echter geen leven zonder Eurydice voorstellen. Hij zong een klaaglied en toen omringden de wilde dieren hem en de bomen hielden hun ruisen in.
Orpheus bedacht een ongekend plan. Hij zou in de onderwereld neerdalen en de heerser over de schimmen smeken zijn echtgenote aan hem terug te geven. Bij de poort die naar de onderwereld leidde daalde hij af. Eens bij de troon, waarop Hades met zijn vrouw Persephone als heerser over de doden zetelde, nam hij zijn lier en begon te zingen.
Toen gebeurde er in de onderwereld iets unieks. De schimmen luisterden naar de liefelijke klanken en weenden. Tantalus vergat, zoals hij wel gewoon was, te buigen naar het steeds terugwijkend water. De Danaïden dachten er niet meer aan de zeef te proberen te vullen. Sisyphos zat op de steen die hij telkens tegen een berg moest optorsen. Ook het koningspaar was diep ontroerd en besloot Eurydice weer met hem te verenigen, op één voorwaarde: Orpheus moest voor zijn geliefde lopen en mocht niet naar haar omkijken, voor ze het zonlicht hadden bereikt.
Zo liepen ze naar boven, Eurydice achter Orpheus, Orpheus vroeg dingen aan Eurydice; "Eurydice gaat alles goed? Eurydice ik heb je gemist!" Eurydice wilde dat hij haar vertrouwde en antwoordde één keer niet. Orpheus begon zich zorgen te maken en vroeg zich af of Eurydice wel degelijk mee was gekomen. Hij keek achter zich en zag dat hij een fout had gemaakt, want Eurydice stond wel achter hem. De afspraak was verbroken en Eurydice mocht niet terugkeren naar de bovenwereld. 
Intens verdrietig keerde Orpheus terug naar zijn vaderland. Drie jaren verstreken en Orpheus zonderde zich steeds meer af. Niemand werd zozeer door de nimfen gehaat als hij, omdat hij van geen liefde voor vrouwen meer wilde weten (volgens Ovidius' "Metamorfosen" wijdde Orpheus zich exclusief aan de jongensliefde). Op een fatale dag kwam zelfs een groep Maenaden op Orpheus af, al roepend: "Daar is hij, de vrouwenhater, die niets meer van ons wil weten" en blind van haat scheurden zij Orpheus levend in stukken.
Orpheus' ziel zweefde omlaag naar het schimmenrijk, waar hij Eurydice omhelsde en sindsdien lopen ze samen gelukkig over de Elysese velden. En telkens als hij eens vooruitliep, mocht hij ongestraft naar zijn geliefde omzien.
In de kunst(wereld).
De mythe van Orpheus en Eurydice inspireerde tal van artiesten, vooral in de muziek, omdat Orpheus zowat het prototype is van de (ideale) zanger. Maar ook in de literatuur, toneelkunst, film en schilderkunst werden velen door de mythe geïnspireerd, waaronder de volgende:
Verschillende muzikale instituten dragen Orpheus in hun naam, zoals:

</doc>
<doc id="26835" url="https://nl.wikipedia.org/wiki?curid=26835" title="Dubbel en Dwars">
Dubbel en Dwars

Dubbel en Dwars was een cabaretgroep, in 1982 opgericht, voor het Leids cabaretfestival. 
De groep bestond uit de volgende cabaretiers: Jack Spijkerman, Arie van der Wulp en Joop van Dijk. Hun laatste programma was "Afslag Dokkum", onder meer met het nummer "Mannen met macht". Dit nummer brachten ze ook ten gehore op het 25-jarig jubileum festival van het Leids cabaretfestival in Theater Carré. In 1993 werd "Dubbel en Dwars" opgeheven.

</doc>
<doc id="26836" url="https://nl.wikipedia.org/wiki?curid=26836" title="Comedytrain">
Comedytrain

Comedytrain is het eerste Nederlandse gezelschap van stand-upcomedians. Het werd in 1990 door Raoul Heertje opgericht als 'podium' voor stand-upcomedy. In 1995 ontving Comedytrain de Pall Mall Exportprijs voor durf en originaliteit. Comedytrain heeft als thuisbasis het eveneens door Heertje opgerichte café Toomler, onder het Hilton-hotel in Amsterdam.
Comedytrain biedt talenten een podium om zich te ontplooien: ze kunnen nieuw materiaal testen voor publiek en de basis te leggen voor de stap naar de theaters in Nederland. In de loop der jaren hebben bekende comedians als Theo Maassen, Eric van Sauers, Hans Teeuwen, Daniël Arends, Peter Pannekoek, Soundos El Ahmadi, Jandino Asporaat, Ronald Goedemondt, Henry van Loon, Marc-Marie Huijbregts, Sanne Wallis de Vries, Owen Schumacher, Lebbis en Najib Amhali zich eraan verbonden. Naast wekelijkse optredens van de comedians, zijn er ook regelmatig open podia en andere bijzondere programmeringen in thuishonk Toomler.
In 2006 nam Jan Jaap van der Wal het artistiek leiderschap van Comedytrain over van Raoul Heertje, hierin ondersteund door Eric van Sauers, Hans Teeuwen en Theo Maassen.
Comedians momenteel lid van Comedytrain:
Bob Koomen
- Kasper van der Laan
- Henry van Loon
- Kim Schuddeboom
- Jandino Asporaat
- Howard Komproe
- Johan Goossens
- David Linszen
- Daniël Arends
- Bugra Gedik
- Sanne Wallis de Vries
- Sezgin Güleç 
- Patrick Laureij
- Stefan Pop
- Hans Teeuwen
- Hans Sibbel
- Glodi Lugungu
- Yunus Aktas
- Theo Maassen
- Ronald Goedemondt
- Roué Verveer
- René van Meurs
- Rayen Panday
- Tim Fransen
- Peter Pannekoek
- Murth Mossel
- Merijn Scholten
- Jorn van Dam
- Kees van Amstel
- Najib Amhali
- Micha Wertheim
- Jeroen Leenders
- Jan Jaap van der Wal

</doc>
<doc id="26837" url="https://nl.wikipedia.org/wiki?curid=26837" title="Samos (eiland)">
Samos (eiland)

Samos (Grieks: Σάμος) is een Grieks eiland in het oosten van de Egeïsche Zee, vlak voor de kust van Turkije. Bestuurlijk behoort het tot de periferie Noord-Egeïsche Eilanden.
Vathy (of Samos-stad) is de hoofdstad van het eiland. Het is een havenstad in het noordoosten van het eiland.
Het eiland heeft hoge bergen, zoals de Kerketefsberg in het westen, die met 1437 meter een van de hoogste bergen van de Egeïsche Zee is, en de Ampelosberg in het midden van het eiland, die 1150 meter hoog is.
De plaats Pythagoreio heette tot 1955 Tigani en ligt aan de zuidoostkust, nabij het vliegveld van Samos. De plaatsen Vathy en Karlovasi liggen in het noorden van het eiland. Samos heeft een aantal mooie kloosters.
Enkele goederen die op het eiland geproduceerd worden, zijn: wijn, olijfolie, honing en citrusvruchten. Vooral de zoete witte Samoswijn, gemaakt van muskaatdruiven, geniet internationale bekendheid.
Geschiedenis van Samos.
Rond 1000 v.Chr. vestigden zich Ioniërs op Samos, die de vóór-Griekse bevolking verdrongen. De Ioniërs brachten Samos tot grote bloei. Het eiland werd een belangrijk economisch en cultureel centrum en had een belangrijk aandeel in de Griekse kolonisatie. Het eiland was lid van de Ionische Twaalfstedenbond. Onder de tiran Polycrates (circa 540- 521 v.Chr.) bereikte Samos een hoogtepunt, o.a. vanwege de grote publieke werken en zeemacht die hij tot stand bracht. Sparta en Korinthe slaagden er niet in een einde te maken aan zijn bewind. De Perzen wisten Polycrates wel ten val te brengen en stelden zijn broer Syloson aan als satraap. Na de Perzische oorlogen wist Samos zich in 479 v.Chr. na de Slag bij Mycale weer los te maken van de Perzen en vond het eiland aansluiting bij de Delische Bond als niet-belastingplichtig lid. Een poging zich los te maken van de Bond leidde tot de Samische Oorlog (441 - 439 v.Chr.) tegen Athene, die Samos verloor. Daarna bleef Samos Athene tot het einde van de Peloponnesische Oorlog (404 v.Chr.) trouw. In 365 v.Chr. slaagde de Atheense admiraal Timotheus erin om het intussen in 387 v.Chr. weer onder Perzische invloed geraakte Samos te veroveren. Hij vestigde er een gemeenschap van 2000 Atheense klèrouchoi, die in 322 v.Chr. op last van de Macedonische diadochenkoning Perdiccas het eiland weer moest verlaten. In de hellenistische periode was Samos tot 197 v.Chr. een steunpunt voor de Ptolemaeën. In 132 v.Chr. werd Samos Romeins.
De Griekse wiskundige en filosoof Pythagoras, bekend van de stelling van Pythagoras (a2+b2=c2), werd op dit eiland geboren. De stad Pythagorio, die in het zuidoosten van het eiland aan de kust ligt, is sinds 1955 naar hem genoemd. Hier staat ook een beeld van Pythagoras, dat in 1989 door Nikolaos Ikaris is gemaakt.
Samos geldt ook als de geboorteplaats van de filosoof Epicurus.
Op diverse plaatsen van dit eiland werd in de oudheid de godin Hera vereerd.
Dit was een godin van de vruchtbaarheid. Nog voor de Myceners zich hier vestigden, bestond waarschijnlijk al een dergelijke cultus op dit eiland. Ten westen van Pythagorio bevindt zich een heiligdom van Hera.
In de klassieke oudheid stond het eiland ook bekend om het rode aardewerk dat er geproduceerd werd.
Het eiland maakte achtereenvolgens deel uit van het Perzische Rijk, het Helleense Rijk, het Romeinse Rijk, het Byzantijnse Rijk, De Republiek Venetië en het Ottomaanse Rijk, waarna het deel ging uitmaken van Griekenland in 1912.
Plaatsen.
Samos is sedert 2011 een fusiegemeente ("dimos") in de Griekse bestuurlijke regio ("periferia") Noord-Egeïsche Eilanden.
De vier deelgemeenten ("dimotiki enotita") van de fusiegemeente zijn:
Andere plaatsen:
Verkeer en vervoer.
Samos beschikt over de Luchthaven Samos. Er zijn veerverbindingen met andere eilanden zoals Rodos en Kos. Er is een regelmatige busdienst met de deelgemeente Pythagoreio.

</doc>
<doc id="26838" url="https://nl.wikipedia.org/wiki?curid=26838" title="Argo-Saronische eilanden">
Argo-Saronische eilanden



</doc>
<doc id="26839" url="https://nl.wikipedia.org/wiki?curid=26839" title="Argosaronische eilanden">
Argosaronische eilanden



</doc>
<doc id="26841" url="https://nl.wikipedia.org/wiki?curid=26841" title="Koninklijk Theater Carré">
Koninklijk Theater Carré

Koninklijk Theater Carré is een theater in de Nederlandse stad Amsterdam en is gelegen aan de Amstel. Het heette oorspronkelijk "Circus Carré" en is gebouwd in de classicistische stijl. Het werd eind 19e eeuw opgericht door Oscar Carré.
Circus Carré.
Al vanaf 1879 gaf het "Koninklijk Nederlandsch Circus Oscar Carré"
wintervoorstellingen in een tijdelijk houten gebouw met stenen voorgevel aan het huidige Weteringcircuit in Amsterdam. Met de gemeente werd onderhandeld over nieuwbouw, maar dat schoot niet op. Toen vond op 8 december 1881 de Ringtheaterbrand plaats: ruim 400 bezoekers van het houten theatergebouw in Wenen vonden daarbij de dood. Een bouwvergunning voor Oscar Carré kwam daarna snel af. Carré werd op 3 december 1887 geopend.
De 'Steenen Circus van Carré' of "Carré" zoals het nieuwe gebouw al snel genoemd werd, was aanvankelijk alleen in gebruik voor circusvoorstellingen in de wintermaanden.
Vanaf 1893 werd Carré, tijdens de periode dat het circus op tournee was, gebruikt door theaterproducent Frits van Haarlem, die er succesvolle variétévoorstellingen bracht. Carré veranderde daardoor in een theater voor allerlei vormen van volksvermaak. In 1911 werd - na het overlijden van Oscar Carré - de laatste voorstelling van het "Koninklijk Nederlandsch Circus Oscar Carré" aan de Amstel gegeven. Naderhand hebben wel nog andere circussen voorstellingen in Carré gegeven, zoals Circus Henny in 1924.
Theater Carré.
Van 1907 tot 1928 was het revuegezelschap van Henri ter Hall de voornaamste publiekstrekker in Carré. De naam werd in 1920 veranderd in "Theater Carré". Het theater balanceerde in die tijd echter voortdurend op de rand van faillissement. Met name de periode onder directie van Herman Heijermans, die vergeefs probeerde volle zalen te trekken met grote spektakelstukken - onder andere zijn eigen "De Vliegende Hollander of de grote weddenschap" (1924) werd berucht. In de jaren dertig keerde het tij onder leiding van de nieuwe directeur Alex Wunnink en zijn assistent Louis Dekker. Het hernieuwde succes van het theater was vooral te danken aan een uitgekiende programmering, waarbij populaire Nederlandse revuegezelschappen zoals die van Louis Bouwmeester jr. met zijn "Bouwmeester Revue" en "De Nationale Revue" van Bob Peters werden afgewisseld met internationale voorstellingen van Italiaanse opera, operette en variété. In die tijd werd de (inter)nationale reputatie van Carré als top-theater bevestigd door de geregelde optredens van vedetten als Lou Bandy, Louisette, Buziau, Louis Davids, Josephine Baker, Sara Scuderi, de Fratellini, Grock en orkesten zoals dat van Jack Hylton.
Wunnink werd na de Tweede Wereldoorlog opgevolgd door zijn zoon Karel Wunnink. Louis Dekker bleef al die jaren de man die het artistieke beleid van het theater bepaalde. Onder hun leiding beleefden nieuwe verschijnselen als de musical ("Porgy and Bess", 1956) en de "One Man Show" (Toon Hermans, 1963) hun Nederlandse première in "Carré". Daarnaast behoorden de revues van achtereenvolgens Snip en Snap en André van Duin en de circussen van Strassburger in die naoorlogse periode tot de vaste successen.
Bij poëzieliefhebbers werd Carré bekend door de manifestatie "Poëzie in Carré", georganiseerd door Simon Vinkenoog in 1966. In die tijd was de positie van Carré nog steeds niet vanzelfsprekend. Aan het einde van de jaren zestig was enige tijd sprake van sloop van het theater door de toenmalige eigenaar Reinder Zwolsman. Artiesten kwamen in actie, onder wie Heintje Davids, die het liedje "Er is maar één Carré" uitbracht. De gemeente Amsterdam gaf uiteindelijk geen toestemming voor sloop. In 1977 kocht de gemeente het pand aan.
In juli 1983 werden in het kader van het Holland Festival vanuit theater Carré vier avondvullende, opzienbarende en schandaal-veroorzakende live-uitzendingen voor de VPRO-televisie gemaakt, "Aanvallen Van Uitersten", respectievelijk getiteld: "Romantiek, Esthetiek, Techniek, Taal", met een keuze uit alles wat destijds extreem was in vooral de performancekunsten, variërend van een nietsontziende performance van Wencke Mühleisen, het laten vallen van een knikker door de Bredase kunstenaar Harrie de Kroon, een niet-aflatende stroom anekdotes van Jules Deelder, een optreden van Marina Abramović met een groep Australische Aboriginals en Tibetaanse monniken, tot een zo oorverdovend concert van de muzikant Glenn Branca, dat daarna presentatrice Moniek Toebosch (die veel kritiek te verduren kreeg vanwege haar daar vertoonde blote bips) niet meer begeleid kon worden bij haar uitvoering van Wagners aria "Der Liebestod", door het NOS-Omroep Orkest, dat afgetikt door de dirigent Ivan Fisher gehoorgestoord het podium had verlaten.
Bij het eeuwfeest in 1987 werd de musical Cats naar Carré gehaald. Het enorme succes luidde het begin in van een bloeitijd voor de musical in Nederland. De toekenning van het predicaat Koninklijk was de kroon op het eeuwfeest.
Tussen 1991 en 1993 werd Carré intensief verbouwd onder leiding van de architecten Onno Greiner en Martien van Goor; er werd onder meer een geheel nieuw toneelhuis gebouwd en de toneelopening werd fors vergroot. Tussen 2003 en 2004 werd het theater van binnen vrijwel geheel opnieuw opgebouwd en gerenoveerd door dezelfde architecten. De stalen bogen van de dakconstructie - die sedert de verbouwing van 2004 goed zichtbaar zijn voor het publiek - zijn niet ontworpen en vervaardigd door Gustave Eiffel, zoals veelal wordt geschreven, maar door de Amsterdamse bruggenbouwer Koninklijke Fabriek voor Stoom- en andere Werktuigen.
Tegenwoordig.
Carré wordt tegenwoordig voornamelijk gebruikt voor musicals, popconcerten, muziek-, toneel- en cabaretvoorstellingen. Ook De Nederlandse Opera en Het Nationale Ballet gebruiken de zaal incidenteel voor voorstellingen die zich minder goed lenen voor hun eigen, nabijgelegen Muziektheater.
Het theater beschikt over een capaciteit van 1756 zitplaatsen.
Na een periode van afwezigheid kwam, onder de directeur Guus Oster, in 1979 het circus terug met de optredens van het Russisch Staatscircus met de clown Popov. Na een tweede zeer succesvol bezoek werd op 19 december 1985 een oude traditie in ere hersteld: het kerstcircus. Sinds dat jaar vindt elk jaar in december het "Wereldkerstcircus" plaats in het theater. Vooral het Circus Knie met zijn vermaarde paardendressuur heeft zich geliefd gemaakt in Amsterdam.
Opvallend zijn de "Logefoyer", ooit voor een deel in gebruik als woonruimte voor de familie Carré en enkele van hun artiesten, en "Het Brandscherm", het grootste schilderij van Nederland uit één stuk, geschilderd door Siet Zuyderland.
Een aantal jaren is ook de Gouden Televizier-Ring uitgereikt in dit theater.
In 2020 en 2021 werd in het theater het 5-meiconcert gegeven. Dit concert wordt normaal gesproken op de Amstel gegeven, maar moest in deze jaren worden afgelast vanwege de coronapandemie die in 2020 uitbrak. In beide jaren werd als alternatief in het theater een concert zonder publiek gegeven, in 2020 in de foyer en in 2021 in de zaal. Beide concerten werden gegeven door het Metropole Orkest dat in 2020 het concert op de Amstel zou hebben gegeven.
In februari 2021 zouden de Dolly Dots in het theater optreden als afsluiting van hun reünietour, maar ook dit moest vanwege de coronapandemie worden afgelast. Het concert werd verplaatst naar 14 december 2022. Het concert werd op die datum echter niet in dit theater gegeven, maar in de Ziggo Dome onder de naam "Symphonica in Rosso".

</doc>
<doc id="26842" url="https://nl.wikipedia.org/wiki?curid=26842" title="Cheitharol Kumbaba">
Cheitharol Kumbaba



</doc>
<doc id="26843" url="https://nl.wikipedia.org/wiki?curid=26843" title="Lijst van koningen van Manipur">
Lijst van koningen van Manipur

Volgens de Cheitharol Kumbaba, een koninklijk kroniek, werd vanaf het jaar 33 Manipur verenigd en geregeerd door de Meitei koningen. Opgemerkt dat tijdens de Puya Meithaba een groot deel van het Cheitharol Kumbaba verbrand is. De eerste paar koningen hebben echter onwaarschijnlijk lange regeerperioden. De eerste zeven koningen worden dan ook als goddelijk beschreven. Na Naokhamba werden echter de koningen als "puur menselijk" beschreven.
Externe links.
Meer informatie over de Cheitharol Kumbaba

</doc>
<doc id="26846" url="https://nl.wikipedia.org/wiki?curid=26846" title="Polo (sport)">
Polo (sport)

Polo is een balsport te paard, waarbij het de bedoeling is een kleine, witgelakte houten of plastic bal of een kleine, oranje rubberen bal met een 'mallet' in het doel van de tegenstander te slaan.
Het is een balspel dat gespeeld wordt door twee teams van vier spelers te paard op een al dan niet omheind speelveld. Ook is er een scheidsrechter op het veld die op een paard zit. Het doel van het spel is om de bal bij de tegenstander tussen twee palen door te slaan.
Geschiedenis.
De eerste aanwijzing van beoefening van dit oude ruiterspel heeft men echter gevonden omstreeks 900 voor Christus bij de vorstenhuizen van de Meden en de Perzen. Daar beheersten ook de hofdames het spel waarvoor zij door dichters werden geroemd. Ook is er een vermelding dat de koning van Manipur een polospel organiseerde ter gelegenheid van zijn kroning in het jaar 33. In het rijk van Dzjengis Khan en ook bij andere Aziatische ruitervolkeren stond het polo als behendigheidsspel in hoog aanzien. Via Byzantium kwam polo naar India, waar men het aan het hof van de Mogolkeizers hartstochtelijk beoefende.
Engelse militairen ontdekten de polosport in Noord-India en Pakistan. Het bleek een uitstekende manier te zijn om de paarden te trainen voor de krijgsdienst. In 1863 werd door hen in India de "Calcutta Polo Club" opgericht. Het spel werd pas in Europa bekend, nadat Britse officieren het 'paardenhockey' in 1869 vanuit de koloniën naar Engeland brachten, in 1872 werd daar de eerste poloclub opgericht. In 1875 deed polo zijn intrede in Argentinië en in 1876 in Amerika. Polo was een Olympische sport in 1900, 1908, 1920, 1924 en 1936.
In 2007 zijn er wereldwijd ongeveer 30.000 polospelers actief. Pololand bij uitstek is Argentinië. In Europa zijn Engeland en Spanje de landen waar het meest gespeeld wordt. Overal waar polo wordt beoefend zijn internationale toernooien. 
Regels.
Beide teams bestaan uit vier spelers (een spelverdeler, twee aanvallers en een verdediger). Een normaal speelveld is 300 yard (ca. 274 m) lang en 200 yd (ca. 183 m) breed. Het doel bestaat uit twee palen, die op ongeveer 7 meter van elkaar staan. In Nederland worden 4 chukka's gespeeld per wedstrijd. Op grote toernooien in het buitenland soms 6. Voor iedere chukka wordt van paard gewisseld. Op een lager niveau kan een paard soms twee chukka's doen in een wedstrijd, met minimaal een chukka rust.
Na ieder doelpunt wisselt men van speelhelft. Bij het begin van het spel werpt de scheidsrechter de bal in het midden van het veld tussen de twee teams. Deze arbiter en een soms tweede bereden scheidsrechter zorgen voor de naleving van de spelregels. Ook bij paardpolo bestaan er strafslagen vanaf een merkteken op negen meter voor het doel, vrije slagen, en dergelijke. Om ongelukken te voorkomen kent het spel een voorrangsregeling. Voorrang heeft degene, die in de onmiddellijke bewegingslijn van de bal of onder de kleinste hoek komt aanrijden. Men mag de weg van de bal niet kruisen.
Paard en uitrusting.
Een polospeler heeft meerdere paarden nodig. De benaming 'polopaard' is tegenwoordig juister dan de traditionele naam 'polopony', omdat sinds 1945 de beperkingen in grootte zijn vervallen. Er zijn geen officiële eisen, maar de spelers zoeken bepaalde eigenschappen. Het paard moet beschikken over uitstekende wendbaarheid, acceleratie, voldoende temperament en speciaal getrained voor polo. Als landen waar goede polopaarden gefokt worden gelden Argentinië en Engeland.
De benen van de paarden worden beschermd door bandages of peesbeschermers, de staart wordt opgebonden zodat de polostick er niet in verstrikt kan raken. De ruiter is uitgerust met een polostick van bamboe (mallet) met aan het eind een ongeveer twintig centimeter lang sigaarvormig dwarshout. Er wordt geslagen met de zijkant, dus niet op de kopse kant zoals bij crocket. De sticks moeten met gestrekte arm juist de grond kunnen raken. De lengte hangt dus af van de grootte van paard en ruiter. De polobal is van plastic, heeft een gewicht van circa honderddertig gram en een middellijn van ongeveer acht centimeter. De kleding van de spelers bestaat uit valhelm, veiligheidsbril, een poloshirt met korte mouwen, een witte spijkerbroek, een stevige bruine rijlaars, alsmede kniebescherming, elleboogbeschermers en handschoenen.
Techniek.
Polo is gebaseerd op teamwork, het is geen spel van individuele acties. Het vereist behendigheid, een snel reactievermogen, moed en uithoudingsvermogen. Een ontspannen, buigzame zit in volledige balans behoren tot de belangrijkste voorwaarden. Met de linkerhand houdt men rustig de teugel vast (het paard wordt bestuurd door middel van gewichtsverplaatsing), de rechterhand hanteert de stick. Ook het bereden paard (vaak een klein paard) moet snel reageren en snel in galop kunnen gaan indien noodzakelijk. Tegenstanders worden afgedekt en ook van de bal gezet, 'er af gereden' of weggeduwd.
Men slaat vooruit en achteruit met de stick. Naast de elementaire voor- en achterwaarts gerichte slagen kent men de moeilijke slagen naar de zijkant, maar het moeilijkst zijn de slagen onder de hals of de staart van het paard door. Belangrijk is de gerichte slag, die de bal precies in een gewenste richting plaatst. Ondanks de hoge lichamelijke eisen is voor het uitoefenen van deze sport geen leeftijdsgrens gesteld. De beste prestaties levert men doorgaans in de leeftijdsgroep tussen 25 en 35 jaar maar spelers gaan door tot in de zestig. Mannen en vrouwen en diverse leeftijden spelen in gemixte teams. Er zijn veel teams met familieleden of partners die samen spelen.
Polo in Nederland.
De oudste club in Nederland is Polo Club Wassenaar, die in 1993 opgericht werd. Zij spelen op het middenveld van Renbaan Duindigt. Daarna volgen Polo Club Vreeland nabij Hilversum en Polo Club Midden-Nederland op de Veluwe tussen Nijkerk en Putten. Er worden 's zomers bovendien wedstrijden gespeeld in Waalre en Domburg. Nederland kent momenteel ongeveer zestig polospelers waarvan een kwart vrouwelijk is.
Het wedstrijdseizoen loopt van mei t/m september en er zijn diverse toernooien met toegang voor publiek. 
Het Nederlandse nationale poloteam won zilver bij het Europees kampioenschap 2002 in Italië en brons bij het Europees kampioenschap 2005 in Nederland.
Het damespoloteam won in 2018 brons bij het Europese Kampioenschap Polo in Italië.

</doc>
<doc id="26848" url="https://nl.wikipedia.org/wiki?curid=26848" title="Kasper van Kooten">
Kasper van Kooten

Kasper van Kooten (Zuidoostbeemster, 17 december 1971) is een Nederlands acteur en cabaretier. Daarnaast is hij onder meer drummer, zanger, songwriter, componist, arrangeur, auteur en presentator. Hij is vooral bekend van de televisieseries "All Stars", "Toscane" en "De co-assistent".
Levensloop.
Van Kooten werd geboren in Zuidoostbeemster. Hij is de zoon van Kees van Kooten. Zijn zus is de actrice en scenariste Kim van Kooten. Hij is sinds maart 2015 gehuwd met Lisa Mioch, dochter van filmkenner, presentator en journalist René Mioch en samen hebben ze een dochter.
Hij studeerde in 1996 af aan de Kleinkunstacademie in Amsterdam.
Naast film- en televisiewerk is Kasper van Kooten te horen in de nasynchronisaties van de kinderfilms "De weg naar El Dorado", "Stuart Little 2" (als Stuart Little), "Monsters en co." en "Monsters Universiteit" (als Mike Wazowski). In de Jetix-animatieserie "Super Robot Monkey Team Hyperforce Go!" deed hij de stem van de Surinaamse rode robot-aap Sprx-77. Verder was hij drummer bij Acda en De Munnik (van 1998 tot februari 2001). Ook speelde hij een rol in het toneelstuk "Ontkoppelde hitte" (1998) van Paul Haenen.
In 2003 volgde zijn solotheaterprogramma "Lijfspreuk". In oktober 2005 ging zijn tweede programma "Geestdrift" in première. Het liedjesprogramma "Zangzaad" met Van Kootens band ging in 2007 in première, waarna in 2008 Van Kootens derde soloprogramma "Veelvraat" verscheen. In 2010 ging een nieuw liedjesprogramma, "3kw4rt" ("Driekwart") genaamd, van start. Datzelfde jaar kwam de gelijknamige cd uit. Een vierde soloprogramma getiteld "Het wonderlijke leven van Jackie Fontanel" verscheen in 2012. Dit programma was gebaseerd op Van Kootens gelijknamige roman uit 2011, en werd genomineerd voor de Poelifinario. Het vijfde soloprogramma "Karakters", gebaseerd op Van Kootens tweede roman, ging in 2013 in première. In november 2015 volgde zijn zesde soloprogramma "Bonte avond". Van februari 2016 tot en met maart 2018 was Van Kooten regelmatig als vast panellid te zien in het televisieprogramma "Beste Kijkers". In 2018 presenteerde Van Kooten het RTL 4-programma "Groeten uit 19xx", na één seizoen werd hij vervangen als presentator omdat hij van RTL plaats moest maken voor iemand met een vast contract bij de zender. Als gevolg hiervan nam Natasja Froger het programma van hem over.

</doc>
<doc id="26849" url="https://nl.wikipedia.org/wiki?curid=26849" title="Boeing CH-47 Chinook">
Boeing CH-47 Chinook

De Boeing VERTOL CH-47 Chinook is een Amerikaanse tweemotorige multifunctionele zware "tandemrotor"-transporthelikopter die primair is ontwikkeld voor troepen- en materieelvervoer van en naar het slagveld.
De Chinook vormt als multifunctioneel werkpaard een deel van de ruggengraat van het Amerikaanse militaire transportwezen. In de loop van de jaren werden de toestellen overal ter wereld ingezet, onder meer in Vietnam, de Golfoorlog en Afghanistan.
De CH-47 Chinook wordt ook gebruikt door de krijgsmachten van Australië, Egypte, Griekenland, Iran, Italië, Japan, Marokko, Nederland, Singapore, Spanje, Thailand, Turkije, Verenigd Koninkrijk en Zuid-Korea. In totaal werden er 1190 stuks afgeleverd.
Toepassingen en taken.
De toepassingsmogelijkheden van de Chinook zijn zeer uiteenlopend:
Het hefvermogen van de Chinook is groot. Met de drie haken onder het toestel kan een externe lading ('slingload') tot een gewicht van 12.701kg worden vervoerd. In de romp van de helikopter kunnen 57 volledig bepakte militairen, 10.000 kilogram lading of -in de evacuatierol- 24 stretchers worden vervoerd. Alle Chinooks kunnen worden uitgerust met een extra reddingslier '(hoist)'.
Geschiedenis.
De geschiedenis van de Chinook begon in 1956 toen de US Army de toenmalige H-37-helikopters wilde vervangen. Als resultaat van de ontwerpwedstrijd ging in 1957 zowel de voorkeur van de US Army als van de USAF uit naar het model van de firma Boeing VERTOL die de ontwikkeling voort mocht zetten en in 1958 de eerste HC-1B Chinook produceerde.
De CH-47 Chinook werd in 1962 operationeel in de A-, B- en C-versies die destijds alle drie met wisselend succes in de Vietnamoorlog zijn ingezet. Toen de registratie van alle militaire toestellen in 1962 werd gewijzigd werd dit type omgedoopt tot de CH-47A.
Het toestel werd verder geperfectioneerd en verbeterd in 1966 tot versie B, met een sterker airframe en T55-l7C-motoren. Hierna volgde in 1967 de C versie, met T55-l11-motoren waarmee het hefvermogen ten opzichte van de A-versie werd verdubbeld.
Toen men in 1976 inzag dat de CH-47's na jarenlang intensief gebruik het einde van hun operationele loopbaan naderden werd een contract met de firma Boeing gesloten om een aangepaste versie te bouwen die nog jaren verder mee kon gaan.
Besloten werd om de oude A- t/m C-versies om te bouwen tot de nieuwe CH-47D-versie. Dit gebeurde van 1982 tot 1994.
De D-versie wordt tot op heden nog nieuw als CH-47 Super D afgeleverd. De eerste CH-47SD vloog in 1999 en werd vanaf 2001 geleverd. De SD heeft extra grote tanks en daardoor een veel groter bereik, een langere neus vanwege de sterkere radar waarmee hij is uitgerust, een zogenoemde "glass cockpit" (alle ouderwetse meters zijn vervangen door kleurendisplays) met digitale flightcontrols, gps-faciliteit gekoppeld aan een radar-hoogtemeter en nieuwe AlliedSignal T55-L714A-motoren.
Hierna werd de productie beperkt voortgezet met een ander type, de nieuwe CH-47F Improved Cargo Helicopter, die is uitgerust met zeer sterke Honeywell T55-GA-714A-motoren.
De laatste versie is de MH-47G. Van dit type zijn er 35 gebouwd en dit toestel is speciaal uitgerust voor inzet tegen terroristische acties. De toestellen zijn in gebruik bij het 160th Special Operations Aviation Regiment van het US Special Operations Command (USSOCOM).
Motorisch is de G-versie gelijk aan de F-versie; naast de standaarduitrusting ter zelfbescherming is hij uitgerust met de voorziening om tijdens de vlucht bij te tanken, "Forward Looking Infrared Radar" (FLIR), een verbeterd gps-navigatiesysteem, satellietcommunicatie (SATCOM) en "Early Warning" (EW)-voorzieningen.
De CH-47 wordt tevens in licentie geproduceerd in Japan en wel via de firma Kawasaki Heavy Industries. De CH-47J-versie is sedert 1988 in gebruik bij de Japanse krijgsmacht waar 32 stuks zijn ingedeeld bij de 1e helikopterbrigade. De vloot zal worden aangevuld tot 50 stuks.
Techniek.
Tandemrotor.
De Chinook heeft een zogenaamde tandemrotorconfiguratie: twee rotorsystemen achter elkaar die in tegenovergestelde richting draaien en elkaar deels overlappen. Het achterste rotorsysteem is hoger geplaatst dan het voorste rotorsysteem, waardoor de bladen elkaar niet raken. De tandemrotorconfiguratie voorziet erin dat de Chinook geen staartrotor nodig heeft.
Transportvermogen.
Bij een traditionele helikopter met maar een hoofdrotor kan alleen lading gehesen worden vanaf het punt dat recht onder de rotor gelegen is, omdat anders het gewicht de helikopter scheef zou trekken. Doordat de Chinook twee hoofdrotors heeft, kan op elk punt tussen de beide rotors lading gehesen of vervoerd worden zonder de stabiliteit te beïnvloeden. Zodoende is de Chinook aan de onderkant voorzien van drie haken om externe ladingen aan op te hangen. De middelste haak is het zwaarst uitgevoerd en kan tot 11.791 kg dragen. Boven die haak zit een groot luik ('center hatch'), waardoor de 'loadmaster' naar beneden kan kijken om bijvoorbeeld de externe lading in de gaten te houden. Ook is een lier ingebouwd om zware ladingen naar binnen te trekken, of om personen door het luik omhoog te lieren. Rechtsvoor kan ook een externe lier worden aangebracht om personen op of neer te hijsen.
Motoren.
De rotorsystemen worden aangedreven door de twee motoren achter op de helikopter. In de meeste omstandigheden kan de Chinook doorvliegen wanneer een motor uitvalt.
Extra brandstoftanks.
In de cabine kunnen drie extra brandstoftanks worden geplaatst, het zogenaamde 'Extended Range Fuel System' De tanks hebben ieder een capaciteit van 2.500 kg brandstof. Per volle tank ontstaat ongeveer 2,5 uur extra vliegtijd. Het is ook mogelijk om een tankinstallatie in te bouwen, zodat de Chinook gebruikt kan worden om bijvoorbeeld andere helikopters op de grond bij te tanken. Deze configuratie wordt ook wel 'Fat Cow' genoemd.
Uitrusting en bewapening.
De CH-47D is niet geschikt als gevechtshelikopter en dus alleen uitgerust met summiere bewapening en middelen voor zelfbescherming. Tot deze zelfbeschermingsmiddelen behoren:
Als eventuele bewapening kunnen diverse machinegeweren op twee plaatsen in de zijkant van de romp of in de geopende laadklep worden meegevoerd.
De CH-47 Chinook bij de Nederlandse Koninklijke Luchtmacht.
De Koninklijke Luchtmacht schafte in de jaren negentig dertien Chinook-helikopters aan van het type CH-47D. Deze zijn in beheer bij het Defensie Helikopter Commando en vliegen vanaf het vliegveld Gilze-Rijen.
De toestellen hebben de registraties D-661 t/m D-667 – dit zijn gemodificeerde Canadese CH-47C Chinook-helikopters – en D-101 t/m D-106 – dit zijn nieuw gebouwde CH-47D Chinook-helikopters. De D-104 en D-105 zijn in 2005 in Afghanistan verloren gegaan.
Volgens plan (2008-2013) is het aantal Chinooks naar zeventien stuks uitgebreid. In 2008 zijn zes nieuwe CH-47F Chinook-helikopters besteld. Hiervan zijn er twee bedoeld ter vervanging van de verloren exemplaren en vier als uitbreiding van de bestaande, schaarse capaciteit. Op 8 oktober 2012 zijn de eerste twee CH-47F Chinook-helikopters overgedragen aan het Defensie Helikopter Commando van de Koninklijke Luchtmacht. Per juni 2014 zijn alle CH-47F Chinook-helikopters afgeleverd. Deze toestellen hebben de registraties D-890 t/m D-895.
De resterende elf CH-47D Chinook-helikopters zijn tussen 2015 en 2023 vervangen door veertien nieuwe CH-47F Chinook-helikopters.

</doc>
<doc id="26852" url="https://nl.wikipedia.org/wiki?curid=26852" title="Bart Berman">
Bart Berman

Bart Berman (Rotterdam, 29 december 1938) is een Nederlands-Israëlisch klassiek pianist, die vooral bekendheid geniet als vertolker van Franz Schubert en moderne klassieke muziek. 
Hij studeerde piano bij Jaap Spaanderman op het Conservatorium van de Vereniging "Muzieklyceum" te Amsterdam (opgegaan in het Conservatorium van Amsterdam), waar hij de prix d'excellence behaalde. Daarna volgde hij nog pianolessen bij Theo Bruins en een masterclass bij Alfred Brendel.
Bart Berman won de eerste prijs in het Gaudeamus Concours voor vertolkers van eigentijdse muziek, de Vriendenkrans van het Concertgebouw en vier eerste prijzen in wedstrijden voor jonge solisten. Hij treedt internationaal op als solist en met fluitiste Abbie de Quant, pianist Meir Wiesel, het Tamar pianotrio en een aantal vocalisten.
Hij was hoofdvakleraar piano aan de conservatoria van Rotterdam en Arnhem en muziekredacteur aan het Israel Music Institute. Tussen zijn vele leerlingen bevinden zich Cleem Determeijer, Kees van Eersel, Margriet Ehlen, Dror Elimelech en Matthijs Verschoor.
Berman studeerde compositie bij Bertus van Lier en Wouter van den Berg. Hij componeerde meerdere originele stukken, cadensen voor alle pianoconcerten van Haydn, Mozart en Beethoven en extra pianopartijen voor werken van J.S. Bach, Muzio Clementi en Daniel Steibelt. Het bekendst werden zijn voltooiingen voor Schuberts onvoltooide pianosonaten en Bachs Kunst der Fuge. 

</doc>
<doc id="26855" url="https://nl.wikipedia.org/wiki?curid=26855" title="Manipur">
Manipur

Manipur is een deelstaat van India, gelegen in het uiterste noordoosten van het land. De hoofdstad is Imphal en de staat heeft ruim 2,5 miljoen inwoners (2011).
Manipur grenst aan drie andere Indiase deelstaten: Nagaland in het noorden, Assam in het westen en Mizoram in het zuidwesten. In het zuiden en oosten grenst de staat aan Myanmar.
Geschiedenis.
Volgens de Cheitharol Kumbaba werd Manipur vanaf het jaar 33 verenigd en geregeerd door de Meitei koningen. Van 698 tot 708 werd Manipur bezet door Tang-China, onder leiding van Samlungpha. Op 2 februari 1723 vond de Puya Meithaba plaats en werd Manipur officieel hindoeïstisch.
In de 19e eeuw tot in het begin van de 20e eeuw, werd Manipur geteisterd door plunderaars en roofbendes. Deze bendes kwamen voornamelijk uit Birma en joegen de lokale bevolking van Manipur weg. In 1819 was er sprake van een Birmaanse invasie. Manipur raakte hierdoor betrokken bij de Engels-Birmese Oorlog. De bezetting duurde tot 1826. Door de oorlog werd maharaja Gambhir Singh gedwongen om het Akkoord van Yandavo te ondertekenen. Gambhir Singh stond voor een moeilijke taak. Hij moest het land, na 7 jaar vernietiging, opbouwen en hij moest het systeem vernieuwen. Naast deze taak moest hij ook met de Britten onderhandelen. Het Britse rijk zag Manipur als strategische en tactische partner. In 1833 werd het handels- en verdedigingsakkoord met het Britse rijk ondertekend. In 1835 plaatste Engeland haar eerste ambassadeur. Een politiek voorval waarbij een Britse afgezant door de Manipuri's terechtgesteld werd leidde tot de korte Engels-Manipurese Oorlog in 1891. Daarna werd Manipur een prinsenstaat onder Brits bestuur, waarbij de maharaja's als marionetten regeerden. Tijdens de Tweede Wereldoorlog vielen de Japanners Manipur binnen en hielden het enige tijd bezet. Bij de onafhankelijkheid van India in 1949 werd Manipur een deelstaat van India. De laatste koning was Budhachandra, die tot 1955 regeerde.
De verwaarlozing van het noordoosten van India door de centrale regering in Delhi zette veel kwaad bloed. In de loop van de jaren zeventig en tachtig kwamen overal in Noordoost-India guerrillabewegingen op, die streden voor grotere autonomie of onafhankelijkheid. De groepen die in het grensgebied met Myanmar opereerden wisten de drugssmokkel van het gebied te monopoliseren. Sinds het begin van de 21e eeuw is de economie verbeterd, bovendien zijn akkoorden gesloten om een einde aan de guerrilla's te maken. De etnische spanningen tussen de Manipuri's en in het noorden van de deelstaat levende Naga's, die aansluiting bij Nagaland nastreven, blijven voor problemen zorgen.
Bestuurlijke indeling.
Manipur is bestuurlijk onderverdeeld in 16 districten. Hieronder volgt een lijst van de districten.
Bevolking.
De bevolking van Manipur wordt verdeeld in drie etnische groepen; de Meitei in de vallei en de 29 stammen in de heuvels, die verder worden onderverdeeld in meerdere groepen; zoals de Naga, de Mizo, de Kuki en de Chin. Naast de Meitei wonen er in de vallei ook Nepalezen, Bengalen, Marwari en mensen uit andere Indiase bevolkingsgroepen. Recentelijk zijn ook mensen uit de heuvels naar de vallei gemigreerd.
Religie.
Volgens de volkstelling van 2001 is 46,0% van de bevolking hindoeïstisch, 34,0% christelijk, 8,8% islamitisch en 10,9% volgt een andere religie.
De oorspronkelijke religie van de Meitei, de qua aantal grootste bevolkingsgroep van Manipur, wordt vermengd met relatief nieuwere religies zoals het hindoeïsme en het christendom.
Er zijn regelmatig spanningen tussen bevolkingsgroepen, zoals in mei 2023 tussen Meitei en Kuki, waarbij naar schatting 130 doden vielen. Bij die gelegenheid leverde het Europees Parlement serieuze kritiek op de Indiase regering en het leger.

</doc>
<doc id="26857" url="https://nl.wikipedia.org/wiki?curid=26857" title="32">
32

Het jaar 32 is het 32e jaar in de 1e eeuw volgens de christelijke jaartelling.

</doc>
<doc id="26858" url="https://nl.wikipedia.org/wiki?curid=26858" title="31">
31

Het jaar 31 is het 31e jaar in de 1e eeuw volgens de christelijke jaartelling.

</doc>
<doc id="26859" url="https://nl.wikipedia.org/wiki?curid=26859" title="44">
44

Het jaar 44 is het 44e jaar in de 1e eeuw volgens de christelijke jaartelling.

</doc>
<doc id="26860" url="https://nl.wikipedia.org/wiki?curid=26860" title="Mur (rivier)">
Mur (rivier)

De Mur (; Sloveens, Servo-Kroatisch en Hongaars: "Mura," Prekmurees: "Müra, Möra" — respectievelijk ) is een rivier in Oostenrijk, Slovenië, Kroatië en Hongarije.
Hij kent zijn oorsprong in de Lungau in de Oostenrijkse deelstaat Salzburg, loopt als belangrijkste rivier door de deelstaat Stiermarken, vormt enige tijd de Oostenrijks-Sloveense grens, stroomt dan door Slovenië, vormt een stuk de Sloveens-Kroatische grens en ten slotte de Kroatisch-Hongaarse grens en mondt na 454 kilometer bij het Kroatische Legrad uit in de Drau (Drava).
De voornaamste stad aan de Mur is Graz. De gebieden Prekmurje in Slovenië en Međimurje in Kroatië danken hun naam aan de rivier. In Međimurje ligt ook het grootste bos dat langs de rivier ligt, het "Murščak".
Sinds de 4e eeuw v.Chr. zijn er meldingen van drijvende molens op de Mur, die aangedreven worden en werden door de stroming. Deze techniek werd later overgenomen door de Slaven en weer later de Magyaren. Momenteel zijn er op de Mur nog drie van deze schipmolens te vinden, waarvan alleen die bij Veržej origineel is.
In de Mur zijn ook kleine hoeveelheden goud te vinden, maar onvoldoende voor commerciële exploitatie. Dit goud oefent al sinds zeer lang een grote aantrekkingskracht uit op allerlei avonturiers. Het georganiseerd onderzoeken en exploiteren van het goud en de andere grondstoffen die er te vinden zijn, is pas begonnen in 1772.

</doc>
<doc id="26861" url="https://nl.wikipedia.org/wiki?curid=26861" title="45">
45

Het jaar 45 is het 45e jaar in de 1e eeuw volgens de christelijke jaartelling.

</doc>
<doc id="26862" url="https://nl.wikipedia.org/wiki?curid=26862" title="46">
46

Het jaar 46 is het 46e jaar in de 1e eeuw volgens de christelijke jaartelling.

</doc>
<doc id="26863" url="https://nl.wikipedia.org/wiki?curid=26863" title="Lan Kham Deng">
Lan Kham Deng

Koning Somdetch Brhat-Anya Chao Lamakamadinga, beter bekend onder de naam Lan Kham Deng, is geboren in 1387. Hij was een zoon van koning Phaya Samsenthai en prinses Keo Noi Nong Hiao.
Toen hij de leeftijd voor opvolging bereikte werd hij uitgeroepen tot kroonprins. In 1417 volgde hij zijn vader bij diens sterven op als derde koning van Lan Xang. Hij was voor zover bekend getrouwd met Nang Kaeva Buma Fa (Keo Poum Fa). Hij stierf in 1428 op 41-jarige leeftijd. Tijdens zijn heerschappij bouwde hij onder andere het klooster Wat Suan Thaen, waar hij de as van zijn vader koning Phaya Samsenthai plaatste. Zijn as werd na zijn dood geplaatst in Wat Manorom.
Voor zover bekend had hij twee zoons:

</doc>
<doc id="26864" url="https://nl.wikipedia.org/wiki?curid=26864" title="Phommathat">
Phommathat

Koning Somdetch Brhat-Anya Chao Brahma-kumara Bhumadarada, beter bekend onder de naam Phommathath. Hij was een zoon van koning Lan Kham Deng en prinses Kaeva Buma Fa. Hij volgde zijn vader op in 1428 als de 4e koning van Lan Xang. Zijn heerschappij was maar kort, hij werd 10 maanden na dood vermoord in opdracht van zijn tante Kaeva Kumari (Keo Phim Fa), bij de plaats Phaparn in 1429. Hij werd opgevolgd door zijn broer Youkhon, hij had voor zover bekend 1 zoon:

</doc>
<doc id="26865" url="https://nl.wikipedia.org/wiki?curid=26865" title="Youkhon">
Youkhon

Somdetch Brhat-Anya Chao Yugandhara, beter bekend onder de naam Youkhon († 1430), was de vijfde koning van Lan Xang.
Hij was een zoon van koning Lan Kham Deng. Hij volgde zijn broer, koning Phommathat, in 1429 als koning op. Hij zou echter maar voor acht maanden heersen: hij moest toen vluchten voor zijn leven maar werd net als zijn broer vermoord in opdracht van zijn tante Kaeva Kumari (Keo Phim Fa) bij de plaats Phadao in 1430. Voor zover bekend had hij geen kinderen. Hij werd opgevolgd door zijn neef Kong Kham, die een zoon was van koning Phaya Samsenthai.

</doc>
<doc id="26866" url="https://nl.wikipedia.org/wiki?curid=26866" title="Kong Kham">
Kong Kham

Koning Somdetch Brhat-Anya Chao Gunakama, beter bekend onder de naam Kong Kham volgde zijn neef, Youkhon, op als zesde koning van Lan Xang in 1430. Hij was een zoon van koning Phaya Samsenthai en prinses Nayunsari. Voordat hij koning werd was hij gouverneur van Muang Xieng Sa (Chieng Sa). Net als zijn twee neven die hem voorgingen zou hij maar kort heersen, namelijk 1 jaar en 6 maanden. Hij werd daarna net als zijn voorgangers vermoord in opdracht van zijn zus Kaeva Kumari (Keo Phim Fa) bij de plaats Kokrua in 1432. Voor zover bekend had hij geen kinderen. Hij werd opgevolgd door zijn broer, Kham Tam Sa.

</doc>
<doc id="26867" url="https://nl.wikipedia.org/wiki?curid=26867" title="Kham Tam Sa">
Kham Tam Sa

Koning Somdetch Brhat-Anya Chao Kama Dharmasara, beter bekend onder de naam Kham Tam Sa, volgde zijn broer Kong Kham op als zevende koning van Lan Xang in 1432. Hij was een zoon van koning Phaya Samsenthai en prinses Sri Devi. Voordat hij koning werd was hij gouverneur van Muang Pak Huei Luang. Hij was voor slechts vijf maanden koning maar vreesde voor zijn leven en vluchtte voor zijn zus Kaeva Kumari (Keo Phim Fa) naar Muang Pak Huei Luang. Hij stierf daar een jaar later. Hij werd opgevolgd door zijn broer, Lue Sai, in 1432. 
Voor zover bekend had hij 1 zoon, te weten: 

</doc>
<doc id="26868" url="https://nl.wikipedia.org/wiki?curid=26868" title="Lue Sai">
Lue Sai

Koning Somdetch Brhat-Anya Chao Lohajaya, beter bekend onder de naam Lue Sai volgde zijn broer, Kham Tam Sa, op als achtste koning van Lan Xang in 1432. Hij was een zoon van koning Phaya Samsenthai. Voordat hij koning werd was hij gouverneur van Muang Kabong. Hij was voor slechts zes maanden koning. Omdat hij wist dat zijn zus, Kaeva Kumari (Keo Phim Fa), hem wilde laten vermoorden pleegde hij in 1433 zelfmoord in de tuinen van het paleis. Voor zover bekend was hij kinderloos. Hij werd opgevolgd door Khai Bua Ban.

</doc>
<doc id="26869" url="https://nl.wikipedia.org/wiki?curid=26869" title="Khai Bua Ban">
Khai Bua Ban

Koning Somdetch Brhat-Anya Chao Kaya Buwanabana, beter bekend onder de naam Khai Bua Ban volgde, Lue Sai, op als 9e koning van het Zuidoost-Aziatische koninkrijk Lan Xang in 1433. Hij was de gouverneur van Muang Chiengkai. Hij was voor slechts 3 jaar koning tot 1436 en werd vermoord in opdracht van Kaeva Kumari (Keo Phim Fa) in 1438. Voor zover bekend was hij kinderloos. Hij werd opgevolgd door Kham Keut.

</doc>
<doc id="26870" url="https://nl.wikipedia.org/wiki?curid=26870" title="Kham Keut">
Kham Keut

Koning Somdetch Brhat-Anya Kama Kirti, beter bekend onder de naam Kham Keut, volgde Khai Bua Ban op als 10e koning van het Zuidoost-Aziatische koninkrijk Lan Xang in 1436. 
Hij was een zoon van koning Phaya Samsenthai en een slavin. Zijn halfzus Kaeva Kumari (Keo Phim Fa) zette hem op de troon. Hij beweerde dat hij een reïncarnatie was van Phaya Samsenthai en de mensen geloofden hem omdat hij zich alle bijzonderheden kon herinneren. Hij stierf aan een toeval in 1438. Voor zover bekend was hij kinderloos. Hij werd opgevolgd door Keo Phim Fa.

</doc>
<doc id="26871" url="https://nl.wikipedia.org/wiki?curid=26871" title="Keo Phim Fa">
Keo Phim Fa

Koningin Somdetch Brhat-Anya Sadu Chao Nying Kaeva Bhima Fa, beter bekend onder de naam Keo Phim Fa (1343-1438) volgde Kham Keut op als eerste koningin van Lan Xang in 1438. Zij was een dochter van koning Phaya Samsenthai. In de jaren na de dood van haar broer Lan Kham Deng in 1428 was zij verantwoordelijk voor de vele strubbelingen rond de troonopvolging. In 1438 besloot ze na het weigeren van haar broer Sao Tia Kaphat om zelf de troon te bestijgen. Ze was getrouwd met een normaal persoon die ze tot Sen Luang Xieng Lo (Chienglaw) benoemde, oftewel de belangrijkste minister. Deze man was waarschijnlijk haar achterneef. Haar heerschappij zou zeer kort duren en net als zij de meeste van haar voorgangers een pijnlijke dood liet sterven zou ze zelf samen met haar man gemarteld worden tot de dood erop volgde in Pha Dieo in 1438. Hierna was er een interregnum. In 1441 zou Sao Tia Kaphat alsnog de troon accepteren.

</doc>
<doc id="26872" url="https://nl.wikipedia.org/wiki?curid=26872" title="Lijst van premiers van Thailand">
Lijst van premiers van Thailand

Dit is een lijst van premier van Thailand met bijbehorende regeringen .
Sinds de eerste 'tijdelijke' constitutie van Thailand op 27 juni 1932 zijn er tussen juni 1932 en augustus 2024 63 regeringen geweest (al dan niet democratisch gekozen). De gemiddelde zittingsduur per regering komt daarmee uit op bijna zestien maanden.

</doc>
<doc id="26873" url="https://nl.wikipedia.org/wiki?curid=26873" title="Manopakorn Nithithada">
Manopakorn Nithithada

Phraya Manopakorn Nithithada (Thai: พระยามโนปกรณ์นิติธาดา) (Bangkok, 15 juli 1884 - Penang (Maleisië), 1 oktober 1948) was een Thais politicus.
Manopakorn heeft zijn basisopleiding genoten in de tempel wat Rajaburana (wat Liab) en de Suan Kularb Vidhayalai-school. Hij ontving een koninklijke studiebeurs om rechten te studeren in Engeland. Hij werkte in het ministerie van justitie en kreeg daar de naam Phraya Manopakorn Nithithada van de koning. Hij was getrouwd met een khunying. In 1918 werd hij door koning Rama VII benoemd tot adviseur. Op 27 juni 1932 gaf koning Rama VII een tijdelijke constitutie aan het Thaise volk in de Ananta Samakorn troonhal. Hiermee werd Thailand veranderd van een absolute monarchie in een constitutionele monarchie. 
Phraya Manoprakorn Nithithada werd benoemd tot bestuurder van de Khana Ratsadon (Volkspartij) door de koning. Dit was een titel vergelijkbaar met minister-president. Hij trad af op 9 december 1932. Op 10 december 1932 droeg koning Rama VII een permanente constitutie voor Thailand voor. En benoemde de koning Phraya Manoprakorn Nithithada opnieuw tot minister-president. Op 20 juni 1933 nam Kolonel Phahol Polphayuhasena de regering over. Phraya Manoprakorn Nithithada trad hierop af en verliet Bangkok voor Penang Maleisië. Hij verbleef daar iets meer dan tien jaar en overleed op 64-jarige leeftijd. 

</doc>
<doc id="26874" url="https://nl.wikipedia.org/wiki?curid=26874" title="Phahol Pholphayuhasena">
Phahol Pholphayuhasena

Phraya Phahol Pholphayuhasena (Thai: พระยาพหลพลพยุหเสนา), geboren als Pote Phaholyothin, (Bangkok, 29 maart 1887 - 14 februari 1947) was een Thaise generaal en minister-president. Hij was een Chinese Thai. Zijn vader kwam uit Chaozhou en zijn moeder was een autochtone Thai.
Pote heeft zijn basisopleiding genoten aan de tempelschool van Wat Chakawat Rajavas en de Sukhumal Vidhayalai school. Hierna ging hij naar de Thaise koninklijke militaire academie. Op 16-jarige leeftijd kreeg hij een studiebeurs van de koning om aan de militaire academie in Duitsland te studeren. Na 3 jaren van studie werd hij in 1906 ondergebracht in het 4e Artillerie regiment van het Duitse leger. In 1912 ging hij voor een jaar naar Denemarken om daar techniek te studeren. 
In 1913 keerde hij terug naar Thailand en begon daar een militaire carrière. Hij werd als eerste ingedeeld bij het 4e regiment van de Artillerie in de provincie Ratchaburi. In 1917 werd hij commandant van de 9e Artillerie in Chachoengsao. Op 1 april 1928 werd hij bevorderd tot kolonel en ontving de titels van "Luang" en "Phra" in de naam van "Sarayuthsorasidhi". 
Op 20 mei werd hij gekozen voor de koninklijke garde en kreeg de titel "Phraya Phahol Polphayuhasena" die tot dan aan toe gedragen was door zijn inmiddels overleden vader. Op 24 juni 1932 werd hij lid van de Khana Ratsadon (Volkspartij). Hij nam later over als partijvoorzitter van Phraya Manopakorn Nithithada, die hij op 21 juni 1933 opvolgde als minister-president van de 4e regering van Thailand. Er waren veel problemen tijdens zijn regeringstermijn en hij nam verscheidene malen zijn ontslag, maar hij werd nog vier keer herbenoemd. Tijdens zijn regering ging koning Rama VII naar Engeland en deed troonsafstand ten gunste van zijn neef koning Rama VIII.
Op 11 september 1938 ontbond hij het parlement en nam ontslag als minister-president. Hij werd opgevolgd door veldmaarschalk Plaek Pibul Songkram.
Tijdens de Tweede Wereldoorlog rees hij tot de rang van generaal en werd hij benoemd tot opperbevelhebber van het leger. Hij stierf op 60-jarige leeftijd op 14 februari 1947.
Familie.
Zijn vader was kolonel Phraya Phahol Polphayuhasena (Thin Phaholyothin) en zijn moeder khunying Jub. Hij was getrouwd met Thanpuying Boonlong.

</doc>
<doc id="26875" url="https://nl.wikipedia.org/wiki?curid=26875" title="Plaek Pibul Songkram">
Plaek Pibul Songkram

Plaek Pibul Songkram, vaak ook aangeduid als "veldmaarschalk Phibun Songkhram" of "Luang Pibul Songgram" en achternaam ook geschreven als "Pibulsonggram" (Thai: แปลก พิบูลสงคราม ) (Nonthaburi, 14 juli 1897 – Sagamihara, 11 juni 1964) was een Thaise generaal, veldmaarschalk en minister-president.
Biografie.
Plaek heeft zijn basisopleiding genoten aan de Kalahom Uthit school bij Wat Kemapirataram in de provincie Nonthaburi. Hierna ging hij naar de Thaise koninklijke militaire academie. Op negentienjarige leeftijd werd hij benoemd tot luitenant bij het 7e leger in de provincie Phitsanulok. Hierna ging hij naar Frankrijk om daar verdere ervaringen op te doen aan de militaire academie. 
Op 24 juni 1932 werd hij lid van de Khana Ratsadon (Volkspartij). In 1934 werd hij gepromoveerd tot de rang van kolonel en assistent opperbevelhebber van het leger. Op 16 december 1938 werd hij benoemd tot minister-president. Veldmaarschalk Plaek Pibul Songkram was een bewonderaar van de dictators Adolf Hitler en Benito Mussolini. Zijn eerste regeringsperiode die duurde tot 1 augustus 1944 werd gekenmerkt door onderdrukking en extreem nationalisme. Binnen een maand na zijn aantreden liet hij 40 vermeende tegenstanders van zijn regime oppakken. Hieronder waren ook leden van de koninklijke familie, van de adel, van het parlement en rivaliserende legerofficieren. 
Achttien van deze "tegenstanders" werden na "showprocessen" geëxecuteerd. Tijdens zijn eerste regeerperiode werd hij benoemd tot Veldmaarschalk.
In het eerste jaar van zijn regering nam hij sterk discriminerende wetten aan tegen de Chinezen in Thailand, ze moesten ook een sterk verhoogde belasting afdragen. In 1939 veranderde hij de naam van het land van Siam in Thailand (Prathet Thai, Prathet=land, Thai = vrij, dus "Vrij land" is de letterlijke betekenis van Thailand) op grond van het argument dat de naam was opgedrongen door buitenlanders. Terwijl Thailand volgens Phibul Songkram beter aangaf dat het land eigendom was van de Thais en niet van de Chinezen die de economische dominantie hadden. Hij veranderde ook de datum van het nieuwjaar in de Thaise zonkalender van 1 april naar 1 januari, maar de jaartelling is nog steeds Boeddhistisch (westerse jaar + 543 = Boeddhistisch jaar). Hij stichtte ook nieuwe universiteiten, waaronder de Mahidol medische universiteit en de Kasetsart agrarische universiteit.
Na de val van Frankrijk in 1940 nam hij de kans waar om gebieden die Thailand aan dat land verloren was na een vernederende nederlaag in 1893, terug te pakken. Hij viel Laos en Cambodja binnen die op dat moment deel uitmaakten van Frankrijk. Met bemiddeling van de Japanners bereikte hij een vredesverdrag waarbij hij grote delen van Laos en Cambodja aan Thailand kon toevoegen. Een van de gebieden was de provincie Siem Reap in Cambodja waar Angkor Wat ligt; hij hernoemde dit gebied tot Phibul Songkram.
Op 7 december 1941 viel Japan Thailand binnen. De Thais capituleerden snel. In januari 1942 sloot de Thaise regering een alliantie met Japan en verklaarde de oorlog aan de geallieerden. De Thaise ambassadeur, Seni Pramoj (een neef van de koning), in Washington weigerde echter de oorlogsverklaring af te geven.
Op 1 augustus 1944 trad Songkram af en werd verbannen naar Japan. Hij keerde terug als minister-president na een militaire coup in 1948 en sloeg nu een pro-westerse koers in. Hij steunde de Amerikanen politiek en militair in de Koreaanse Oorlog en stuurde als eerste ook voedselhulp naar Zuid-Korea. In juni 1951 sloeg hij met harde hand een poging tot staatsgreep van een aantal marineofficieren neer en hij zou nog heersen tot 16 september 1957. In dat jaar werd hij tot aftreden gedwongen door Veldmaarschalk Sarit Dhanarajata vanwege publieke onrust en vervalsing bij de verkiezingen. Hij werd wederom verbannen, dit keer voorgoed. 
Hij leefde in een aantal verschillende landen tot hij stierf op 11 juni 1964 op 67-jarige leeftijd.

</doc>
<doc id="26876" url="https://nl.wikipedia.org/wiki?curid=26876" title="Khuang Abhaiwongse">
Khuang Abhaiwongse

Khuang Abhaiwongse (Thai: ควง อภัยวงศ์) (Pratabong, huidige Cambodja, in die tijd deel van Thailand, 17 mei 1902 - 15 maart 1968) was een Thaise politicus. 
Biografie.
Khuang heeft zijn basisopleiding genoten van Khun Uthairaja - Phakdi, een neef van zijn moeder. Daarna ging hij naar de Thepsirind school. Hij studeerde aan het Assumption college in Bangkok en later civiele techniek aan de École Chantal in Lyon Frankrijk. Nadat hij afgestudeerd was keerde hij terug naar Thailand en werd aangenomen als ingenieur bij het ministerie van post en Telegrafie. Tijdens de oorlog werd hij gepromoveerd tot majoor en werd hij benoemd tot lid van de koninklijke garde. Hij was minister in de regering van veldmaarschalk Plaek Pibul Songkram. Op 1 augustus 1944 werd hij voor de eerste keer benoemd tot minister-president. Tijdens deze periode had hij onder andere de moeilijke taak om vrede te sluiten met de geallieerden. 
Na zijn aftreden richtte hij de Democratische Partij op en won de verkiezingen van 6 januari 1946. Op 8 april 1948 werd hij door een militaire coup gedwongen om af te treden. Hij bleef echter in de politiek en was leider van de oppositie en de Democratische Partij.
Familie.
Zijn vader was Chao Phraya Abhaiphubet (Chum Abhaiwongse), gouverneur van Pratabong, en zijn moeder Khunying Rod. Hij was getrouwd met Khunying Leka Abhaiwongse.

</doc>
<doc id="26877" url="https://nl.wikipedia.org/wiki?curid=26877" title="Tawee Boonyaket">
Tawee Boonyaket

Tawee Boonyaket (Thai: : ทวี บุณยเกตุ) (Bangkok, 10 november 1904 – aldaar, 3 november 1971) was een Thais bestuurder, minister, parlementslid en premier van Thailand. 
Leven en werk.
Boonyaket werd in 1904 in Bangkok geboren als zoon van Thanom Boonyaket (Phraya Ronachaicharnyudh) en van Khunying Ronachaicharnyudh. Hij heeft zijn basisopleiding genoten aan de Benjamarachutit-school, aan de Suankularb Vidhayalai-school en aan de Rajavidhalai-school. Daarna studeerde hij aan de King College in Engeland en agricultuur aan de Greenyon Universiteit in Frankrijk.
Teruggekeerd in Thailand begon Boonyaket zijn carrière bij het ministerie van landbouw. Op 24 juni 1932 werd Boonyaket lid van de Khana Ratsadon (Volkspartij). Hij was secretaris-generaal in de regering van veldmaarschalk Plaek Pibul Songkram en onderwijsminister in de regering van majoor Khuang Abhaiwongse. Hij werd gekozen tot premier na het aftreden van majoor Khuang Abhaiwongse op 31 augustus 1945 vanwege het eind van de Tweede Wereldoorlog. Boonyaket was slechts 17 dagen premier. Vervolgens werd hij nog benoemd tot voorzitter van het comité dat de nieuwe constitutie zou schrijven onder de regering van veldmaarschalk Sarit Dhanarajata. 
Boonyaket was getrouwd met Khunying Amphasri Boonyaket. Hij overleed op 66-jarige leeftijd op 3 november 1971 te Bangkok. 

</doc>
<doc id="26879" url="https://nl.wikipedia.org/wiki?curid=26879" title="Rode reeks">
Rode reeks

De rode reeks is de naam die is gegeven aan een serie stripverhalen van Suske en Wiske van Willy Vandersteen zoals die in albumvorm zijn uitgebracht. De naam "rode reeks" is afkomstig van de rode kleur van de omslag van de albums.
Subreeksen.
De rode reeks is onder te verdelen in de volgende reeksen:
Andere kleuren.
Een andere albumreeks van Suske en Wiske is de "blauwe reeks" (1950-1959), met verhalen die oorspronkelijk in stripweekblad Kuifje waren gepubliceerd. Deze verhalen zijn later echter ook opgenomen in de vierkleurenreeks, hoewel vrijwel allemaal sterk ingekort en bewerkt.
Andere reeksen van Willy Vandersteen hebben qua albumomslag precies dezelfde vormgeving als de Suske en Wiske-reeks, maar veelal met afwijkende kleuren. De serie Jerom kreeg vanaf het 11e verhaal een groene omslag. De vervolgreeks "De wonderbare reizen van Jerom" verscheen met rode en later gele albumcover. Voor Robert en Bertrand werd paars toegepast, voor Bessy blauw, voor De Rode Ridder blauw en vanaf nr. 107 grijs, voor Pats/Tits lichtrood, voor Safari oranje en voor Schanulleke roze.

</doc>
<doc id="26882" url="https://nl.wikipedia.org/wiki?curid=26882" title="Scott Adams">
Scott Adams

Scott Adams (Windham (New York), 8 juni 1957) is de maker van het stripverhaal "Dilbert".
Daarnaast heeft hij ook een aantal sociale satires en experimentele filosofieboeken geschreven.
Adams behaalde zijn graad in Economie aan het Hartwick College in 1979. Daarna studeerde hij economie en management in Californië.
Hij werkte daarna in een bank en bij Pacific Bell.
Zijn collega's bij deze bedrijven gaven hem inspiratie voor de personages in Dilbert.
Hij is ook mede-eigenaar van Stacey's Café, en directeur van Scott Adams Foods, Inc., fabrikant van "Dilberitos". Dit was een burrito die zo gemaakt is dat ze voor 23 vitaminen/mineralen in 100% van de dagelijks aangeraden hoeveelheid voorziet. Hij was in de VS in verschillende smaken te koop in gezondheidswinkels. Vanaf 1995 werkt Adams fulltime als Dilbert-auteur. Tevens is hij voormalig lid van Mensa. 
In opspraak.
In 2022 stopten 77 kranten met het publiceren van Scotts strip Dilbert. In 2023 stopte de krant The Plain Dealer met het publiceren van de strip, verwijzend naar racistische uitspraken van Scott.Naar aanleiding van de racistische uitspraken heeft de distributeur van Dilbert de samenwerking met Adams beëindigd. Ook willen meerdere Amerikaanse kranten (USA Today, The New York Times en The Washington Post) de strip niet langer afdrukken.

</doc>
<doc id="26883" url="https://nl.wikipedia.org/wiki?curid=26883" title="Barbara Bush">
Barbara Bush

Barbara Pierce Bush (Flushing (New York), 8 juni 1925 – Houston (Texas), 17 april 2018) was de echtgenote van voormalig Amerikaanse president George H.W. Bush en was deswege first lady van de Verenigde Staten van 1989 tot 1993.
Na Abigail Adams was zij de tweede Amerikaanse, die na "first lady" ook nog "first mother" werd, toen haar zoon George W. Bush op 7 november 2000 werd gekozen tot president.
Barbara Bush werd geboren in Manhattan. Op 16-jarige leeftijd leerde ze George H.W. Bush kennen. Het echtpaar huwde in 1945 en ze kregen zes kinderen, waaronder voormalig president George W. Bush en gouverneur Jeb Bush. 
Barbara Bush is ook verwant aan de vroegere president Franklin Pierce. Tijdens het vicepresidentschap van haar echtgenoot onder president Ronald Reagan, van 1981 tot 1989, was ze de zogeheten second lady van de Verenigde Staten.
In haar rol van "first" en "second lady" koos ze voor een traditionele steunende rol op de achtergrond. Dat deed niets af aan haar sterke persoonlijkheid. Ze kon scherp uit de hoek komen. Haar zoons noemden haar respectvol "the Enforcer (de Afdwinger)".
Op 17 april 2018 overleed Barbara Bush op 92-jarige leeftijd. Haar man overleed datzelfde jaar op 30 november.

</doc>
<doc id="26884" url="https://nl.wikipedia.org/wiki?curid=26884" title="First lady">
First lady

First lady of First gentleman is een onofficiële titel oorspronkelijk afkomstig uit de Verenigde Staten van Amerika die gewoonlijk wordt gebruikt voor de partner van een niet-monarchaal staatshoofd.
De titel wordt ook gebruikt voor de partner van een regeringsleider die niet tevens staatshoofd is zoals in Ierland en Australië. De term wordt tevens gebruikt om een persoon te beschrijven die wordt gezien als de top van zijn beroep of vakgebied..
In de Verenigde Staten is het een ceremoniële nevenfunctie die ingevuld wordt door het houden van ontvangsten, actief zijn in liefdadigheidscomités en het vergezellen van de partner op officiële bijeenkomsten. In andere landen varieert de invulling van de nevenfunctie.
Personen die mede door hun werkzaamheden als First Lady bekendheid verwierven zijn:

</doc>
<doc id="26890" url="https://nl.wikipedia.org/wiki?curid=26890" title="Barbara de Loor">
Barbara de Loor

Barbara de Loor (Amsterdam, 26 mei 1974) is een Nederlands oud-langebaanschaatsster en presentatrice.
Vanaf medio jaren negentig van de twintigste eeuw maakte ze deel uit van de Nederlandse schaatstop. Na de Winterspelen van Turijn sloot zij op 5 maart 2006 haar schaatscarrière af bij de finale van de Wereldbeker in Heerenveen met een vijfde plaats op de 1500 meter.
Biografie.
De Loors kracht lag in het allrounden. In 1997 werd ze derde op het EK allround. Verder grossierde ze vooral in vierde plaatsen. Zo werd ze vierde op de 5000m op de Olympische Spelen van Nagano, vierde bij het EK allround in 2001 en werd ze van 2003 tot en met 2005 vierde op de 1500 bij de WK afstanden. Haar grootste moment van glorie beleefde ze op de WK afstanden 2005 in Inzell waar ze op de 1000 meter goud won voor Anni Friesinger en landgenoot Marianne Timmer.
De Loor nam zes maal deel aan het WK Allround. Op het WK van 1999 veroverde ze haar enige afstandmedailles op dit toernooi, brons op de 3000m en 5000m.
In de periode 2000-2002 is De Loor geopereerd voor haar hartritmestoornissen waarna ze moest revalideren. In 2003 verhuisde ze naar Inzell, op verzoek van Friesinger, om daar te gaan trainen Voor seizoen 2004/2005 was haar beste prestatie een zesde plek in Baselga. Op de 1500 meter werd ze vierde op de WK Afstanden in 2005. Een dag later werd ze wereldkampioen op de 1000 meter, en eind december 2005 wist De Loor zich te plaatsen voor de 1000 meter op de Winterspelen van 2006 in Turijn. In Turijn wist ze door een prima slotronde zesde te worden op deze afstand.
Na het schaatsen.
In 2006 won De Loor samen met professioneel danser Marcus van Teijlingen de tweede editie van Dancing with the Stars. Sinds haar optreden in Dancing with the Stars heeft ze verscheidene programma's gedaan voor SBS6, waaronder De Afvallers. Verder heeft ze meegewerkt aan "De Afvallers met Sterren" en het programma "Nederlanders In Ontwikkeling".
Haar master in Sports Management behaalde ze aan het Johan Cruyff Institute. Ze werd in 2011 de voorzitter van de stichting "Vrouwelijk Schaatstalent naar de Top", dat toen het "Team Op=Op Voordeelshop" aanstuurde (daarna Team Corendon). Daarnaast is ze ambassadeur voor Spieren en zit ze in het bestuur van de "Bas van der Goor Foundation".
Vanaf 4 september 2023 presenteert zij voor Omroep MAX het tv-programma "Nederland in Beweging!" als de opvolger van Olga Commandeur.

</doc>
<doc id="26891" url="https://nl.wikipedia.org/wiki?curid=26891" title="Mark Tuitert">
Mark Tuitert

Mark Jan Hendrik Tuitert (Holten, 4 april 1980) is een Nederlands voormalig langebaanschaatser. Hij werd op 20 februari 2010 olympisch kampioen op de 1500 meter in Vancouver. Eerder werd hij samen met Erben Wennemars en Carl Verheijen als eerste ploeg wereldkampioen op de achtervolging in 2005 en individueel Europees kampioen allround in 2004. Op 14 december 2010 werd hij verkozen tot Sportman van het Jaar 2010. Op 4 maart 2014 maakte Tuitert bekend dat hij stopt met schaatsen op professioneel niveau. In 2017 startte hij zijn eigen onderneming: First Energy Gum.
Biografie.
Tuitert groeide op in zijn geboorteplaats Holten. De familie van zijn moeders kant, "Koperberg", heeft Joodse roots. Later verhuisde Tuitert naar Heerenveen. Hij was naast schaatser ook actief skeeleraar en belandde in de Wehkamp-ploeg met Edward Hagen en René Ruitenberg. Een uitnodiging van Jong Oranje slaat hij af, maar een jaar later sloot hij zich alsnog aan.
Schaatscarrière.
Tuitert werd in 1999 wereldkampioen allround schaatsen bij de junioren. In 2001 debuteerde hij bij de senioren op het Europees Kampioenschap. In leidende positie na 2 afstanden, stapte hij op de 1500 meter op een blokje, waardoor zijn klassement verloren was. In 2003 won hij brons bij het Europees Kampioenschap. Een jaar later won hij in Thialf (Heerenveen) het Europees Kampioenschap met een wereldrecord punten. In 2005 werd Tuitert met Erben Wennemars en Carl Verheijen tijdens de WK Afstanden in Inzell de eerste wereldkampioenen op de achtervolging. In 2006 werd hij bij afwezigheid van de gekwalificeerde olympische allrounders voor het eerst Nederlands kampioen allround. Zelf wist hij zich niet te plaatsen voor een individuele afstand op de Spelen van Turijn, maar maakte hij wel deel uit van het team dat brons won op de ploegenachtervolging.
In het najaar van 2007 besloot Tuitert voorlopig niet meer deel te zullen nemen aan allround-wedstrijden. Hij wil op de kortere afstanden meedingen naar de hoofdprijzen, omdat hij progressie heeft geboekt op de 1000 en 1500 meter. Met tweemaal winst in het eindklassement van de Wereldbeker 1500 meter (in 2004 en 2005) heeft Tuitert al laten zien dat hij tot de wereldtop kan behoren. Toen Tuitert wilde meedingen naar een WK-ticket en, naar eigen zeggen, een teleurstellende 1500 meter reed, besloot hij zich tot de Olympische Spelen van 2010 in Vancouver alleen nog maar te richten op de sprintafstanden.
Olympisch kampioen 2010 op de 1500 meter.
Tuitert werd op zaterdag 20 februari 2010 olympisch kampioen op de 1500 meter in Vancouver, in een tijd van 1.45,57. Deze tijd was ook een verbetering van het baanrecord van Shani Davis met 0,6 seconde.
Tuitert had al enkele jaren geen overwinning meer behaald op zijn favoriete 1500 meter. Zijn laatste overwinning op die afstand dateerde van het seizoen 2004/05 toen hij twee keer een wedstrijd won in de wereldbeker en ook het eindklassement won. Hij is met het behalen van de olympische titel de opvolger van Kees Verkerk en Ard Schenk die achtereenvolgens in 1968 en 1972 als enige andere Nederlanders olympisch goud wonnen op de 1500 meter bij de heren. Dankzij de overwinning van Ireen Wüst op dezelfde afstand is Nederland het eerste land na de Sovjet-Unie in 1964 dat de heren-dames-dubbelzege op de 1500 meter binnenhaalde.
Vlak voor de start van seizoen 2010/2011 begon Tuitert een "Twitter-actie" vanwege de nieuwe ISU-regel die voorschrijft dat een langebaanschaatser op het rechte stuk niet met de volledige schaats over de lijn mag rijden. Op het NK afstanden wordt uitgerekend Tuitert vanwege deze regel gediskwalificeerd op de 1000 meter.
Tijdens het NK Afstanden 2012 reed Tuitert op de 1500 meter de vijfde tijd in 1.47,34. Ook TVM-rijder Jan Blokhuijsen reed exact deze tijd waardoor er gekeken moest worden naar de duizendste van een seconde voor het vijfde en laatste wereldbekerticket. Uiteindelijk bleek Tuitert aan de goede kant te zitten waardoor hij toch mag uitkomen op zijn olympische afstand.
Op 22 mei van het jaar 2012 maakte bekend dat hij de overstap ging maken naar de ploeg van Gerard van Velde; Beslist.nl.
Jac Orie en Tuitert waren in gesprek met deze nieuwe sponsor maar besloot om voor betere sportieve prestaties zonder Orie verder te gaan.
Leven en werk na het schaatsen.
Op 1 november 2014 debuteerde Tuitert als schaatsanalyticus bij de NOS tijdens het NK afstanden 2015. Sinds begin 2017 heeft Tuitert ook een onderneming in energiekauwgom voor sporters. In het tiende seizoen van "De Slimste Mens" behaalde hij de finale door 3 van de 7 afleveringen waarbij hij aanwezig was te winnen.
Privéleven.
Tuitert is in 2009 getrouwd met voormalig langebaanschaatsster Helen van Goozen. Samen hebben ze een dochter en een zoon. Na jaren in Heerenveen te hebben gewoond, woont hij sinds 2015 in Hoogmade, Zuid-Holland.
Bibliografie.
Tuitert schreef na zijn olympische zege zijn biografie "Vancouver 210210. Zonder strijd geen overwinning" in samenwerking met schrijver Tim Senden. Het boek werd in het voorjaar van 2011 uitgebracht In juli 2021 bracht hij zijn tweede boek uit onder de naam "DRIVE. Train je stoïcijnse mindset", in mei 2023 bracht Tuitert hier een vervolg van uit onder de naam "FLOW".

</doc>
<doc id="26893" url="https://nl.wikipedia.org/wiki?curid=26893" title="Marja Vis">
Marja Vis

Maria Margaretha Antje (Marja) Vis (Hoorn, 15 januari 1977) is een Nederlandse oud-schaatsster. Vanaf seizoen 2007/2008 schaatste Vis bij de Hofmeier-ploeg. Op 26 juli 2010 maakte ze bekend te stoppen met de schaatssport.
Sportcarrière.
In eerste instantie blonk Vis uit op de langere afstanden waar ze in 2000 Nederlands kampioene op de 3000 en de 5000 meter werd. Later verbeterde zij zich op de kortere afstanden waardoor ze zich wist te plaatsen voor het EK allround 2002 en het EK allround 2003 waar ze beide keren als zesde eindigde. Ze plaatste zich eveneens voor het WK Allround van 2002, waar ze negende werd, en het WK Allround van 2003 waar ze op de tiende plaats eindigde. In 2007, een seizoen waar ze zonder ploeg zat, herhaalde ze de prestaties van 2003. Op het EK allround 2007 werd ze weer zesde en op het WK Allround van 2007 werd ze weer tiende.
In 2002 nam ze deel aan de Olympische Spelen in Salt Lake City op de 5000 meter en eindigde als dertiende.
Vanaf 2004 had Vis moeite zich te handhaven in de nationale top en wist zich niet meer te plaatsen voor de grote toernooien. Toen ze in seizoen 2004/2005 uit de TVM-schaatsploeg werd gezet, ging ze als eenling verder. Vis maakte een sterke comeback tijdens het NK Allround 2007 waar ze brons pakte. In het seizoen 2007/2008 wordt Vis gesponsord door Hofmeier, een financieel detacheringsbureau.
Tegenwoordig.
Op 24 oktober 2007 liep Vis een lichte hersenschudding op tijdens een training in Heerenveen. Tijdens het weekend dat volgde werd er in Thialf de NK Afstanden verreden, waarbij ze op de 3000 meter teleurstellend eindigde als 19e. In november werd ze nog wel zesde tijdens de Kraantje Lek Trofee, maar op 22 december 2007 maakte ze bekend nog onvoldoende in vorm te zijn om deel te kunnen nemen aan het NK allround in Groningen. Daardoor lijkt het erop dat Vis de succesvolle comeback van het vorige seizoen nu geen vervolg kan geven.
Vis heeft in Moskou tijdens de derde world cup-wedstrijd in de B-groep zilver gepakt op de 5000 meter. Met een tijd van 7.18,09 was ze een halve seconde verwijderd van de derde tijd die Annouk van der Weijden reed (7.18,64). Alleen Gretha Smit, die in de A-divisie tot 7.11 kwam, was sneller.
Op 26 december 2008, een dag voor aanvang van het NK Allround, zegde Vis af voor deelname vanwege ziekte. Marije Joling, die eerste reserve is, nam de vrijgekomen plaats in.
Resultaten.
"- = geen deelname"
"NC# = niet gekwalificeerd voor de laatste afstand, maar wel als # geëindigd in het eindklassement"

</doc>
<doc id="26894" url="https://nl.wikipedia.org/wiki?curid=26894" title="Jenita Hulzebosch-Smit">
Jenita Hulzebosch-Smit

Jenita Hulzebosch-Smit (Rouveen, 14 november 1974) is een Nederlands (marathon-) en langebaanschaatsster. Ze is getrouwd met marathonschaatser en zanger Erik Hulzebosch.
Bij de marathon domineerde ze samen met zus Gretha in het begin van de 21e eeuw het peloton. In de winter van 1995/96 won ze de Amstelmeer Marathon en de Veluwemeertocht. Op 30 december 1996 won ze het NK marathon op natuurijs in Ankeveen. Vijf dagen later eindigde ze als vierde vrouw in de Vijftiende Elfstedentocht, achter haar zus die als tweede vrouw aankwam. In 1998, 2003 en 2005 won ze het NK marathon op kunstijs en in 1999 en 2001 het ONK marathon op natuurijs die in Oostenrijk op de Weissensee bij Techendorf plaatsvonden. 
Vanaf 2002 deed ze ook mee op de 3000 en 5000 meter op de langebaan. Ze klokte op de 5000 meter baanrecords op de ijsbaan van Assen en Utrecht. Aan het eind van seizoen 2005/2006 is ze gestopt met het langebaanschaatsen.
Inline-Skaten.
Jenita nam in 1992 deel aan de Wereldkampioenschappen inline-skaten in Rome. Daar tweemaal goud.

</doc>
<doc id="26896" url="https://nl.wikipedia.org/wiki?curid=26896" title="Vasyl Ivantsjoek">
Vasyl Ivantsjoek

Vasyl Mychajlovytsj Ivantsjoek (Oekraïens: Василь Михайлович Іванчук) (Brzeżany, 18 maart 1969) is een Oekraïens schaker. In 1988 verkreeg hij de titel grootmeester.
Schaakcarrière.
Vasyl Ivantsjoek wordt in het algemeen omschreven als geniaal maar wisselvallig.
Vasyl Ivantsjoek is overigens ook een verdienstelijk dammer en heeft zich ten doel gesteld de meestertitel in het dammen te behalen.

</doc>
<doc id="26898" url="https://nl.wikipedia.org/wiki?curid=26898" title="Elektronendiffractie">
Elektronendiffractie

Elektronendiffractie is het afbuigingsverschijnsel dat optreedt wanneer elektronen als gevolg van hun golfkarakter interactie vertonen met atomen. De techniek wordt vaak gebruikt door de elektronen te laten diffracteren aan de regelmatig gerangschikte atomen in een kristal. Deze techniek kan, net als röntgendiffractie, worden gebruikt om de rangschikking van de atomen in het kristal te bepalen en daarmee het materiaal te karakteriseren.
Interactie.
Elektronendiffractie treedt normaal gesproken op met elektronen die een hoge energie, en dus een kleine golflengte hebben, veel korter dan de afstanden tussen atomen. Voor elektronen van 0,1 MeV bijvoorbeeld is de golflengte kleiner dan 3,7 × 10−12 m. Typische inter-atomaire afstanden zijn ongeveer 0,2 × 10−9 m.
De elektronen worden verstrooid door interactie met de positief geladen atoomkern. Elektronen zijn geladen, lichte deeltjes die een sterke interactie met vaste stoffen vertonen; de doordringdiepte is daardoor zeer beperkt. Laagenergetische elektrondiffractie (LEED) en reflectie-hoogenergetische elektrondiffractie (RHEED) worden daarom gezien als technieken die het oppervlak van materialen bestuderen. Transmissie elektronendiffractie kan alleen worden gebruikt voor monsters die minder dan 1 mm dik zijn. Transmissie elektronendiffractie wordt normaal gedaan in een transmissie-elektronenmicroscoop (TEM).
Bekend kristal.
Als het kristal nauwkeurig bekend is, kan de techniek van elektronendiffractie worden gebruikt voor het bepalen van de golflengte (periode) λ van een elektron. Dit gebeurt in een diffractiebuis.

</doc>
<doc id="26899" url="https://nl.wikipedia.org/wiki?curid=26899" title="Diffractiebuis">
Diffractiebuis

Een diffractiebuis is een instrument waarmee de golflengte van een elektron kan worden bepaald. De elektronenoptica is het vakgebied waarbinnen een diffractiebuis wordt gebruikt.
De diffractiebuis is luchtledig. De elektronen worden eerst met behulp van een elektronenversneller versneld. De negatief geladen elektronen worden vanaf de negatief geladen gloeikathode naar de positief geladen anode getrokken. Een deel zal door een gat in deze anode schieten en komt vervolgens tegen een bekend kristalrooster terecht. Dit kristal zal zich als een tralie gedragen en diffractie van de elektronen vertonen volgens de wet van Bragg.
Uit de straal van het cirkelvormige interferentiemaximum, bepaald met behulp van poederdiffractie, is de hoek te berekenen waarmee de elektronen zijn ingevallen. Daaruit volgt met de wet van Bragg wat de golflengte formula_1 van de elektronen is.

</doc>
<doc id="26900" url="https://nl.wikipedia.org/wiki?curid=26900" title="Michail Goerevitsj">
Michail Goerevitsj

Michail Naoemovitsj Goerevitsj (Oekraïens: Михайло Наумович Гуревич) (Charkov, 22 februari 1959) is een schaker van Oekraïense afkomst die van 1991 tot 2005 in België woonde en sinds 2005 in Turkije woont. Sinds januari 2006 schaakt hij onder de Turkse vlag.
Openingen.
Michail Goerevitsj opent bijna altijd met 1.c4 of 1.d4 waarna een partij met de schaakopening Engels op het bord komt of een partij met een Indische opening, terwijl hij met zwart de voorkeur geeft aan de Franse opening of de Slavische opening.

</doc>
<doc id="26905" url="https://nl.wikipedia.org/wiki?curid=26905" title="Hiroshima (stad)">
Hiroshima (stad)

Hiroshima (Japans: 広島市, "Hiroshima-shi") is een Japanse havenstad in de gelijknamige prefectuur in het zuidwesten van het Japanse hoofdeiland Honshū.
De stad ligt op de plaats waar de rivier de Ota uitmondt in de Japanse Binnenzee. Op 1 april 2018 had Hiroshima een geschatte bevolking van 1.196.875 inwoners. De bevolkingsdichtheid bedroeg 1320 personen per vierkante kilometer. Sinds april 2011 is Kazumi Matsui burgemeester van Hiroshima.
Geschiedenis.
De stad ontstond vanaf 1589 rond een kasteel dat in de plaatselijke rivierdelta was gebouwd. Het gebied stond bekend als "Hiroshima", in het Nederlands "breed eiland". In 1889 werd de haven uitgebouwd, en Hiroshima werd verder ontsloten door de spoorlijn tussen Kobe en Shimonoseki (1894). Tijdens de Eerste Chinees-Japanse oorlog, die datzelfde jaar begon, was de stad keizerlijk hoofdkwartier en logistiek centrum, en in de periode daarna werd Hiroshima een belangrijke militaire basis.
Atoombom.
Hiroshima was de eerste stad in de geschiedenis van de mensheid die met een atoombom werd aangevallen. Tijdens de Tweede Wereldoorlog werd op 6 augustus 1945 om kwart over acht 's ochtends boven Hiroshima de uraniumbom "Little Boy" (die 4400 kg woog) afgeworpen uit de Amerikaanse B-29 Superfortress bommenwerper "Enola Gay". Harry S. Truman was toen president. Een half uur voor het vallen van de atoombom liet een andere B-29 Superfortress die ter verkenning voorop vloog, het luchtalarm afgaan. Dit werd na ongeveer 25 minuten afgeblazen, waardoor de uraniumbom viel toen alle inwoners juist de schuilkelders uit waren. Er verliepen 45 seconden tussen het afwerpen van de bom en de explosie. De bom kwam 580 meter boven de grond tot ontploffing.
De stad werd door de explosie van de bom geheel verwoest, en 78.000 mensen kwamen in een fractie van een seconde om. Een enorme vuurbal van 300 meter doorsnede ontwikkelde zich. Onder deze vuurbal liep de temperatuur op tot 4000 °C. Na de vuurbal verspreidden gammastralen en infraroodstralen zich en volgde een schokgolf die zich voortbewoog met de snelheid van het geluid. Vele tienduizenden personen raakten gewond en zwaar verbrand. Enkele minuten na de explosie vielen er dikke regendruppels, zwart van de as en rook en zwaar radioactief besmet, op de stad.
Door de na-effecten als gevolg van de ioniserende straling liep het dodental uiteindelijk op tot ongeveer 140.000 eind 1945. Een van de bekendste slachtoffers van de atoombom is Sadako Sasaki, het meisje van de 1000 kraanvogels. Zij kreeg leukemie 10 jaar na de explosie van de bom. Overlevenden van de kernaanval worden met de term "hibakusha" aangeduid.
Een van de weinige grote gebouwen die zijn blijven staan, is het Vredesmonument in Hiroshima (Genbakukoepel). Japan wilde de gevolgen van de bom oorspronkelijk volledig uitwissen.
Op 9 augustus werd ook boven Nagasaki een atoombom genaamd "Fat Man" tot ontploffing gebracht. Enkele dagen later capituleerde Japan (dat al voor 6 augustus aan de Russische troepen had laten weten dat het zich onder bepaalde voorwaarden wenste over te geven, maar volgens sommige historici te zeer verdeeld was om met een voor de geallieerden acceptabel voorstel te komen).
Volgens opgave van de Japanse autoriteiten, die ook de slachtoffers registreerden die jaren later vielen door bijvoorbeeld kanker als gevolg van straling, kostten de bommen aan totaal ruim 240.000 mensen het leven.
Wederopbouw.
Hiroshima is na de Tweede Wereldoorlog herbouwd, en werd op initiatief van burgemeester Shinzo Hamai door het Japanse parlement uitgeroepen tot Stad van de Vrede. Het stadsbestuur ijvert voor vrede in het algemeen en voor de wereldwijde afschaffing van kernwapens in het bijzonder.
In 1994 was de stad gastheer voor de Aziatische Spelen, en in 1998 werd het Hiroshima Vredesinstituut opgericht.
In 1972 bracht Keji Nakazawa een semiautobiografisch zwart-wit beeldverhaal uit: "Gen Barrevoets in Hiroshima" over de atoombom op Hiroshima. Nakazawa was 7 jaar toen de bom viel en verloor bij de aanval zijn broer, zus en vader. In september 2005 kwam een Nederlandse versie op de markt. Eerder waren al vertalingen in het Frans, Duits, Portugees, Spaans, Koreaans, Italiaans, Russisch, Indonesisch, Engels, Zweeds, Noors, Tagalog en Esperanto uitgebracht.
Ruim 70 jaar na het afwerpen van de atoombom op bevel van president Truman bezocht diens opvolger Barack Obama op 27 mei 2016 als eerste Amerikaanse president Hiroshima.
Hij sloot zijn toespraak bij die gelegenheid af met hoop op een vreedzame toekomst: "De wereld is hier voor altijd veranderd, maar vandaag zullen de kinderen van deze stad in vrede hun dag doorbrengen. Wat een kostbaar ding is dat. Het is de moeite waard om te beschermen en het vervolgens uit te breiden tot elk kind. Dat is een toekomst die we kunnen kiezen, een toekomst waarin Hiroshima en Nagasaki niet bekend staan als het begin van het kernwapentijdperk, maar als het begin van ons eigen morele ontwaken".
Trams.
Opmerkelijk genoeg kon in Hiroshima het tramnet worden hersteld, omdat veel andere Japanse steden hun trams afstonden aan Hiroshima. Ook vier van de trams die de atoombomaanval hebben doorstaan, rijden nog steeds. Het openbaar vervoer in de gehele prefectuur Hiroshima wordt verzorgd door Hiroden.

</doc>
<doc id="26909" url="https://nl.wikipedia.org/wiki?curid=26909" title="Symfonie">
Symfonie

Een symfonie (Grieks: σύν "sún" = "samen, met", en φωνή "phoné" = "klank, geluid", letterlijk: "samenklank") is een drie- of vierdelige compositie die door een aantal instrumenten tegelijk wordt gespeeld. Als er één solo-instrument of een groep duidelijke solo-instrumenten is, heet het werk een concert, concertante symfonie of een concerto grosso. Echter, een symfonie kan wel solopartijen bevatten. Gewoonlijk heeft een symfonie een deel (meestal het eerste deel) dat is geschreven in de zogenaamde "sonatevorm".
Bezetting.
Een klassiek symfonieorkest bestaat uit:
De bezetting van het orkest hangt af van de compositie die wordt uitgevoerd. De behandeling van de instrumenten in het orkest (de instrumentatie) is in de loop van de geschiedenis sterk veranderd en aangepast aan de heersende smaak of nieuwe mogelijkheden van de instrumenten. Vernieuwers waren onder meer Hector Berlioz en Richard Strauss.
Classicisme.
De klassieken kenden thema's en namen toe maar dit doelde niet op programmatische muziek. Voorbeelden zijn Mozarts "Jupiter"-symfonie, zijn "Praagse" en "Haffner" (de opdrachtgever); Haydns Parijse en Londense symfonieën (aldaar gecomponeerd) of die met bijnamen ("de Klok", "de kip" of "de Filosoof"). Haydn gaf de muziekstijl een nieuwe betekenis en wordt vaak genoemd als de "vader van de symfonie". Die eer deelt hij echter met Johann Stamitz, wiens symfonieën ook invloedrijk waren en mede door zijn Mannheimer Schule veel hebben gedaan om het genre te ontwikkelen en zijn huidige vorm te geven.
Ludwig van Beethoven luidt de overgang van de klassieke symfonische vorm naar de Romantiek in. Zijn zesde symfonie, "Pastorale", wijkt af van de traditionele vierdelige vorm zoals beschreven (ze is vijfdelig) en introduceert het programma in de muziek dat later met het symfonisch gedicht een hoge vlucht zou nemen. Beethoven geeft de vijf delen van deze symfonie naast tempoaanduidingen ook programmatische titels.
In zijn negende symfonie introduceert Beethoven meerdere zangsolisten en een slotkoor voor zijn "Ode an die Freude". Dit zorgt ervoor dat de symfonie met een machtige klank kan worden afgesloten, als een ware apotheose. Deze innovatie werd na deze symfonie in de 19e eeuw slechts enkele keren nagevolgd, door Felix Mendelssohn in zijn tweede symfonie, "Lobgesang", door Gustav Mahler in zijn tweede symfonie, "Auferstehung" en door Jean Sibelius in diens "Kullervo".
Romantiek.
Traditionele componisten hielden zich tot ver in de 20e eeuw vast aan het vierdelige schema, maar onder invloed van de Romantiek en de Laatromantiek kregen de symfonieën soms heel andere vormen: eendelig (bijvoorbeeld Sibelius' zevende), tweedelig (de "Dante"-symfonie van Liszt en de achtste van Mahler, de "Sinfonie der Tausend") of juist meer dan vier delen (Mahler twee, drie, vijf). Anton Bruckner hield zich aan de traditionele vorm van vier delen, maar introduceerde in zijn doorwrochte contrapuntische meesterwerken vanaf de tweede symfonie (1872) het derde thema. Daarmee bracht hij de symfonie op een nog hoger plan. De doorvoering van drie geëxposeerde thema's werden ware compositorische kunststukken.
De duur van de symfonie werd door Bruckner tot anderhalf uur uitgesponnen (vijfde en achtste), bij Mahler soms tot 100 minuten (derde).
De grote Romantici produceerden doorgaans minder symfonieën dan hun voorgangers: Beethoven negen, Franz Schubert acht (en materiaal voor nog minstens vier), Robert Schumann vier, Johannes Brahms vier, Anton Bruckner elf (inclusief de studiesymfonie uit 1863 en de "nulde" uit 1869), Gustav Mahler tien (de laatste onvoltooid), Pjotr Iljitsj Tsjaikovski zeven (inclusief de "Manfredsymfonie") en Antonín Dvořák negen.
De orkestbezetting nam toe. Was in de klassieke tijd het orkest dat de koning of het hof kon betalen bepalend voor de omvang, later werden orkesten verbonden aan een conservatorium, operahuis, gemeente en zelfs beroepsgroep (het Gewandhausorchester in Leipzig) of, in de 20e eeuw, verbonden aan een nationale radio-omroep. De 20e eeuw was het hoogtepunt van deze omvangtoename. Sommige symfonieën hadden 150 musici en nog koren en zangsolisten nodig.
Onder invloed van de Romantiek kregen de werken soms uitgebreide (literaire) programma's mee. Het baanbrekende werk in dit opzicht was de "Symphonie fantastique" van Hector Berlioz, die ook in andere opzichten vernieuwend was. Zo was de instrumentatie van de "Symphonie fantastique" revolutionair. Franz Liszt introduceerde het (eendelige) symfonisch gedicht dat een programma (een duidelijk literair thema) verklankt. Richard Strauss en vele anderen traden in zijn voetsporen. In de 19e eeuw beleefde de symfonie als genre zijn grootste bloei en ontwikkeling.
20e eeuw.
Het begin van de 20e eeuw produceert veel symfonieën maar in vooruitstrevende muzikale kringen wordt de symfonie in de ban gedaan. Zeer invloedrijke componisten zoals Arnold Schönberg en Alban Berg componeerden er geen in de bekende zin en na de Tweede Wereldoorlog leek het genre lange tijd taboe. Vooral in Duitse kring is het ‘niet modern meer’ en de avant-gardistische bewegingen starten een hetze tegen alles wat naar symfonie riekt. Dit moet worden genuanceerd, omdat in de 20e eeuw waarschijnlijk nog meer symfonieën zijn gecomponeerd dan in de 19de eeuw, maar het minder aanwezig zijn van echte erkende meesterwerken doet vermoeden dat de symfonie als kunstvorm niet meer voldeed. De huidige concertpraktijk is daar mede schuldig aan door haar concentratie op het uitvoeren van muziekwerken tot ongeveer 1910. De symfonie ontwikkelde zich vooral in Scandinavië verder door Jean Sibelius (7 voltooid), Carl Nielsen (6), Hugo Alfvén (5), Rued Langgaard (16), Allan Pettersson (15 voltooid) en Vagn Holmboe (13), terwijl in de Sovjet-Unie Sergej Prokofjev (7), Nikolaj Mjaskovski (27), Dmitri Sjostakovitsj (15) en Mieczysław Weinberg (21) zeer productief waren. 
Sinds de tweede helft van de twintigste eeuw beleefde de symfonie in de concertzalen een nieuwe bloei en werden de grootschalige symfonieën van bijvoorbeeld Sjostakovitsj, die aanknopen bij Mahler en Tsjaikovski, zeer populair. Van een werkelijke vernieuwing van het genre symfonie is daarbij geen sprake.
Zijwegen.
Concertante symfonie.
Een concertante symfonie is een symfonie waarbij één of enkele solisten een prominente solistische rol in de compositie spelen en dus als het ware concerteren. Het Concert voor orkest is ook een veelgebruikte vorm (Béla Bartók, Zoltán Kodály, Witold Lutosławski, Michael Tippett). Brahms’ eerste en tweede pianoconcert worden weleens aangeduid als 'symfonieën voor piano en orkest' vanwege de sterk symfonische vorm. Benjamin Brittens compositie voor cello en orkest heet "Cello Symphony" (opus 68), die van Sergej Prokofjev voor dezelfde bezetting heet "Symfonie-Concert" (op. 125). In deze categorie vallen ook de "Symphonie sur un chant montagnard français (Symphonie cévenole)" van Vincent d'Indy en de "Symfonie nr. 4 (Symphonie Concertante)", van Karol Szymanowski, beide voor orkest met pianosolo. De "Orgelsymfonie" van Camille Saint-Saëns gebruikt het concertorgel als solo-instrument, evenals de "Symfonie nr. 4 (Pages symphonique)" van Charles Tournemire en de "Symphonie Concertante" van Joseph Jongen.
Neoklassieke componisten gebruikten deze term zoals Mozart ze in zijn "Sinfonia Concertante" had bedoeld, in feite een voortzetting van het "concerto grosso" uit de barokmuziek. Een voorbeeld is Bohuslav Martinůs "Sinfonia Concertante" (H322, 1949) voor hobo, fagot, viool, cello en kamerorkest.
Kamersymfonie.
Een kamersymfonie is een symfonie voor kamerorkest. De strijkersbezetting is gereduceerd en de andere instrumenten zijn beperkt tot één of twee óf ontbreken geheel. Vele symfonieën uit de klassieke tijd zouden dan ook kamersymfonieën kunnen worden genoemd maar dat wordt met dit genre niet bedoeld. De kamersymfonie is een 20e-eeuws verschijnsel waarbij uitgebreide virtuositeit in een zeer vrije interpretatie van het symfonische kader voorop staat. Voorbeelden zijn Schoenbergs beide "Kammersinfonien" (opus 9 – die in 1922 voor groot orkest werd bewerkt – en opus 38) en Franz Schrekers "Kammersinfonie" voor 23 instrumenten uit 1916. Enkele bewerkingen van strijkkwartetten van Dmitri Sjostakovitsj (door bijvoorbeeld de Russische dirigent Rudolf Barschai) worden kamersymfonie genoemd: de "Kamersymfonie voor strijkers en blazers" opus 73a (oorspronkelijk het derde strijkkwartet), de "Kamersymfonieën" opus 83a (vierde strijkkwartet), opus 110a (achtste strijkkwartet) en opus 118a (tiende strijkkwartet).
Symfonie voor strijkers.
Vooral in het Angelsaksische taalgebied is de symfonie voor strijkers populair en kent een uitgebreide traditie. Het woord symfonie wordt hier gebruikt vanuit de betekenis 'samenklinkend'. Een voorbeeld is Brittens "Simple Symphony", opus 4. Ook Amerikaanse componisten (William Schuman met zijn vijfde symfonie) componeerden ze.
Sinfonietta.
De sinfonietta is bedoeld als verkleinvorm van de symfonie. Het begrip wordt vanaf het einde van de 19de eeuw als titel voor composities gebruikt waarbij afgeweken wordt van de vierdelige vorm of de orkestgrootte. Soms wil de term aangeven dat het werk gemakkelijker te spelen zou zijn dan een symfonie.
De eerste composities die opduiken met deze benaming, zijn Joachim Raffs "Sinfonietta opus 188 für zehn Blasinstrumente" (1873), Louis Th. Gouvy's "Sinfonietta D-Dur opus 80" (1886) en Nikolaj Rimski-Korsakovs "Sinfonietta über russische Themen a-moll opus 31" (1880). Een groot deel van de sinfonietta's stamt uit het begin van de 20e eeuw waarbij die van Leoš Janáček uit 1926 als een van de bekendste geldt. Een uitzondering op de definitie is de "Sinfonietta opus 5" (1912) van Erich Korngold, die veertig minuten duurt, die eigenlijk een symfonie is en getoonzet is voor een zeer groot orkestapparaat. Andere voorbeelden zijn Otakar Ostrčils "Sinfonietta op.20" die zwaarder georkestreerd is dan zijn symfonie (op.7) en Max Regers "Sinfonietta A-Dur opus 90" (1905) wier blijmoedige karakter en stilistische overeenkomst met de orkestserenade opvalt. Ze duurt bijna vijftig minuten. In het Angelsaksische gebied is de sinfonietta (eventueel alleen voor strijkers) zeer populair. William Alwyn, Malcolm Arnold (drie stuks), Lennox Berkeley, Benjamin Britten en Ernest John Moeran componeerden ze. Een korte symfonie is niet automatisch een sinfonietta, zoals bijvoorbeeld blijkt uit Hanns Eislers "Kleine Sinfonie" (1932) of Aaron Coplands "Short Symphony" (Nummer twee, 1933).

</doc>
<doc id="26910" url="https://nl.wikipedia.org/wiki?curid=26910" title="Mahler">
Mahler



</doc>
<doc id="26911" url="https://nl.wikipedia.org/wiki?curid=26911" title="Jean-Pierre Van Rossem">
Jean-Pierre Van Rossem

Jean-Pierre P.A.J. Van Rossem (Brugge, 29 mei 1945 – Jette, 13 december 2018) was een Belgisch econoom, publiek figuur, econometrist, zakenman, schrijver, publicist, veroordeeld oplichter, schilder en volksvertegenwoordiger.
Levensloop.
Jeugd en opleiding.
Ondanks zijn uitstekende schoolprestaties kende Van Rossem naar eigen zeggen een ongelukkige, liefdeloze jeugd. Zijn rebelse karakter en kritische ingesteldheid tegenover het in zijn ogen onrechtvaardige kapitalistische establishment vertaalden zich reeds in zijn puberteit in een enthousiaste belangstelling voor communistische filosofen zoals Karl Marx en non-conformistische schrijvers als Franz Kafka.
Van Rossem studeerde economie (toentertijd handelswetenschappen) aan de Rijksuniversiteit Gent van 1963 tot 1967. In 1968 won hij met zijn licentiaatsverhandeling "De omloopsnelheid van het geld" de prijs van de Internationale Jaarbeurs van Vlaanderen. Hierdoor kon hij econometrie studeren bij Nobelprijswinnaar Lawrence Klein aan de Wharton School of the University of Pennsylvania. Tijdens zijn verblijf in de States begon hij te experimenteren met heroïne waaraan hij jarenlang verslaafd zou blijven. In deze periode begon hij als repetitor ook zijn eerste repetitiebureau, Metodika in Gent. Hij vertoefde ondertussen in het Gentse linkse milieu.
In 1971 werd hij veroordeeld voor valsheid in geschrifte en uitschrijven van ongedekte cheques. De straf was een jaar gevangenis met uitstel. In 1973 werd hij nog eens veroordeeld, nu kreeg hij vier jaar effectieve celstraf. Toen hij in 1977 vrijkwam, was hij afgekickt van zijn heroïneverslaving.
Moneytron.
Van Rossem kwam in de tweede helft van de jaren 1980 voor het eerst in de publieke belangstelling met 'Moneytron', een beursbeleggingsbedrijf dat schijnbaar eindeloze winsten kon aanbieden. Van Rossem beweerde een systeem te hebben ontwikkeld waarmee hij de beurshandel kon voorspellen en het kapitalistisch systeem te snel af was. Later bleek dat hij de hem toevertrouwde sommen doorsluisde naar zijn eigen rekeningen.
Dankzij de vermeende onfeilbaarheid van het Moneytron-systeem, maar vooral door Van Rossems gevoel voor show, kwamen steeds grotere bedragen in zijn richting. De miljarden die hem werden toevertrouwd, verdwenen onder andere naar Zwitserse bankrekeningen en in het criminele circuit. Zo handelde hij onder meer in vervalste aandelen van Deutsche Bank. In december 2018 bevestigde Van Rossem in de VIER-docureeks "Van Rossem" dat een intimus van het Belgische koningshuis eind jaren tachtig onrechtstreeks miljoenen dollars bij Moneytron had belegd. Het zou gaan om Fernand 'Freddy' Estenne, oprichter van de Panamese offshore-vennootschap Galatsi Royal Business (GRB) en tot 1984 eigenaar van het farmaceutische bedrijf Continental Pharma. Het verhaal werd eerder al onthuld door de financiële journalisten Thierry Debels ("Vorstelijk vermogen") en Ludwig Verduyn ("Jean-Pierre Van Rossem : opkomst en val van een financieel stroman"). Volgens Verduyn zou ook industrieel Eric Wittouck, een andere vertrouweling van het koningshuis, via GRB bij Van Rossem hebben belegd.
In 1989 was hij eigenaar van een F1-team (Onyx Moneytron), dat tiende op 21 raceteams eindigde. In 1990 werd het team verkocht aan de Zwitserse autobouwer Peter Monteverdi.
Veroordelingen.
In februari 1995 werd Van Rossem door de correctionele rechtbank van Antwerpen bij verstek veroordeeld tot vijf jaar cel voor valsheid in geschrifte, bedrieglijke bankbreuk en misbruik van vertrouwen. De rechtbank oordeelde onder meer dat zijn Moneytron-beleggingssysteem bedrog was. Gedupeerde beleggers kregen schadevergoedingen gaande van 5,3 miljoen tot 28 miljoen frank en 6,5 miljoen frank, zes Ferrari's en een Lamborghini van Van Rossem werden verbeurdverklaard. Het vonnis werd in verzet, beroep en cassatie bevestigd en in december 1997 belandde Van Rossem opnieuw in de gevangenis. In juli 1999 kwam hij voorwaardelijk vrij. Tijdens zijn periode in de gevangenis hield hij voor het weekblad "Humo" een dagboek bij.
 In 2009 werd de Belgische staat in Straatsburg veroordeeld voor de schending van de privacy van een van zijn burgers door het Europees Hof voor de Rechten van de Mens, betreffende de huiszoekingen die in 1990 plaatsvonden bij Van Rossem. Het Hof oordeelde unaniem dat artikel acht van het Verdrag tot Bescherming van de Rechten van de Mens overtreden werd: het respect voor iemands woning maakt immers deel uit van de eerbiediging van het privéleven. Het Hof kende Van Rossem, die tussen 1991 en 1995 parlementariër was, geen schadevergoeding toe omdat hij daarvoor niet tijdig een aanvraag had ingediend. Het doel van het huiszoekingsbevel was: "alle voor het onderzoek nuttige documenten en stukken in beslag nemen". Het Hof achtte deze beschrijving veel te ruim en oordeelde dat het ook voor derden duidelijk moet zijn wat het doel van de huiszoeking is.
Jaren later, in 2018, kreeg hij nog eens twee jaar celstraf en er werd 390.000 euro verbeurdverklaard wegens valsheid in geschrifte, witwassen, belastingfraude en oplichting. Dit nadat hij er volgens het parket een luxueuze levensstijl op nahield, wat verdacht was gezien zijn lage pensioen. Volgens het parket zou de luxe bekostigd zijn door verborgen geld van Moneytron. Van Rossem echter heeft steeds alle tenlasteleggingen ontkend.
ROSSEM.
Van Rossem stapte met zijn libertijnse partij ROSSEM in de Belgische politiek en behaalde vier zetels bij de verkiezingen van 1991, drie in de Kamer van volksvertegenwoordigers en één in de Senaat. Van Rossem kon echter zelf geen zitting nemen in het parlement daar hij vlak voor de verkiezingen was gearresteerd. Pas na zijn vrijlating in januari 1992 kon hij zijn zetel innemen. In navolging van Julien Lahaut, die in 1950 de beëdiging van koning Boudewijn verstoorde, riep Van Rossem in 1993 bij de beëdiging van koning Albert II: "Vive la République d'Europe! Vive Julien Lahaut!" Senaatsvoorzitter Frank Swaelen sprak daarop: "Mijnheer, uw gedrag is onwaardig en schandalig, en het hele land zal u veroordelen!"
In de periode januari 1992-mei 1995 had hij als gevolg van het toen bestaande dubbelmandaat ook zitting in de Vlaamse Raad, de voorloper van het huidige Vlaams Parlement.
In 1993 viel zijn partij uit elkaar door interne strubbelingen. Bij de verkiezingen van 1995 was Van Rossem lijstduwer van de Senaatslijst van de libertijnse partij HOERA, maar hij werd niet verkozen.
In 2004 schreef en regisseerde hij een vaudevillesk toneelstuk ("God is dood, 't is godgeklaagd") waarin hij zelf meespeelde. Van 2005 tot 2007 hervatte hij z'n oude werkzaamheid als repetitor voor studenten in Gent. Hij bood zich aan voor de opleiding van studenten in economie, rechten, criminologie en filosofie. Medio 2007 trok hij zich terug uit het publieke leven.
ROSSEM bis.
Op 26 maart 2009 kondigde Van Rossem in het Canvas-programma "Phara" aan dat zijn partij ROSSEM in 2011 opnieuw aan de verkiezingen zou deelnemen. Dit plan viel echter in het water doordat deze verkiezingen vervroegd werden naar 2010. In januari 2012 blies hij de partij nieuw leven in, doch zag hij af van deelname aan de lokale verkiezingen 2012. ROSSEM nam wel deel aan de verkiezingen van 2014, waarvoor hij de Vlaamse lijst in Antwerpen trok. De partij haalde 0,24% van de stemmen in het Vlaams Parlement, en 0,17% in het federale parlement, ruim onvoldoende voor een zetel. In 2014 richtte hij samen met enkele leden uit het voormalige ROSSEM de libertijnse beweging "Anderz" op maar deze ging al snel ten onder vanwege financiële strubbelingen.
Privéleven.
Jean-Pierre Van Rossem had zijn leven lang een getroebleerde relatie met zijn ouders. Zij verweten hem verantwoordelijk te zijn voor de vroegtijdige dood van zijn broer Paul die op zesjarige leeftijd om het leven kwam bij een verkeersongeval. Ook met zijn zus leefde hij in onmin.
Jean-Pierre Van Rossem trad driemaal in het huwelijk. Zijn eerste huwelijk, in 1966, afgesloten in een dronken bui na een weddenschap, hield slechts enkele maanden stand. In 1978 huwde hij met Nicole Annys, met wie hij een zoon kreeg. Na haar overlijden in 1989 trouwde hij in 1990 met Rachida Bettar, met wie hij opnieuw een zoon kreeg.
In januari 2017 kondigde Van Rossem in een YouTube-interview aan een aanvraag tot euthanasie ingediend te hebben. Na een "goed, bewogen en excessief leven" te hebben gehad, voelde hij zich nu "mentaal en lichamelijk helemaal opgeleefd". De dag erna verklaarde hij misleid te zijn door de video-reporter die zich niet aan de afspraken zou hebben gehouden. Volgens Van Rossem was het (niet door hem vooraf gevisioneerde) vraaggesprek enkel bedoeld voor de persoonlijke website van de reporter en niet bestemd voor de nationale media. Volgens de interviewer echter werden alle op voorhand duidelijk gemaakte afspraken correct nageleefd.
Overlijden.
Begin december 2018 liep op tv-zender VIER een tweedelige documentaire over de politicus, gemaakt door Peter Boeckx. Net na de tweede uitzending werd Van Rossem overgebracht naar het ziekenhuis, waar hij in de nacht van donderdag 13 op vrijdag 14 december 2018 overleed. Hij werd in besloten kring begraven ergens in de buurt van Kapelle-op-den-Bos.

</doc>
<doc id="26912" url="https://nl.wikipedia.org/wiki?curid=26912" title="Sean Connery">
Sean Connery

Sir Thomas Sean Connery (spreek uit als: "SJÔN KOnnerie"; IPA: ; Edinburgh, 25 augustus 1930 – Nassau (Bahama's), 31 oktober 2020) was een Schots acteur, die in zijn carrière één Academy Award, tweemaal een BAFTA Award en drie Golden Globes wist te winnen. Connery werd wereldwijd bekend als de acteur die de fictieve geheim agent James Bond portretteerde. In de periode 1962-1983 speelde hij zevenmaal in een Bond-film. In 2000 werd hij geridderd, waardoor hij de Britse titel "sir" mocht dragen.
Biografie.
Sean Connery werd geboren in een arm gezin. Op zijn dertiende verliet hij de schoolbanken om melkboer te worden en drie jaar later ging hij bij de marine. Daar werd hij op zijn achttiende afgekeurd vanwege een zweer aan de twaalfvingerige darm. Hierna werd hij vrachtwagenchauffeur.
Connery deed mee aan bodybuildingwedstrijden en werd in 1953 derde in de juniorklasse van een Mr. Universe-verkiezing. Hij viel op bij de daarbij aanwezige casting-directors, die hem een rol in de musical ‘South Pacific’ aanboden. Na diverse rollen in series en films werd hem in 1962 aangeboden de rol van James Bond in een film te spelen.
James Bond.
Connery is bekend geworden bij het grote publiek door zijn filmrol als Ian Flemings James Bond. Hij was niet de eerste Bond: de Amerikaanse acteur Barry Nelson ging hem in 1954 voor in de televisiefilm "Casino Royale". Toen Connery werd voorgesteld voor de rol van Bond in de film "Dr. No" vond Fleming hem niet geschikt, omdat de James Bond die hij voor ogen had een subtielere figuur was dan "een uit zijn krachten gegroeide stuntman". Filmproducent Albert R. Broccoli werd door zijn vrouw Dana overgehaald het toch met de charismatische Connery te proberen. Toen de film klaar was, was Fleming zo tevreden over Connery's vertolking van James Bond dat hij in zijn volgende roman "You Only Live Twice" (1964) het personage Bond aanpaste aan Connery, onder meer door zijn afkomst Schots te maken.
Connery speelde de rol van Bond in de volgende bioscoopfilms:
De rol werd overgenomen door George Lazenby (alleen in "On Her Majesty's Secret Service") en in de volgende zeven films door Roger Moore. Hoewel in totaal zeven acteurs de titelheld in de James Bond-films hebben gespeeld, geldt Connery voor velen nog steeds als 'de enige echte'. Zelf probeerde hij bij de keuze van latere rollen zoveel mogelijk onder het Bond-stereotype uit te komen. Volgens Michael Caine leed hij eronder dat hij altijd en overal herkend werd als James Bond.
Toch kwam Connery in 1983 nog één keer terug als James Bond in de speelfilm "Never Say Never Again", een (niet door Broccoli's EON Productions gemaakte) remake van "Thunderball". De titel verwijst naar zijn uitspraak na "Diamonds Are Forever" dat hij de rol van Bond nooit meer zou spelen. Voorts heeft hij zijn stem geleend aan de game "" (2005).
Overige producties.
Na de "James Bond"-reeks speelde Connery in tal van andere grote producties, waaronder "The Man Who Would Be King" (1975), "A Bridge Too Far" (1977), "Highlander" (1986), "The Name of the Rose" (1986), "The Untouchables" (1987), "Indiana Jones and the Last Crusade" (1989), "The Hunt for Red October" (1990), "Medicine Man" (1992) en "The Rock" (1996).
Pensioen.
In 2006 kondigde Connery zijn pensioen als acteur aan. Hij had toen al drie jaar niet meer in een film gespeeld. Dit weerhield Steven Spielberg er niet van om hem te benaderen voor het nogmaals spelen, in een dan nu wat kleinere rol, van de vader van de hoofdpersoon in "Indiana Jones and the Kingdom of the Crystal Skull" (2008). Dit verzoek werd door Connery van de hand gewezen. Ook voor een bescheiden rol in de "James Bond"film "Skyfall" (2012) was Connery kort in beeld, maar voor deze rol werd hij niet daadwerkelijk benaderd.
Onderscheidingen.
Connery kreeg een BAFTA Award als beste acteur voor zijn rol als William van Baskerville in "The Name of the Rose" uit 1986. In 1988 werd hij genomineerd voor een Oscar voor zijn rol van Jimmy Malone in "The Untouchables", die hij ook gewonnen heeft. Daarnaast begon hij in de jaren negentig met het produceren van films.
Hoewel hij niet meer in Schotland woonde, was Connery actief in de Scottish National Party, die streeft naar autonomie voor Schotland. Op nieuwjaarsdag 2000 werd Connery tot ridder (Knight Bachelor) geslagen door de Britse koningin Elizabeth II en mocht zich voortaan 'Sir' Sean noemen.
In juni 2006 ontving Connery de prestigieuze American Film Institute Achievement Award, enkele maanden nadat hij had aangekondigd met pensioen te gaan.
In de zomer van 2008 bracht Connery zijn boek "Being a Scot" uit. Hij geeft in zijn memoires onder meer zijn visie op de vele aspecten van het Schotse leven en de cultuur.
Overlijden.
Connery leed aan het eind van zijn leven aan een vorm van dementie. Hij overleed thuis in zijn villa in Nassau (Bahama’s) op 31 oktober 2020 op 90-jarige leeftijd in zijn slaap. Op zijn overlijdensakte staat als doodsoorzaak vermeld dat hij is overleden aan hartfalen en ouderdom.

</doc>
<doc id="26913" url="https://nl.wikipedia.org/wiki?curid=26913" title="Loesje">
Loesje

Loesje is een fictief meisje dat posters met kritische en/of humoristische teksten schrijft en in de openbare ruimte plakt. De teksten van Loesje worden gekenmerkt door een positieve en humanistische benadering.
Geschiedenis.
Loesje werd op 24 november 1983 opgericht door zes personen uit diverse actiegroeperingen in Arnhem. Voor de naam werd die van Loes van Schaaijk gebruikt, indertijd een studente kunstacademie die toevallig in Arnhem café Meijers binnenliep toen de initiatiefnemers, die nog op zoek waren naar een geschikte naam voor hun project, aldaar waren samengekomen.
Aanvankelijk was onduidelijk wie achter de "plaxies" zat(en). Op 31 maart 1984 werden een vereniging "Loesje" en een stichting, genaamd "Vrienden van Loesje", opgericht. In eerste instantie verschenen de posters alleen in Arnhem en omstreken. Langzamerhand verschenen de teksten ook in andere plaatsen in Nederland.
In 1986 werd met de politieke partij Loesje meegedaan aan de Tweede Kamerverkiezingen. De lijst kreeg 12.399 stemmen. Het was een publiciteitsstunt.
1986 was ook het begin van Loesjes internationale carrière. In de zomer van 1986 werd de stap naar België gezet. De eerste poster op Belgische bodem was "vrij van zegel". Dat verwees naar het neutrale kritische alternatief dat Loesje was in het toen sterk verzuilde België. Tevens naar de Belgische wetgeving: affiches moesten toen nog een fiscale zegel hebben. Aan het einde van het jaar vertrokken vijftien Loesje-leden naar Parijs, om daar deel te nemen aan demonstreren tegen de plannen van de onderwijsminister Devaquet.
De internationale carrière kwam pas helemaal op gang in 1989, toen de Berlijnse Muur viel. In 1990, twee maanden na "die Wende", vertrokken vijf medewerkers naar Midden-Europa. Ze trokken zes weken door Oost-Duitsland, Tsjecho-Slowakije, Polen, Hongarije en Roemenië. Van hun belevenissen werd een documentaire, "Rode Peper", gemaakt en een reisverslag. Er werd een poëzie-inzamelingsactie gehouden voor het toen armlastige Polen. Vijfhonderd gedichten werden ingezameld om het land erbovenop te helpen. In de zomer van 1990 raakten in twaalf landen, vooral in Midden-Europa, mensen geïnspireerd om met Loesje mee te doen. Posters verschenen in het Hongaars, Sloveens, Zweeds, Fins en Engels. Op 29 maart 1994 werd de stichting "Loesje Internationaal" opgericht.
Tussen 2005 en 2013 hield "Loesje internationaal" kantoor in Berlijn. Daarna is het internationaal-kantoor weer teruggekeerd naar Arnhem en zijn er Loesjegroepen in meer dan 25 landen gekomen. In het buitenland richt Loesje zich met name op het bevorderen van de vrijheid van meningsuiting en vrijheid van expressie. Loesje voert verschillende (o.a. internationale) activiteiten uit om haar doelstellingen te verwezenlijken.
Loesje is een ideële non-profitorganisatie en werkt sinds haar bestaan bewust onafhankelijk van structurele subsidies. Af en toe maakt ze gebruik van projectsubsidies. Loesje ontvangt vergoedingen als externe partijen haar posters willen gebruiken, alsook particuliere donaties. Zij genereert inkomsten uit workshops geven, teksten in opdracht schrijven en door verkoop van onder meer boekjes, kalenders, ansichtkaarten en T-shirts. In december 2010 heeft Loesje een winkel in Arnhem, aan de Hommelseweg geopend. In 2020 is de winkel permanent gesloten, maar ze verkoopt haar producten wel nog via de website.
Rechtszaken.
De afgelopen 20 jaar is Loesje herhaaldelijk bij rechtszaken betrokken geweest. Daarbij ging het om de grens van het recht op vrije meningsuiting en de mogelijkheden van de overheid om dat recht te beperken. In meerdere zaken probeerden gemeenten bestuursdwang op te leggen aan Loesje en de organisatie verantwoordelijk te stellen voor het illegaal plakken van posters. Rechters stelden de gemeenten in het ongelijk. Het verweer van Loesje was dat zij niet verantwoordelijk is voor daden van derden. Ook mensen die de posters plakten, zijn betrokken geweest bij rechtszaken. De APV van veel gemeenten bevat een algeheel verbod tot het aanbrengen van posters, soms mag het op aangewezen plaatsen. Zo willen gemeenten de onesthetische aanblik en de overlast van een volgeplakte omgeving voorkomen.
De mogelijkheid om wegens redenen van algemeen belang de uitoefening van de grondrechten der burgers te beperken, is eveneens wettelijk vastgelegd in artikel 10 van het Europees Verdrag voor de Rechten van de Mens en artikel 7 van de grondrechten van het Koninkrijk der Nederlanden.
In sommige processen rond de plakkers van Loesjeposters werd geoordeeld dat het lokale verbod in overeenstemming was met het genoemde grondrecht. In andere processen werd de gemeente gemaand in voldoende aanplakplaatsen te voorzien. Wanneer dat niet gebeurde, was dat voor de rechter reden om de APV tijdelijk buiten werking te stellen. De plakker had enerzijds wel de APV overtreden; anderzijds bleef ook de gemeente in gebreke door een tekort aan openbare aanplakplaatsen. Voor de rechter was dit een reden om het desbetreffende artikel 'plakken en kladden' uit de APV tijdelijk buiten werking te stellen. De plakker werd ontslagen van rechtsvervolging.
Publicaties.
Loesje brengt sinds 1993 elk jaar een schoolagenda uit en er worden verjaardagskalenders, scheurkalenders en postkaarten uitgegeven.
Daarnaast verschijnt maandelijks het "Loesje bulletin", met posters en verslagen van actieve leden.

</doc>
<doc id="26914" url="https://nl.wikipedia.org/wiki?curid=26914" title="Spree">
Spree

De Spree (Sorbisch: "Sprowja") is een rivier in het oosten van Duitsland in de deelstaten Saksen, Brandenburg en Berlijn. Ze ontspringt in Saksen in het Lausitzer Gebergte en mondt bij Berlijn uit in de Havel. De lengte bedraagt 382 à 403 km, afhankelijk van de bron vanwaar gemeten wordt. Het stroomgebied bedraagt 10.105 km².
Loop.
De drie bronnen van de rivier bevinden zich nabij de Tsjechische grens ten zuidoosten van Ebersbach. Even westelijker stroomt de Spree door de "Fugauer Zipfel", een smal stukje Tsjechisch grondgebied.
In de stad Bautzen stroomt de Spree door een kort diep dal. Daarna stroomt zij tot haar monding door het laagland met een gering verval. Nabij de steden Cottbus en Lübben vormt de Spree in het Spreewald een binnendelta met vele vertakkingen.
In het middelpunt van de Duitse hoofdstad Berlijn bevindt zich het Spree-eiland, waarop zich Cölln bevond. Dit was een van de twee delen die uiteindelijk samen uitgroeiden tot de stad Berlijn. Op het noordelijk deel van het eiland, het zogeheten Museumsinsel, bevinden zich een aantal Berlijnse musea. In het westelijk stadsdeel Spandau mondt de Spree uit in de Havel.

</doc>
<doc id="26915" url="https://nl.wikipedia.org/wiki?curid=26915" title="Albert Hofmann">
Albert Hofmann

Albert Hofmann (Baden, 11 januari 1906 – Burg im Leimental, 29 april 2008) was een Zwitserse scheikundige en lid van het Nobelprijscomité. Hij verwierf vooral bekendheid als ontdekker van de hallucinogene stof lsd.
Hofmann synthetiseerde lsd in december 1938 en was tevens de eerste die er jaren later de hallucinogene werking ervan ontdekte. In het laboratorium waar Hofmann werkte, deed men onderzoek naar lyserginezuur, een chemische basisstructuur die voorkomt in ergotalkaloïden. Een van de lyserginezuur varianten was lysergeenzuurdi-ethylamide, in zijn laboratorium bekend onder de naam LSD-25. Tijdens het zuiveren van de lsd bemerkte hij een plezierige intoxicatie die een paar uur duurde, gekenmerkt door een enorme versterking van de verbeeldingskracht en een veranderde waarneming van de wereld om hem heen. Als hij zijn ogen sloot zag hij levendige, caleidoscopische kleurrijke beelden. Hij realiseerde zich dat deze effecten veroorzaakt konden zijn door de stof waar hij die dag mee werkte. Drie dagen later, op 19 april 1943, besloot hij het te testen. De vrije base lsd lost slecht op in water. Daarom maakte hij een variant, de zogenaamde tartraat-vorm. Hij nam 0,25 milligram, wat al een grote dosis bleek te zijn. Uit zijn laboratoriumnotities blijkt dat hij na 40 minuten nog slechts met moeite kon schrijven. Later die dag werden de symptomen heftiger. Stoll, hoofd van de farmaceutische afdeling, die dit eerste persoonlijke experiment met lsd uitvoerig beschreef, noemde het een “crisis”.
Albert Hofmann was enige tijd als onderzoeksleider in dienst van het farmaceutisch-chemische bedrijf Sandoz, dat lsd voor wetenschappelijke doeleinden bleef produceren tot het middel in de jaren zestig werd verboden.
Hofmann schreef diverse boeken over lsd, waaronder het in 1979 gepubliceerde "LSD: mein Sorgenkind". Daarin - maar ook in latere interviews - sprak hij de wens uit dat zijn uitvinding, ondanks alle er inmiddels aan klevende negatieve connotaties, toch ooit nog een gerechte plaats zou mogen innemen in de psychiatrische praktijk en als hulpmiddel in meditatiecentra. Hij was evenwel wars van de popularisatie van 'zijn' lsd als tripmiddel voor grote groepen mensen, zoals in jaren zestig onder meer gepropageerd door de bekende Amerikaanse schrijver/psycholoog Timothy Leary.
Hofmann was erelid van de American Society of Pharmacognosy. Ter gelegenheid van Hofmanns 102e verjaardag in 2008 werd in Bazel een internationaal symposium georganiseerd onder het motto "Consciousness Change, a challenge of the 21st century". Kort daarna overleed hij aan een hartaanval.

</doc>
<doc id="26917" url="https://nl.wikipedia.org/wiki?curid=26917" title="Allegro (muziektempo)">
Allegro (muziektempo)

Allegro is een van oorsprong Italiaanse muziekterm waarmee het karakter van een muziekstuk wordt aangegeven: "vrolijk", "opgewekt" of "levendig". Een levendig stuk muziek impliceert een wat hoger tempo; langzaam en levendig sluiten elkaar ongeveer uit. 
Allegro behoort tot de snelle tempi.
Het metronoomgetal komt neer op 126 tot 138, dus 126 tot 138 tellen per minuut.
De meer gebruikelijke interpretatie van allegro is derhalve een hoog tempo.

</doc>
<doc id="26918" url="https://nl.wikipedia.org/wiki?curid=26918" title="Wim T. Schippers">
Wim T. Schippers

Willem Theodoor Schippers (Groningen, 1 juli 1942) is een Nederlands programmamaker, acteur, stemacteur, schrijver, presentator en beeldend kunstenaar. Zijn beeldende kunst heeft verwantschap met Fluxus, popart en conceptuele kunst. Als theatermaker maakt hij gebruik van humor en absurditeit. Als schrijver creëert hij vaak nieuwe woorden.
Veel televisiekijkers kennen hem van de controversiële uitzendingen die hij tijdens de jaren 60 en 70 maakte, zoals "Hoepla" en "De Fred Haché Show" met de bekende personages als "Fred Haché", "Barend Servet" en "Sjef van Oekel". Voor de radio maakte hij het Radio 3-programma "Ronflonflon avec Jacques Plafond". Voor de jeugd is zijn stem bekend van onder meer De Blauwe Meneer, Ernie, Graaf Tel en Kermit de Kikker in "Sesamstraat".
Jeugd en studie.
Schippers werd in Groningen geboren en bracht zijn jeugd door in Bussum. Hij volgde een opleiding aan wat later de Rietveld Academie zou heten, maar maakte deze niet af. Centraal in zijn levensfilosofie staat dat het leven nergens op slaat. Dat komt tot uitdrukking in zijn werk, dat gekenmerkt wordt door een grote mate van absurditeit.
Na zijn studie richtte Schippers zich op het maken van a-dynamische kunst. Hij liet zich inspireren door Marcel Duchamp, Kurt Schwitters en andere dadaïsten; het gedachtegoed viel samen met de ideeën van de Fluxusbeweging van George Maciunas. Hij organiseerde met vrienden en collega's veel tentoonstellingen en manifestaties, waarvan het A-dynamisch manifest (samen met Ger van Elk en Bob Wesdorp) en de "Manifestatie Aan Het Strand Te Petten" (in 1961 en nogmaals in 1963, toen onder aanwezigheid van de pers, wat werd uitgezonden in het VARA-programma "Signalement" op 29 december) het bekendst werd. Daarbij goot Schippers onder het toeziend oog van de pers een flesje Green Spot-limonade leeg in de zee bij Petten. Een ander bekend werk is de "Pindakaasvloer", waarvan het concept werd bedacht in 1962. Deze werd voor het eerst uitgevoerd in 1969 in Galerie Mickery in Loenersloot, rond 1997 op grotere schaal in het Centraal Museum in Utrecht. In 2010 werd de "Pindakaasvloer" aangekocht door Museum Boijmans Van Beuningen, wat tot enige opschudding leidde. Deze vorm van conceptuele kunst noemde hij "waarachtig oninteressant", waarmee de filosofie achter zijn a-dynamische werk treffend omschreven lijkt. Het a-dynamisch gedachtegoed werd op een aantal Fluxusfestivals gedemonstreerd. Een daarvan was het stuk "1. niet roken; 2. niet eten; 3. roken; 4. eten". Vijf mannen komen op, gaan naast elkaar staan, kijken enkele minuten de zaal in en vertrekken. Even later komen ze terug, stellen zich naast elkaar op en gaan weer weg. Opnieuw komen ze terug maar nu roken ze eerst een sigaret alvorens te vertrekken. Dan komen ze nog een keer op, eten een broodje en gaan af. Na de a-dynamische periode maakte Schippers werk dat valt onder de noemer popart. Zijn grote paarse stoel in het Amsterdamse Vondelpark is hiervan een voorbeeld.
Schippers bedacht in 1979 een kunstwerk voor een plek in een vijver op de campus van de Universiteit Twente: het "Torentje van Drienerlo". Het object, een kerktorenspits die boven het wateroppervlak van de vijver uitsteekt, wekt de indruk dat een kerkgebouw onder water is verzonken en staat daarmee symbool voor het achterblijven van kerkelijke dogma's bij nieuwe wetenschappelijke inzichten.
Televisie.
Hoepla.
In 1967 werd Schippers gevraagd om mee te werken aan een nieuw televisieprogramma voor de VPRO; dit werd het muziekprogramma "Hoepla". In de eerste aflevering van het programma, uitgezonden op 28 juli 1967, liep het model Phil Bloom bloot door het beeld, wat leidde tot veel geschokte reacties. In de volgende aflevering was Bloom opnieuw te zien. Ze las een stukje voor uit het dagblad Trouw. Toen ze de krant liet zakken bleek ze geheel naakt te zijn. Kamervragen en opzeggingen bij de VPRO waren het gevolg. Na de derde aflevering werd het programma stopgezet. Na dit avontuur bij de televisie richtte Schippers zich weer op de kunst en produceerde hij zijn "Pindakaasvloer".
Van Oekel.
Vanaf 1971 werkte Schippers opnieuw voor televisie. Met Ruud van Hemert, Gied Jaspars en Wim van der Linden bedacht hij "De Fred Haché Show" en de show "Barend is weer bezig" met het personage Barend Servet. Schippers was verantwoordelijk voor de teksten en het decor. Voor het personage Sjef van Oekel (gespeeld door komiek Dolf Brouwers) betekenden deze beide programma's een doorbraak op het scherm. De beide shows, waarin sociale conventies en taboes werden doorbroken, waren vooral onder de jeugd erg populair. In 1974-75 kreeg Van Oekel een eigen show: "Van Oekel's Discohoek". In de laatste uitzending verscheen Schippers voor de eerste keer als Jacques Plafond. Naar aanleiding van de televisieshows werden ook een paar singles uitgebracht. In 1978 schreef hij de televisieserie "Het is weer zo laat!", ook wel bekend als "Waldolala", met wederom Dolf Brouwers in de hoofdrol.
Rond Van Oekel verscheen een reeks stripverhalen, getekend door Theo van den Boogaard. De strips werden goed verkocht en er verschenen vertalingen in Frankrijk (waar de hoofdpersoon Léon van Oukel heette, later: Léon-La-Terreur), Duitsland (Julius Patzenhofer), Denemarken en Spanje. Brouwers ontving echter niets van het met de strips verdiende geld, hoewel hij wel werd afgebeeld. Bovendien wenste hij niet langer vloekend of in pornografische situaties in beeld te worden gebracht. Hij spande een rechtszaak aan. Het tegenargument van Schippers was dat Sjef van Oekel een personage is dat door Schippers zelf is verzonnen. In 1991 besliste de rechter dat Brouwers niet langer mag worden afgebeeld in "obscene of pornografische scènes". Over de financiële vergoeding bereikten Schippers en Brouwers een schikking. 
In veel van Schippers' programma's dient het Willy Dobbeplantsoen als decor. Het plantsoen in de televisieserie werd, naar een idee van Wim T. Schippers, ontworpen door decorbouwer Jaap de Groote. Willy Dobbe en Wim T. Schippers waren in hun jeugd overigens buurtgenoten in Bussum. In 1997 onthulden Schippers en Dobbe in Olst een echt Willy Dobbeplantsoen.
Series.
Door Schippers geschreven televisieseries:
Veel van de acteurs spelen in meerdere van deze series en/of eerder genoemde shows.
Liedjes.
Ook schreef Schippers, maar zong hij ook zelf, een groot aantal liedjes waarvan de muziek meestal door Clous van Mechelen werd verzorgd. De meeste liedjes zong hij als Jacques Plafond maar halverwege de jaren tachtig bracht hij onder zijn eigen naam het liedje "Frits Bom" uit, dat begon met de tekst "Opgelicht wat doe je dan? Naar de Konsumentenman!!". In het liedje zijn allerlei achtergrondgeluiden van het programma te horen, waaronder de tune en de stem van Frits Bom. Ook zong hij de titelsong van de door hem geschreven series behalve "Plafond over de vloer", waarin hij het samen met een band zong.
Televisiespelen.
In 1976 schreef hij het eenmalige televisiespel "Ondergang van de Onan". In 1987 "Sans rancune" en in 1988 "De bruine jurk". Deze televisiespellen werden door de VPRO uitgezonden. Bekende acteurs uit de stal van Schippers maar ook enkele andere acteurs verleenden hun medewerking.
Presentator.
Schippers presenteerde tussen 1995 en 2002 de "Nationale Wetenschapsquiz". In 2003 kwam zijn presentatorschap tot een einde: de VPRO-gids drukte toen de vragen te vroeg af, waarna de VPRO en Schippers niet tot overeenstemming konden komen hoe de quiz nu uitgevoerd moest worden. Daarnaast presenteerde Schippers tussen 1998 en 2003 ook de "Nationale Wetenschapsquiz Junior". In 1997 was Schippers de presentator van "Zomergasten" en in 2002 presenteerde hij het wetenschapsprogramma "Flogiston".
Tekstvoordracht.
Sesamstraat.
Wim T. Schippers is bij de jeugd bekend doordat hij vanaf de eerste uitzending op 4 januari 1976 van "Sesamstraat" de stem van Kermit de Kikker, De Blauwe Meneer, Ernie, Henk Glimlach, Mumford, Simon Sound, Biff en Graaf Tel inspreekt. Paul Haenen nam Bert en Grover voor zijn rekening. De stem van Kermit de Kikker sprak Schippers ook in voor onder andere "The Muppets", "Muppets Most Wanted", "Muppets Now" en "Muppets Haunted Mansion".
Disney.
Schippers sprak voor de tweede en derde Nederlandstalige versie van Walt Disneys "Sneeuwwitje" de stem van dwerg Giechel (Happy) in.
Mickey Mouse.
Eind jaren 70, begin jaren 80 heeft Schippers de stem van Mickey Mouse ingesproken. Hieraan kwam echter een einde toen de Amerikanen van de Disney Corporation erachter kwamen. Ze vonden de stem van Schippers niet genoeg op die van de originele Mickey Mouse lijken. De cartoons die hij had ingesproken moesten opnieuw worden ingesproken met de stem van Marcel Maas. Door onbekende oorzaak kan Schippers' Mickey nog wel beluisterd worden in "Mickey's Kerstfeest" op de dvd "Mickey Mouse in living color 2". Ook op de in 2007 uitgebrachte dvd Disney's wintervertellingen is de stem van Wim T. Schippers nog te horen in "Mickey's Kerstfeest".
Radio.
Ook op de radio heeft Wim T. Schippers zijn sporen nagelaten. In 1979 en 1980 droeg hij in de rol van Harko Wind bij aan het programma "De Suite". Later kreeg hij zijn eigen programma: "Ronflonflon met Jacques Plafond" (1984–1991), gekenmerkt door de typische schipperiaanse humor en het feit dat Schippers (als Jacques Plafond) door alle platen heen praatte. In dit programma sprak Schippers zijn gasten consequent met "joe" aan, om niet te hoeven kiezen voor je of u. Dit is typerend voor de vrije manier waarop hij met de taal omgaat – een kenmerkend voorbeeld voor Schippers' niet onbelangrijke rol als vernieuwer van het Nederlands. Zo bedacht hij ook het woord 'gekte' en de uitdrukking 'jammer, maar helaas!.' Ook is zijn stem te horen in zowel voorlichtingsspotjes als reclamespotjes op de radio.
Beeldende kunst.
Aanloopcentrum Bijlmermeer.
Schippers kreeg eind jaren zestig in 1969 van de gemeente Amsterdam de opdracht een kunstwerk te leveren voor het aanloopcentrum aan de rand van het Bijlmerplein. Het kunstwerk zag eruit als een collage van bijeenverzamelde objecten. Centraal stond een katheder voor mondige buurtbewoners, waarnaast een drinkfontein met paardendrinkbak uit circa 1900 stond. Voor het spreekplatform stond een aantal zitbankjes, waarvan er meerdere niet naar de spreker gericht stonden. Het ensemble werd aangevuld met een aantal willekeurig geplaatste lantaarnpalen van diverse typen. Op het pleintje stond tevens een klok op paal, die volgens de verhalen en volgens opzet nooit gefunctioneerd heeft. Herman Pieter de Boer, bevriend met Schippers, noemde het in het Algemeen Dagblad van 1 september 1970 “het enige gezellige plekje van de Bijlmermeer”. Het kunstwerk is vermoedelijk bij de sloop van het aanloopcentrum rond 1976 verloren gegaan. Bij hetzelfde aanloopcentrum stond ook "Ruimtestructuur" van Ewerdt Hilgemann, dat de sloop overleefde en elders geplaatst werd.
Centraal Museum.
In 1997 vond in het Centraal Museum in Utrecht de tentoonstelling "Het Beste van Wim T. Schippers" plaats, waarin een overzicht werd gegeven van zijn complete oeuvre tot op dat moment. De tentoonstellingspublicatie werd geschreven door Harry Ruhé en de gehele oplage werd in een keer opgekocht door boekwinkelketen De Slegte. De publicatie werd gekenmerkt door een aparte manier om zowel de Nederlandse als de Engelstalige tekst te representeren: in plaats van dat deze op twee aparte pagina's werd afgedrukt werden ze 'over' elkaar gedrukt, de ene in het groen en de andere in het rood. Door middel van twee bijgeleverde doorzichtige vellen in rood en groen kon op die manier de gewenste taal zichtbaar worden gemaakt; dit ontwerp kwam van ontwerpbureau Thonik.
"Het is me wat".
Op donderdag 16 december 1999 is in het ministerie van Volksgezondheid, Welzijn en Sport (VWS) een kunstwerk van Wim T. Schippers met de titel "Het is me wat" onthuld. Rijksbouwmeester Wytze Patijn bood het kunstwerk aan het ministerie aan. Voor de entreehal van het ministerie vervaardigde Schippers een technisch hoogstandje. Na een maandenlange samenwerking met de Technische Universiteit Delft is het met dit zogenaamde mechatronische apparaat gelukt om de zwaartekracht door middel van magnetische sturingssystemen schijnbaar op te heffen.
Boven een natuurstenen kubusvormige sokkel hing roerloos een kolossaal brok ogenschijnlijk steenachtige materie, volledig vrij zwevend in de lucht. Het is echter gemaakt van purschuim in een metalen frame. Drie grote elektromagneten oefenen een opwaartse kracht uit op drie permanente magneten die in het zwevende object zijn ingebouwd. Lasersensoren, die zijn aangebracht in de holle sokkel, meten honderd keer per seconde de precieze positie van de steen. Een computer stuurt met behulp van die informatie de speciale versterkers aan die de magneten een gecontroleerde zijdelingse kracht laat uitoefenen. Dit geavanceerde systeem is nodig, omdat magneten elkaar weliswaar afstoten, maar zonder actieve sturing nooit een stabiel evenwicht kunnen bereiken. In de vier zijden van de sokkel staan de woorden "Het", "Is", "Me", "Wat" gegraveerd.
Naar aanleiding van de onthulling van het beeld maakte Schippers samen met de tekenaar Theo van den Boogaard de strip "Sjef van Oekel onthult ...". Dit werk, in een oplage van 5000 exemplaren, was onderdeel van een speciale uitgave van het ministerie en het bureau Rijksbouwmeester.
Het kunstwerk, dat was tentoongesteld in de hal van het ministerie, functioneerde regelmatig niet. Volgens Schippers lag dit aan het feit dat de ambtenaren regelmatig met propjes naar het werk schoten. De NRC meldde in 2006 dat het beeld met de zwevende steen onderdak zou krijgen in het Museum Boijmans Van Beuningen te Rotterdam. Na een opknapbeurt aan de TU Delft is "Het is me wat" in 2009 naar het museum overgebracht. De zwevende steen stond daar een tijdlang in het entreegebied. In 2010 werd het kunstwerk tentoongesteld tijdens de World Expo 2010 in Sjanghai. Ook in die periode deden zich technische problemen voor; het werk is in de daarop volgende jaren technisch op punt gesteld door ex-studenten van de TU Delft en door werktuigbouwkundigen. In december 2016 werd "Het is me wat" opnieuw bij Museum Boijmans Van Beuningen tentoongesteld.
Stedelijk Museum.
In 2015 werd een speciale Wim T. Schipperszaal geopend in het Stedelijk Museum Amsterdam. Hierin wordt bestaand werk uit de eigen museumcollectie geëxposeerd, waaronder "The Cap" (1962) en "The Lump" (1966). Al tijdens de studietijd van Schippers kocht toenmalig directeur Willem Sandberg tekeningen en collages aan van de toen 20-jarige kunstenaar.
Stationnement Gênant.
Op het Media Park in de tuin van het VPRO-gebouw staat het kunstwerk "Stationnement Gênant" (hinderlijk geparkeerd). Het kunstwerk stelt een vier meter hoge drol voor. Dit kunstwerk is op 9 juni 2011 onthuld door Wim T. Schippers zelf. Het kunstwerk is aangekocht door de VPRO met een bijdrage van de Stichting Kunst in de Openbare Ruimte (SKOR) en particuliere giften voor 60.000 Euro. Volgens VPRO-directeur Van der Meulen symboliseert het kunstwerk "veel, zo niet alles wat deze tijd te bieden heeft. Uiteindelijk komt de hele wereld uit stront voort en ontkiemt ieder leven uit gier, compost en uitwerpselen. De drol symboliseert de wederopstanding der dingen." Volgens Van der Meulen is de drol ook een "aanklacht tegen de vooringenomenheid van het zittende kabinet tegen kunst, cultuur en de publieke omroep".
Persoonlijk.
Schippers woonde in de jaren 1970 en 1980 samen met Ellen Jens, die ook veel van zijn programma's produceerde. Hij trouwde later met haar. In 2002 en 2003 was Schippers ambassadeur van Stichting Wakker Dier. De campagne bestond onder andere uit radiospots met Wim T. Schippers.

</doc>
<doc id="26919" url="https://nl.wikipedia.org/wiki?curid=26919" title="Albert Hoffman">
Albert Hoffman



</doc>
<doc id="26920" url="https://nl.wikipedia.org/wiki?curid=26920" title="Russisch-Orthodoxe kerk">
Russisch-Orthodoxe kerk



</doc>
<doc id="26921" url="https://nl.wikipedia.org/wiki?curid=26921" title="Nederlandse Christelijke Radio Vereniging">
Nederlandse Christelijke Radio Vereniging

De Nederlandse Christelijke Radio Vereniging (NCRV) was een Nederlandse publieke omroepvereniging. De NCRV bestond van 1924 tot en met 2018 en had een protestants-christelijke signatuur.
De NCRV werkte sinds augustus 2010 met de KRO, IKON en RKK aan een mogelijke fusie tot een grote confessionele omroep. Later stapte de IKON uit de fusiebesprekingen en ging ze samenwerken met de EO. In mei 2011 werd bekend dat de KRO en NCRV waarschijnlijk vanaf 2016 zouden fuseren met de gezamenlijke merknaam KRO-NCRV. De omroepbedrijven fuseerden op 1 januari 2014, de ledenverenigingen op 1 januari 2019.
Geschiedenis.
De oprichting van de NCRV was een initiatief van de 25-jarige Pieter Kors Dommisse, een burgemeesterszoon uit Maassluis. Kors had een grote belangstelling voor radio en telefonie en begon in 1922 al met het bouwen van radio-ontvangers. Daarom was het niet vreemd dat hij de initiatiefnemer voor de oprichting van de NCRV was. De eerste ledenvergadering vond plaats op 15 november 1924, waarbij advocaat Abraham van der Deure gekozen werd tot voorzitter, iets wat hij tot 1948 zou blijven. De eerste uitzending was te horen via de zender van de Nederlandsche Seintoestellen Fabriek op 24 december 1924.
In de eerste decennia na haar oprichting liet de NCRV een orthodox-protestants (gereformeerd) geluid horen. De meeste andere publieke omroepen kwamen voort uit het middenveld, als maatschappelijke initiatief van burgers. De radio was voor de oprichters van de NCRV belangrijk om het evangelie daar te brengen waar men anders geen toegang had. Het was ook een middel om 'het christelijk volksdeel' te bevestigen en te ondersteunen.
De taak was ruimer dan het uitzenden van kerkdiensten, morgenwijdingen en dergelijke. Toch was het uitzenden van kerkdiensten goed voor de relatie met de kerken, wat behoorlijk bijdroeg aan de bestaanszekerheid van de NCRV.
Van 1938 tot 1941 werd een studio gebouwd voor de NCRV op de Bergweg in Hilversum, naar ontwerp van de architect Jakob van der Veen met glas-in-lood ramen van Max Nauta. Het gebouw is ontworpen in dezelfde trant als die van de architect Dudok. Sinds 2002 is het een Rijksmonument. Het gebouw werd in de loop der jaren uitgebreid met verschillende aanbouwen. In 2000 verhuisde de NCRV naar het AKN-gebouw aan de 's-Gravelandseweg 78-80, waar ook omroepen AVRO en KRO hun intrek namen.
Op 9 maart 1941 werd de NCRV in het kader van de gelijkschakeling ontbonden en vervangen door de Nederlandsche Omroep (NO). Tot eind 1941 maakte de Christelijke Radio Stichting (CRS), als rechtsopvolger van de NCRV, programma's in de zendtijd van de NO. Na de bevrijding poogde de overheid 1 nationale omroep te formeren, maar dat mislukte. Vanaf begin 1947 was de NCRV weer in de ether.
Door de komst van de EO in 1967 kon de NCRV zich verder ontwikkelen tot een meer open omroep, die mens- en maatschappijgericht is, vanuit de protestants-christelijke inspiratie.
Onderdeel van de missie van de omroep was dat deze zich liet inspireren door het protestants-christelijke gedachtegoed. De omroep maakt volgens eigen zeggen programma's voor radio, televisie en internet die niet (uitsluitend) iets te maken hebben met het christelijk geloof. In augustus 2010 kwamen er gesprekken op gang met de KRO, IKON en RKK over een mogelijke fusie tot een grote confessionele omroep. Eind 2012 koos de IKON voor samenwerking met de EO.
Televisie.
Vanaf de invoering van het programmeermodel in september 2006 waren de meeste programma's van de NCRV te vinden op NPO 2. Bekende titels zijn "Altijd Wat" en "Man bijt hond". Maar ook op het brede, meer op amusement gerichte Nederland 1 waren NCRV-programma's te zien, zoals Praatjesmakers, De rijdende rechter, Babyboom, Deel je leven en Eén tegen 100. Op NPO 3 bood de NCRV ook programma's aan. Op Zapp was de NCRV vertegenwoordigd met jeugdprogramma's als Willem Wever, De BZT-Show en SpangaS.
Programma's.
Bekende NCRV televisie-programma's uit het verleden zijn:
In 1995 ontving het programma Taxi de Persprijs van het Gouden Roos Festival in Montreux. In 1998 ontving Rik Felderhof voor het programma Villa Felderhof de Gouden Televizier-ring.
Omroepers/omroepsters.
"op chronologische volgorde"
Radio.
Bekende NCRV radio-programma's uit het verleden zijn:
Veel beluisterde radioprogramma's waren Stand.nl (Radio 1), Cappuccino (Radio 2), Knooppunt Kranenbarg (Radio 2) en Plein 5 (Radio 5).

</doc>
<doc id="26925" url="https://nl.wikipedia.org/wiki?curid=26925" title="Gijs Gans">
Gijs Gans

Gijs Gans, volledige naam Gijsbertus Wilhelmus Frederikus Gans (Engels: Gus Goose) is een Disney-figuur uit de fictieve wereld waarin onder andere Duckstad en Gansdorp liggen. Hij is een antropomorfe gans.
Achtergrond.
Gijs Gans maakte zijn opwachting in een krantenstrip verschenen op 9 mei 1938, getekend door Al Taliaferro en van tekst voorzien door Bob Karp. Het betreffende verhaal heette "Just In Time For Dinner".
Als tekenfilmpersonage kwam hij voor het eerst voor in "Donald's Cousin Gus" uit 1939. Deze tekenfilm werd geregisseerd door Jack King en het verhaal ervoor werd geschreven door Jack Hannah en Carl Barks. Laatstgenoemde was toen nog werkzaam in de tekenfilmstudio's van Walt Disney. Pas vanaf de jaren 40 ging hij zich toeleggen op het maken van stripverhalen over de familie Duck, waaronder ook over Oma Duck en Gijs Gans.
Over het personage.
Gijs is de zoon van Archibald Gans en Annie Prul en een achterkleinzoon van Theodoor Prul. Hij is behalve de knecht ook de achterneef van Oma Duck. Sinds een verhaal uit 1950 heeft hij een vaste rol als hulp op haar boerderij. Gijs is echter doorgaans heel lui, enigszins dom en zeker niet handig. Het liefst ligt hij te slapen, bijvoorbeeld in een hooiberg of bij een boom. Oma Duck heeft al van alles geprobeerd om ervoor te zorgen dat Gijs meer werkt en meehelpt, maar zelfs de uitvindingen van Willie Wortel helpen hierbij doorgaans niet. Als Gijs al iets doet, gaat het bijna altijd fout. Hij is echter dol op de taarten en al het andere lekkers dat Oma Duck bakt. Ondanks alles zou Oma Gijs niet graag willen missen.
In de stripreeks "Ultraheroes" duikt Gijs op als een soort superheld, "IJzer-Gijs".
De Nederlandse stem.
De Nederlandse stem van Gijs Gans is ingesproken door Thijs van Aken.

</doc>
<doc id="26928" url="https://nl.wikipedia.org/wiki?curid=26928" title="Juliaanse kalender">
Juliaanse kalender

De juliaanse kalender is de van oorsprong Romeinse kalender, die vervolgens gebruikt werd in het grootste deel van de christelijke wereld. Hij werd in de loop van de 16e tot de 20e eeuw geleidelijk aan verdrongen door de gregoriaanse kalender, die eigenlijk niet meer dan een correctie is op de juliaanse. De gregoriaanse kalender is beter in overeenstemming met de lengte van een tropisch jaar dan de juliaanse.
Invoering.
De juliaanse kalender is genoemd naar Julius Caesar, die hem in zijn hoedanigheid van pontifex maximus (hoofd van de Romeinse eredienst) in 45 v.Chr. invoerde als finale correctie op de Romeinse versie van de Egyptische kalender. Die was eerder reeds door Alexander de Grote onder invloed van het Hellenisme over het hele Middellandse Zeegebied verbreid geraakt.
Op advies van de Alexandrijnse astronoom Sosigenes legde Caesar een jaar van gemiddeld 365,25 dagen vast, door om de vier jaar een schrikkeldag (extra dag) toe te voegen. De duur van 365,25 dagen was vanouds reeds door de Egyptenaren bepaald en het is een vrij goede benadering van het tropisch jaar (het jaar gebaseerd op het verloop van de seizoenen), hoewel in Caesars tijd al een nauwkeuriger waarde bekend was.
De maanden van de oude kalender bleven behouden, maar hun duur werd aangepast en bovendien begon het jaar voortaan op 1 januari. De schrikkelmaand "intercalaris" werd afgeschaft.
Caesar bepaalde dat het jaar AUC 708 ("ultimus annus confusionis", het "laatste jaar van de verwarring" = 46 v.Chr.) 445 dagen zou tellen. 1 Ianuarius zou zo weer samenvallen met het begin van de winter. Om dit te bereiken voegde hij twee maanden toe aan dat jaar, tussen november en december. Dit jaar had, volgens de oude gewoonte, al een schrikkelmaand, de "mensis intercalaris", zodat dat jaar 15 maanden had met in totaal 80 dagen extra.
Ter ere van de invoering van deze kalender werd de maand Quintilis veranderd in Iulius. Later werd de naam van de maand Sextilis gewijzigd in Augustus.
Door een misverstand werd er aanvankelijk eens in de drie jaar een schrikkeldag toegevoegd. De fout ontstond doordat de Romeinen inclusief telden. De bedoeling was dat "na" het vierde jaar een schrikkeldag zou komen, maar men deed het "in" het vierde jaar, dus na drie jaar. Deze fout werd in 8 na Chr. hersteld.
Opvolging.
Een jaar volgens de juliaanse kalender is gemiddeld elf minuten langer dan het tropisch jaar. Daardoor loopt de kalender in duizend jaar 7,6 dagen achter op de zon. In 1582 werd met de invoering van de gregoriaanse kalender deze systematische afwijking gereduceerd, en eenmalig de opgelopen afwijking gecorrigeerd. Het verschil tussen de beide kalenders zit erin, dat de gregoriaanse kalender per 400 jaar 3 schrikkeljaren minder telt dan de juliaanse kalender: in de gregoriaanse kalender zijn alle hele eeuwjaren die geen veelvoud zijn van 400, geen schrikkeljaar (al zijn ze uiteraard wel door 4 deelbaar). De jaren 1700, 1800, 1900, 2100, 2200 en 2300 zouden in de juliaanse kalender schrikkeljaren zijn, in de gregoriaanse zijn ze dat niet. De jaren 1600, 2000, 2400 enzovoorts zijn ook in de gregoriaanse kalender schrikkeljaren.
De maanden.
In de oude Romeinse kalender begon het jaar op 1 Martius. Dit is nog steeds merkbaar aan de namen van de maanden september ('septem' = zeven), oktober ('octo' = acht), november ('novem' = negen) en december ('decem' = tien) en aan het feit dat februari, als laatste maand, de resterende dagen bevatte. Het zogenaamde lunisolaire jaar duurde 355 dagen. Het verlies van het maanjaar op het zonnejaar werd gecompenseerd door op bepaalde tijdstippen een dertiende maand in te voegen, de "intercalaris". De "pontifices" hadden het voorrecht om zo'n maand te mogen invoeren; hierbij werden vergissingen gemaakt, maar ook kwam het voor dat er misbruik werd gemaakt van dit voorrecht om lopende rechtszaken te beïnvloeden of om belastinginners te bevoordelen.
Op het einde van de Republiek liep het burgerlijk jaar bijna drie maanden achter op het zonnejaar.
In 1820 verscheen voor het eerst in de Encyclopædia Britannica het door Johannes de Sacrobosco in de wereld gebrachte fabeltje dat, omdat keizer Augustus niet voor zijn voorganger wilde onderdoen, het aantal dagen van die maand van 30 op 31 werd gebracht (net zoveel als Julius). Daarbij zouden die extra dagen van Februarius zijn afgehaald. Dat laatste is eenvoudig te weerleggen, want reeds onder Numa Pompilius (715-672 v.Chr.) telde februari 28 dagen. In Sacrobosco's theorie was dus Augustus' kalender de definitieve, en had Julius Caesar de kalender anders in gedachten. Sacrobosco geeft dan volgende maandlengtes:
De "intercalaris" werd eens in de twee à drie jaar toegevoegd, soms met een Februarius van 23 en anders van 24 dagen (met schrikkeldag). Tijdens schrikkeljaren werd Februarius niet ingekort, maar werden de laatste 5 dagen van Februarius (28 dagen) als de laatste 5 dagen van de "intercalaris" geïncorporeerd. Februarius viel dan dus in 2 delen uiteen.
Gebruik.
De juliaanse kalender werd vrijwel overal in het Romeinse Rijk gebruikt. Ook lokale en regionale kalenders werden aan het model van de juliaanse aangepast. Zo wijzigde keizer Augustus de Egyptische kalender door de invoering van een schrikkeldag om de vier jaar.
Bij de opkomst van het christendom werd de juliaanse kalender ook gebruikt om de data van de christelijke feestdagen, in het bijzonder van Pasen, te bepalen. Daardoor kwam het dat de kerk veel belang hechtte aan de kalender. Wel waren er afwijkende jaarstijlen.
Van de oosters-katholieke kerken gebruiken sommige de gregoriaanse en andere de juliaanse kalender.
De meeste oosters-orthodoxe kerken gebruiken nog steeds de juliaanse kalender om de feestdagen te bepalen. Deze loopt nu (sinds 1900 en tot 2100) 13 dagen achter op de gregoriaanse kalender. Een van de gevolgen hiervan is dat het kerstfeest in Rusland op 7 januari gevierd wordt. Gregroriaans gezien; want juliaans is het dan 25 december. Voor de oosters-orthodoxe kerken wordt een onderscheid gemaakt tussen:
Behalve de Russisch-Orthodoxe Kerk hanteerde in het verleden ook de Russische staat de juliaanse kalender. Zo was het mogelijk dat de Oktoberrevolutie in de gregoriaanse maand november plaatsvond; Rusland schakelde enkele maanden na de Oktoberrevolutie over op de gregoriaanse kalender en herdacht de eerste verjaardag ervan in november.

</doc>
<doc id="26929" url="https://nl.wikipedia.org/wiki?curid=26929" title="Ab urbe condita (jaartelling)">
Ab urbe condita (jaartelling)

De jaartelling ab urbe condita (Latijn: "vanaf de stichting van de stad") of anno urbis conditae (Latijn: "in het jaar van de stichting van de stad"), in beide gevallen afgekort tot AUC of AVC, telt de kalenderjaren sinds de stichting van Rome. Die vond volgens de overlevering plaats in 753 v.Chr. De moord op Julius Caesar in 44 v.Chr. bijvoorbeeld zou volgens de Romeinse telling plaats hebben gevonden in AUC 710.
De jaartelling was in Romeinse tijd in gebruik, zoals onder andere blijkt uit de Naturalis Historia van Plinius de Oudere, waar ze gebruikt wordt om de overwinning op Carthago en Syracuse in 263 v.Chr. te dateren. De jaartelling werd omstreeks het jaar 400 door de Iberische historicus Orosius geherintroduceerd en systematisch gebruikt.
Relatie met de christelijke jaartelling.
Dionysius Exiguus introduceerde de christelijke jaartelling in of kort na het jaar 525, omdat hij af wilde van de jaartelling van de christenenvervolger keizer Diocletianus. Hoewel Dionysius Exiguus de Ab urbe conditajaartelling waarschijnlijk wel kende, gebruikte hij ze nooit. Paus Bonifatius IV (omstreeks het jaar 600) lijkt daardoor de eerste te zijn geweest die het verband tussen de christelijke en de Ab urbe conditajaartelling onderkende waarbij AD 1 overeenkomt met AUC 754. De daadwerkelijke ingebruikname van de christelijke jaartelling als een volwaardig systeem voor het dateren van historische en van actuele gebeurtenissen geschiedde echter pas in de achtste eeuw, door toedoen van de Engelse chronoloog en historicus Beda Venerabilis. Naarmate men meer gebruik ging maken van de Anno Domini-jaartelling raakte de Anno urbis conditae-telling in onbruik.

</doc>
<doc id="26930" url="https://nl.wikipedia.org/wiki?curid=26930" title="Knabbel en Babbel">
Knabbel en Babbel

Knabbel en Babbel zijn twee tekenfilm- en stripfiguren van Walt Disney. Het zijn wangzakeekhoorns. Hun oorspronkelijke Engelse namen zijn Chip 'n' Dale, een woordspeling op de achternaam van de beroemde Engelse meubelmaker Thomas Chippendale, "chip" (Engels voor houtsplinter of -krul) en "chipmunks", de soortnaam in het Engels.
De twee zijn vooral bekend van een reeks korte filmpjes en stripverhalen, onder andere in het tijdschrift "Donald Duck". Ze zijn minder antropomorf dan andere Disneyfiguren: net als echte eekhoorns wonen ze in een boom, eten ze noten en dragen ze geen kleren, terwijl figuren als Donald Duck en Mickey Mouse zich niet als eenden en muizen gedragen.
Hoofdpersonages.
De eekhoorns zijn vanouds van elkaar te onderscheiden. Babbel, een praatzieke losbol, heeft een kuif, een rode neus en uit elkaar staande knaagtanden. Knabbel, de ijverigste en slimste van de twee, heeft een zwarte neus en zijn knaagtanden staan in het midden.
In latere uitgaven van de strip heeft hun vacht ook nog een kleurverschil: Babbel is lichter van kleur dan Knabbel. In de vroegere uitgaven van Donald Duck werden de twee personages nogal eens met elkaar verwisseld.
Het voedsel dat Knabbel en Babbel eten en hamsteren bestaat uit eikels, pinda's en allerlei noten.
Rol in filmpjes en strips.
De twee eekhoorns maakten hun debuut in het filmpje "Private Pluto" uit april 1943. Ze werden pas voor het eerst bij naam genoemd in het filmpje "Chip an' Dale" uit 1947.
Er zijn zowel losse filmpjes van Knabbel en Babbel als filmpjes waarin ze met andere Disneyfiguren te zien zijn. Het personage waarmee ze het vaakst optreden in een filmpje is de opvliegende Donald Duck, die het dan telkens met de twee aan de stok krijgt; soms vanwege hun eigen gedrag (bijvoorbeeld als ze iets van hem proberen te stelen), maar vaak ook door Donalds al dan niet opzettelijk toedoen (zoals wanneer hij een boom omhakt, waar de twee eekhoorns toevallig in wonen of hamsteren).
De strips volgen doorgaans een soortgelijke verhaallijn. De eerste strip van Knabbel en Babbel verscheen in 1946. Hierin moeten ze geregeld opboksen tegen de veel sterkere Eduard Eekhoorn. In 1955 kregen ze in de VS een eigen tijdschrift.
In 1989 kregen de twee hun eigen tekenfilmserie, "Knabbel en Babbel Rescue Rangers". Hierin hebben de twee personages echter een grote verandering ondergaan. Zo dragen ze opeens kleren, spreken in verstaanbare taal en spelen soms de rol van detectives. Deze televisieserie werd een van de populairste uit de stal van Disney, die dan ook in strips werd nagevolgd.
In 2022 werd de film "" uitgebracht op de streamingdienst Disney+ die gebaseerd is op de originele animatieserie. De film is een combinatie van animatie en live-action, waarbij de stemmen van Knabbel en Babbel werden ingesproken door John Mulaney en Andy Samberg.
Stemmen.
Originele stemmen.
De eerste stemmen van Knabbel en Babbel werden ingesproken door James MacDonald en Judith Searle. Voor de animatieserie "Rescue Rangers" kregen Knabbel en Babbel verstaanbare stemmen waarbij Tress MacNeille de stem van Knabbel (Chip) insprak en Corey Burton de stem van Babbel (Dale). Deze stemacteurs doen tot op heden de stemmen van Knabbel en Babbel die onder andere te horen zijn in: "Chip 'n Dale: Rescue Rangers", "House of Mouse", "Kingdom Hearts", "Mickey Mouse Clubhouse", de Mickey Mouse animatieserie uit 2013 en "Mickey and the Roadster Racers".
In de animatieserie "DuckTales" werden Knabbel en Babbel ingesproken door Corey Burton, April Winchell en Jeff Bennett. In 2021 werd de animatieserie ' uitgebracht met Matthew Géczy en Kaycie Chase als Knabbel en Babbel. Voor de live-action film ' werden "normale" stemmen gebruikt, die werden ingesproken door John Mulaney en Andy Samberg met Mason Blomberg en Juliet Donenfeld als een jongere Knabbel en Babbel.
Nederlandse stemmen.
De Nederlandse stemmen van Knabbel en Babbel voor "Knabbel en Babbel Rescue Rangers" werden ingesproken door Arnold Gelderman en Olaf Wijnants. Hierna nam Wijnants beide stemmen over voor latere films en televisieseries. De Nederlandse stemmen van Knabbel en Babbel voor "" werden ingesproken door Jip Bartels en Joey Schalker.

</doc>
<doc id="26931" url="https://nl.wikipedia.org/wiki?curid=26931" title="Knabbel">
Knabbel



</doc>
<doc id="26932" url="https://nl.wikipedia.org/wiki?curid=26932" title="Babbel">
Babbel



</doc>
<doc id="26934" url="https://nl.wikipedia.org/wiki?curid=26934" title="46 v.Chr.">
46 v.Chr.

Het jaar 46 v.Chr. is een jaartal in de 1e eeuw v.Chr. volgens de christelijke jaartelling. Dit jaar was het langste jaar in de geschiedenis, want het telde 445 dagen door de hervormingen in de kalenders door Julius Caesar.

</doc>
<doc id="26937" url="https://nl.wikipedia.org/wiki?curid=26937" title="Fritzi Harmsen van Beek">
Fritzi Harmsen van Beek

Frederike Martine (Fritzi) ten Harmsen van der Beek (Blaricum, 28 juni 1927 – Groningen, 4 april 2009) was een Nederlandse schrijfster, dichteres en tekenares. Haar oeuvre is klein, maar toch rekenen sommigen haar tot de beste Nederlandstalige dichters van de 20e eeuw. Ze publiceerde onder zowel haar officiële achternaam Ten Harmsen van der Beek als de verkorte naam F. Harmsen van Beek.
Levensloop.
Harmsen van Beek was de dochter van de illustratoren Eelco Martinus ten Harmsen van der Beek (1897-1953) en Freddie Langeler (1899-1948). Als kind hielp ze mee met het inkleuren van de tekeningen voor de stripreeks "Flipje," die haar ouders maakten. Ze woonde enkele jaren in Frankrijk, waar ze de Fransman Eric de Mareschal trouwde. Met hem kreeg ze een zoon. In Frankrijk maakte ze kennis met het originele en absurdistische werk van Henri Michaux, dat haar zeer aansprak en een inspiratiebron vormde voor haar eigen werk. Het huwelijk met De Mareschal hield geen stand en Harmsen van Beek keerde met haar zoon terug naar de ouderlijke woning in Blaricum.
Na de dood van haar vader in 1953 joegen zij en haar broer Hein het familiekapitaal, dat haar ouders verdiend hadden met onder meer de "Flipje"-boekjes, er in snel tempo doorheen. Toen de ouderlijke woning door geldgebrek niet meer betaald kon worden, werd de leegstaande Blaricumse villa "Jagtlust" aan de Eemnesserweg gekraakt. Jagtlust werd dankzij de bemoeienis van ambtenaar Reindert Marsman, de vader van J. Bernlef, op 5 juni 1955 voor 65.000 gulden aangekocht door de gemeente Amsterdam. Harmsen van Beek werd als huismeester aangesteld.
Op het Boekenbal van 1956 ontmoette Harmsen van Beek de dichter Remco Campert, die vrijwel direct bij haar introk. Het stel trouwde eind 1957. Jagtlust groeide uit tot een ontmoetingsplaats van de zogenaamde 'Leidsepleinscene', een bonte verzameling van Amsterdamse dichters, schrijvers, journalisten, acteurs en schilders, onder wie Simon Vinkenoog, Theo Sontrop, Ed van der Elsken, Rijk de Gooyer, Cees Nooteboom en G.K. van het Reve. Tijdens de bijeenkomsten stond niet zo zeer de artistieke creativiteit centraal, maar men kwam naar Blaricum om te drinken, te vrijen, te slapen en op het dak in de zon te zitten. Harmsen van Beek had op dat moment nog niet gepubliceerd, maar haar rol als gastvrouw in de villa zorgde ervoor dat ze in beperkte kring steeds bekender werd. In "Brief uit Amsterdam" uit "Op Weg naar het Einde" (1963) van Reve komt F. Harmsen van Beek voor als "Mevrouw Oofi". Ook de bundel "Alle Dagen Feest" van Campert is gebaseerd op het leven in Jagtlust. Tirade was in 1958 het eerste tijdschrift dat een gedicht van Harmsen van Beek plaatste.
Het huwelijk met Campert werd in 1960 ontbonden. Daarna volgde een lange reeks partners, onder wie Peter Vos. In 1965 maakte ze haar debuut met de dichtbundel "Geachte Muizenpoot en andere gedichten". Haar faam was haar dankzij publicaties in tijdschriften al vooruitgesneld, zo had Hugo Claus haar voor haar debuut al eens "de beste hedendaagse dichter" genoemd. In de jaren daaropvolgend publiceerde ze zowel verhalen als gedichten. Ook maakte ze subtiele, minutieuze tekeningen, die onder andere in Vrij Nederland gepubliceerd werden.
Eind jaren zestig verminderde de aandacht voor Jagtlust. De vrienden van voorheen bleven weg en het huis vervuilde mede door de vele katten. In 1971 berichtte de gemeente Amsterdam dat Jagtlust per 31 mei 1971 ontruimd moest worden. Het buiten was verkocht voor 200.000 gulden aan een projectontwikkelaar. Bevriende schrijvers en uitgevers legden daarop geld bijeen, waarmee voor Harmsen van Beek een huisje in het Groninger dorp Garnwerd werd gekocht. Hoewel ze nog publiceerde en incidenteel een optreden verzorgde, leefde Harmsen van Beek in Garnwerd een teruggetrokken leven. In 1975 ontving ze de Lucy B. en C.W. van der Hoogtprijs en in 1994 de A. Roland Holst-Penning. Ze had een jarenlange relatie met de schilder Matthijs Röling. In 2006 overleed haar zoon Gilles de Mareschal. In 2007 verruilde ze haar woning voor een verzorgingstehuis. Ze overleed op 4 april 2009. Vier dagen later vond in besloten kring de crematieplechtigheid plaats.
Bibliografie.
Oorspronkelijk werk.
Het werk van Fritzi Harmsen van Beek is verschenen bij uitgeverij De Bezige Bij, Amsterdam.

</doc>
<doc id="26938" url="https://nl.wikipedia.org/wiki?curid=26938" title="Russisch Orthodox">
Russisch Orthodox



</doc>
<doc id="26941" url="https://nl.wikipedia.org/wiki?curid=26941" title="Oosters orthodoxe kerken">
Oosters orthodoxe kerken



</doc>
<doc id="26942" url="https://nl.wikipedia.org/wiki?curid=26942" title="Oosters orthodoxe kerk">
Oosters orthodoxe kerk



</doc>
<doc id="26943" url="https://nl.wikipedia.org/wiki?curid=26943" title="Wierum (Friesland)">
Wierum (Friesland)

Wierum (Friese uitspraak: ) is een dorp in de gemeente Noardeast-Fryslân, in de provincie Friesland. Wierum ligt ten noordoosten van Ternaard en ten noordwesten van Oosternijkerk. Het dorp ligt tegen de Waddenzeezeedijk, die in een bocht om het dorp heenloopt. Het dorp is via de Wierumer Opvaart aangesloten op de Paesens. Langs de dijk loopt de Dijkvaart.
Het dorp Wierum fungeert als startpunt van wadlooptochten naar de Engelsmanplaat. In telde het dorp inwoners.
Geschiedenis.
Wierum is ontstaan op een brede terp die in de vroege Middeleeuwen werd opgeworpen op een kwelderwal. De terp werd door stormen geteisterd door de zee waar het dichtbij lag. Uiteindelijk verdween het noordoostelijke deel van de rechthoekige terp in zee. De plaats werd in 1335 vermeld als "Weyrum" en in de 15e eeuw als "Werum", "Wierom" en "Wierum". Waarschijnlijk is de plaatsnaam een verbastering van het Oudfriese woord "werve" -&gt; "werf", een voor bewoning opgeworpen hoogte.
Van oudsher was Wierum een vissersdorp. Tot in de 19e eeuw vormde de visserij een belangrijke bron van inkomsten. Op 1 december 1893 vergingen 13 van de 17 vissersboten tijdens een zware sneeuwstorm. Daarbij kwamen 22 vissers om het leven. Een vissersmonument bij de zeedijk herinnert aan deze gebeurtenis.
Voor de gemeentelijke herindelingen in 1984 behoorde het tot de gemeente Westdongeradeel, daarna tot de gemeente Dongeradeel, waarna deze in 2018 opging in de gemeente Noardeast-Fryslân.
Kerken.
Op de terp staat de rond 1200 gebouwde Mariakerk. Het grootste deel van deze kerk is in de 20e eeuw vervangen door nieuwbouw, alleen de toren aan de westzijde van de kerk is in de oorspronkelijke staat gebleven. In de loop der tijd is de noordoostelijke zijde van het dorp door overstromingen in zee verdwenen. De kerk stond oorspronkelijk in het midden van het dorp maar door de eerder genoemde stormen is de kerk aan de rand van het dorp tegen de Zeedijk komen te liggen. De windvaan op de kerktoren, in de vorm van een aak, herinnert aan het visserijverleden van het dorp.
Bij de kerk staat een standbeeld van een "wjirmdolster", een pierensteekster. Dit beeld herinnert aan de periode van de zeevisserij, waarbij vrouwen van het dorp zeepieren zochten op het wad voor de visvangst.
De andere kerk van het dorp was een Gereformeerde kerk uit 1875. Deze kerk werd in 2002 verkocht en in 2003 werd het de Museumkerk Eben-Haëzer.
Sport.
Het dorp heeft een kaatsclub, gymnastiekvereniging en een biljartclub. 
Cultuur.
Het dorp heeft een dorpshuis, De Pipenâle geheten. Daarnaast heeft het dorp een toneelvereniging en het popkoor Gewoan Oars.
Bekende (oud-)inwoners.
De schrijver David Cornel DeJong (1905-1967) schreef over zijn jeugd in Wierum, zowel fictief en autobiografisch.

</doc>
<doc id="26944" url="https://nl.wikipedia.org/wiki?curid=26944" title="Mirna Louisa-Godett">
Mirna Louisa-Godett

Mirna Altecracia Louisa-Godett (Curaçao, 29 januari 1954) was tussen 11 augustus 2003 en 3 juni 2004 premier van de Nederlandse Antillen. Zij werd premier omdat haar broer Anthony Godett, de leider van de Curaçaose partij Frente Obrero i Liberashon 30 di Mei ("Frente Obrero" of "FOL"), ten tijde van de formatie van het kabinet beschuldigd werd van corruptie en fraude en hier later ook voor veroordeeld is. Mirna Louisa-Godett trad op als spreekbuis van de ideeën van haar broer, die daarmee feitelijk de touwtjes in handen had.
Anthony Godett en Mirna Godett zijn kinderen van de legendarische vakbondsleider Wilson Godett, die op 30 mei 1969 een van de leiders was van de staking op Curaçao, en daarbij werd neergeschoten en een tijd gevangen heeft gezeten.

</doc>
<doc id="26946" url="https://nl.wikipedia.org/wiki?curid=26946" title="Anthony Godett">
Anthony Godett

Anthony Amadeo Godett (1958) was de leider van de Curaçaose partij Frente Obrero i Liberashon 30 di Mei ("Frente Obrero" of "FOL"). Hij is een zoon van de vakbondsleider Wilson Godett, die op 30 mei 1969 samen met andere vakbondsleiders een staking aanvoerde op Curaçao, en daarbij werd neergeschoten.
FOL won in 2003 de eilandsraadverkiezingen op Curaçao. Omdat Godett beschuldigd werd van corruptie en fraude, kon hij geen premier worden. Daarmee herhaalde zich de situatie van enkele jaren eerder toen de door kandidatuur van de door de FOL naar voren geschoven Nelson Monte (die inmiddels in twee verschillende zaken werd veroordeeld) door de partij moest worden ingetrokken.
In Godetts plaats werd Ben Komproe premier. Kort daarna werd deze overgeplaatst naar het ministerie van Justitie en Godetts zus Mirna Louisa-Godett die - in tegenstelling tot Komproe - niet op de verkiezingslijst van de FOL stond, werd toen premier. Volgens velen trad Mirna echter slechts op als spreekbuis voor haar broer. In juni 2004 kwam het premierschap van Mirna Godett ten einde toen na een aantal wisselingen in de coalitie haar kabinet definitief viel wegens machtsmisbruik door Komproe om Nelson Monte uit de gevangenis te houden.
Strafzaak.
Godett beheerde in 2000 de portefeuille openbare werken in het eilandbestuur. Bij een strafrechtelijk onderzoek naar het handelen van enkele partijgenoten en aannemers kwam ook Godett zelf bij het Openbaar Ministerie in beeld. Hij zou zich hebben schuldig gemaakt aan oplichting, valsheid in geschrifte, en het aannemen van smeergeld.
Op 3 november 2003 begon de strafzaak tegen Godett. Het Openbaar Ministerie eiste twee jaar gevangenisstraf.
Op 22 december 2003 werd Godett veroordeeld tot een jaar gevangenisstraf, waarvan drie maanden voorwaardelijk. Een dag eerder had Godett al laten weten dat hij niet de plaats van zijn zuster zou innemen, ook niet als er vrijspraak zou volgen. Godett wilde nog steeds premier worden, maar dan van een onafhankelijk Curaçao. Hij ging tegen het vonnis in beroep, maar werd op 16 juli 2004 tot een hogere straf veroordeeld (15 maanden waarvan 5 voorwaardelijk). In 2005 werd door de Hoge Raad het cassatieverzoek van Godett en verschillende andere in dezelfde zaak veroordeelde personen verworpen.
Godett, die bij de behandeling van zijn zaak in hoger beroep zweeg, verklaarde zichzelf onschuldig en vergeleek zich met Martin Luther King, Nelson Mandela, Jezus Christus en de voormalige Venezolaanse president Hugo Chávez.
In juli 2006 werd Godett opgeroepen om zijn straf uit te zitten in de gevangenis op Curaçao. Hij weigerde daarbij zijn lidmaatschap van de Staten van de Nederlandse Antillen (het parlement) en de Eilandsraad van Curaçao op te geven. Hij verklaarde dat onder meer omdat hij het met het lidmaatschap verbonden inkomen nodig heeft om zijn advocatenrekening te betalen. Vanaf 17 juli zit hij zijn gevangenisstraf uit. Op 14 december werd hij in het ziekenhuis opgenomen wegens hartklachten, maar op 21 december keerde hij weer in de gevangenis terug. 
Verkiezingen 2006.
Bij de verkiezingen van januari 2006 kreeg Godett 6512 stemmen; minder dan de ruim 19.000 waarmee hij de vorige verkiezingen won. Zijn partij FOL verloor drie van de vijf zetels in het 22 zetels tellend parlement.
Land Curaçao.
Na de eilandsraadsverkiezingen van 2010, bezette Godett de enige zetel voor FOL. Bij de opheffing van de Nederlandse Antillen in 2010 ging deze eilandsraad over in de staten van Curaçao. Bij de eerste statenverkiezingen van Curaçao in 2012, haalde de FOL geen zetels en trad Godett af als partijleider. Hij werd -in de laatste week van de staten in samenstelling van 2010- vervangen door Juniel Carolina.

</doc>
<doc id="26947" url="https://nl.wikipedia.org/wiki?curid=26947" title="Lijst van Italiaanse muziektermen">
Lijst van Italiaanse muziektermen

Veel termen in de muziek zijn afkomstig uit het Italiaans, aangezien Italië de bakermat van de geschreven muziek is.
Zie ook: Lijst van muziektermen

</doc>
<doc id="26948" url="https://nl.wikipedia.org/wiki?curid=26948" title="Zondagsletter">
Zondagsletter

Voor een bepaald jaar is de zondagsletter (Lat. "Littera Dominicalis") de letter waarmee de zondagen van dat jaar worden aangeduid in het schema dat aan de dagen van een gewoon jaar cyclisch de letters A, B, C, D, E, F en G toekent, beginnend met A voor 1 januari. Een schrikkeljaar wordt op een speciale manier behandeld. De zondagsletter is ingevoerd om kalenders meermalen te kunnen gebruiken, zoals uit het onderstaande voorbeeld blijkt. Als voor een jaar de zondagsletter bekend is, bijvoorbeeld B, dan betekent dat dat alle dagen die de letter B hebben, zondagen zijn. Daaruit volgen weer alle andere dagen van de week. Zo valt 1 april van dat jaar op een vrijdag en 5 december op een maandag.
Schrikkeljaar.
Het bovenstaande schema geldt voor een gewoon jaar van 365 dagen. In het schema is echter ook de schrikkeldag 29 februari opgenomen met dezelfde letter D als 1 maart. De weekdagen en dus ook de zondagen in een schrikkeljaar verspringen na 29 februari. Als bijvoorbeeld 27 februari een zondag is, dus met zondagsletter B, is niet zoals in een gewoon jaar 6 maart de volgende zondag, maar 5 maart, met zondagsletter A. Een schrikkeljaar krijgt daarom twee zondagsletters, een voor de periode voor 29 februari en een voor de periode erna. De tweede letter is de letter voorafgaand aan de eerste letter. In het genoemde voorbeeld BA.
In de Romeinse manier van data aanduiden was de behandeling voor schrikkeldagen lichtjes anders, omdat de schrikkeldag een andere dag was. 24 februari werd door de Romeinen aangeduid als “de zesde dag voor de kalenden van maart” ("ante diem sextum Kalendas Martis"), inclusief geteld. In gewone jaren wordt 25 februari aangeduid als de vijfde dag voor de kalenden van maart ("ante diem quintum Kalendas Martis"), maar in schrikkeljaren als: voor “de tweede keer, de zesde dag voor de kalenden van maart” ("ante diem bis sextum Kalendas Martis"); en “de vijfde dag voor de kalenden van maart” kennen wij in schrikkeljaren dan heden als 26 februari. “De vijfde dag voor de kalenden van maart” had altijd dagsletter G; “de vierde dag voor de kalenden van maart” altijd dagsletter A, zowel in gewone als in schrikkeljaren. In schrikkeljaren had “de zesde dag voor de kalenden van maart” zowel de eerste als de tweede keer dagsletter F. Bij de dubbele zondagsletter van het schrikkeljaar moest je de eerste zondagsletter gebruiken tot en met “de eerste keer, de zesde dag voor de kalenden van maart”; en de tweede zondagsletter vanaf “de tweede keer, de zesde dag voor de kalenden van maart”, en dus niet pas vanaf 1 maart.
Vergelijking met een gewone jaarkalender.
Het bovenstaande schema lijkt op een gewone jaarkalender, maar er zijn verschillen:
Cyclus.
De zondagsletters van opeenvolgende jaren vormen een cyclus van 28 jaar, zolang er geen jaar met een jaartal deelbaar door 100, maar niet deelbaar door 400 inbegrepen is. Een dergelijk jaar is immers geen schrikkeljaar en verstoort de regelmaat. Deze cycli zijn dus onder meer van toepassing in de periode 1901 – 2099 (ruim 7 stuks). 
Jaarkalender.
Met het bovenstaande schema en de zondagsletter van een bepaald jaar ontstaat een jaarkalender voor dat jaar. In plaats van 14 versies voor een jaarkalender kan met het enkele schema volstaan worden.
Het gaat in wezen slechts om de vraag of het een gewoon jaar of een schrikkeljaar betreft en op wat voor dag 1 januari valt. Daarmee zijn 14 kalenders mogelijk, die alle in de praktijk voorkomen. De zondagsletter geeft voor een bepaald kalenderjaar in beknopte vorm aan welke van deze 14 kalenders van toepassing is. Dit kan men berekenen of opzoeken in een tabel.
Deze wijze van definiëren gaat terug op het gebruik van eeuwigdurende kalenders. Daarnaast wordt de zondagsletter ook gebruikt bij de bepaling van de paasdatum, omdat paaszondag – de naam zegt het al – op een zondag valt.

</doc>
<doc id="26956" url="https://nl.wikipedia.org/wiki?curid=26956" title="Ray Johnson">
Ray Johnson

Raymond Edward Johnson (Detroit, 16 oktober 1927 – New York, 13 januari 1995) was een Amerikaans beeldend kunstenaar.
Levensloop.
Johnson studeerde van 1946 tot 1948 samen met Robert Rauschenberg en Cy Twombly op het Black Mountain College in North Carolina. In zijn kunstwerken combineerde hij traditionele technieken van de abstracte kunst met de dadaïstische collagemethode. Hij produceerde honderden collages bestaande uit papierknipsels gecombineerd met inkttekeningen. Hij wordt gezien als de 'vader' van de mail art. Bekendheid verwierf hij met zijn "New York Correspondence School".
Johnson gebruikte de term "copyleft" (als tegenhanger van "copyright") om aan te geven dat zijn werk gekopieerd en hergebruikt mocht worden.
Op vrijdag 13 januari 1995 werd hij gezien toen hij van een brug sprong in Sag Harbor, Long Island en ruggelings naar de zee zwom. Zijn lichaam werd de volgende dag gevonden nabij een haven van New York. Sommigen zien de wijze waarop hij de dood vond als zijn 'laatste performance'.

</doc>
<doc id="26957" url="https://nl.wikipedia.org/wiki?curid=26957" title="Litsa Spathi">
Litsa Spathi

Litsa Spathi (Griekenland, 1958) is een Duits-Grieks beeldend kunstenares, die zich onder meer bezighoudt met mail art en fluxus.
Biografie.
Litsa Spathi is geboren in Griekenland en nu werkzaam en wonend te Duitsland. Ze schildert met olieverf en acrylverf op grotere doeken en haar werk komt het meest in de buurt van fantastisch realisme. Ze is de grondlegger van fluxus poetry.
Samen met de Nederlander Ruud Janssen heeft ze in 2003 het Fluxus Heidelberg Center opgericht waarbij ze hun samenwerking gestalte geven en een groot archief van fluxus-materialen aan het opzetten zijn. Beiden zijn in contact met de oprichters van deze wereldwijde kunststroming die ontstaan is in de jaren zestig.

</doc>
<doc id="26958" url="https://nl.wikipedia.org/wiki?curid=26958" title="Fluxus Heidelberg Center">
Fluxus Heidelberg Center

Het Fluxus Heidelberg Center is een kunstinstituut dat is opgericht door de Griekse Litsa Spathi en de Nederlander Ruud Janssen in 2003. Samen vormen ze het kunstenaars-duo Fluxus Heidelberg en voeren hun performances uit in zowel Duitsland als Nederland. Ze vertegenwoordigen de nieuwe beweging in Fluxus waarbij ook nieuwe technieken worden toegepast zoals digitale camera's en websites. Litsa Spathi bedacht ook het nieuwe concept van Fluxus Poetry wat op de website van het kunstinstituut verder wordt uitgedragen.

</doc>
<doc id="26960" url="https://nl.wikipedia.org/wiki?curid=26960" title="Ben Vautier">
Ben Vautier

Benjamin Vautier (Napels, 18 juli 1935 – Nice, 5 juni 2024), ook bekend als "Ben", was een Franse Fluxus-kunstenaar die vooral taal als zijn medium gebruikt.
Carrière.
Wat Fluxus betreft was Vautier een van de pioniers; in de jaren '50 bevond Vautier zich namelijk al in het gezelschap van het internationale netwerk van Fluxus-kunstenaars, zoals Robin Page, Robert Filliou, Dorothy Iannone, Dieter Roth, Daniel Spoerri, enz. Fluxus was eind jaren '50, begin jaren '60 nog een los verband van progressieve multidisciplinaire kunstenaars, die hun draai in de kunstwereld niet konden vinden.
Overlijden.
Vautier werd op woensdag 5 juni 2024 op 88-jarige leeftijd dood aangetroffen in zijn huis in Nice met een kogel in het hoofd. Zijn vrouw – met wie hij zestig jaar getrouwd was – overleed eerder die dag aan een beroerte en volgens zijn familie zou Vautier dat niet hebben kunnen verkroppen en pleegde hij zelfmoord.

</doc>
<doc id="26961" url="https://nl.wikipedia.org/wiki?curid=26961" title="47">
47

Het jaar 47 is het 47e jaar in de 1e eeuw volgens de christelijke jaartelling.

</doc>
<doc id="26962" url="https://nl.wikipedia.org/wiki?curid=26962" title="Structureel functionalisme">
Structureel functionalisme

Structureel functionalisme is een variant van het functionalisme in de sociologie waarbij de functie van sociale verschijnselen wordt verklaard aan de hand van de bijdrage van het verschijnsel aan een sociaal systeem en de veranderingen die het daarmee teweegbrengt in dat systeem.
Samen met symbolisch interactionisme en de conflictsociologie behoort het structureel functionalisme tot de belangrijke sociologische paradigmata.
Benadering.
Het structureel functionalisme vertrekt, net als het neomarxisme, vanuit een structuurbenadering. De sociale realiteit is voor structureel functionalisten het best te begrijpen door te kijken naar grotere sociale gehelen als het sociaal systeem, het cultureel systeem, het politiek systeem en het economisch systeem. Deze boven-individuele gehelen bepalen het individuele handelen en de attitudes en motieven van mensen. Dit neigt naar sociale determinatie.
In tegenstelling tot het (neo)marxisme, vertrekt het structureel functionalisme vanuit een consensusbenadering. Tegenstellingen, conflicten worden beschouwd als elementen van een groeiproces naar stabiliteit, evenwicht, continuïteit.
Voorlopers.
Drie voorlopers van het structureel functionalisme waren Émile Durkheim (onder meer bekend van zijn werk "Le Suicide"), Bronisław Malinowski en Alfred Radcliffe-Brown. Deze drie antropologen waren zelf geen structureel-functionalisten.
Durkheim voegde aan het orde/geweldprobleem een nieuwe dimensie toe. Hij besprak het fenomeen van onthechting: wanneer mensen wel vreedzaam samenleven, maar geen contact hebben. Dit komt tot uiting in zelfmoordcijfers van een samenleving. Dit was ook het voornaamste fenomeen in de onderbouwing van Durkheims theorie. Deze theorie ging ervan uit dat: 
Zelfdoding is dan een interessant gegeven om te onderzoeken, omdat de meeste groeperingen als norm hebben dat zelfmoord niet acceptabel is. Deze theorie gaat er wel van uit dat de samenleving een bepaalde structuur bezit. Volgens Durkheim was de sociologie een wetenschap die het ontstaan en functioneren van maatschappelijke instellingen beschreef. Vandaar de term: structureel functionalisme.
Belangrijkste figuren.
De belangrijkste structureel-functionalisten waren Talcott Parsons en Robert K. Merton. 
Merton.
Merton heeft uit het werk van de voorlopers drie grondbeginselen van het structureel functionalisme afgeleid:
Merton formuleert tegelijk kritiek op deze grondbeginselen:
Parsons.
Talcott Parsons ging ervan uit dat een systeem als geheel te onderscheiden valt van de omgeving door een "eigen specifieke organisatie die zich kan handhaven", niet door zich te isoleren van de samenleving maar door "een continu proces van uitwisseling", wat het dus tot een open systeem maakt, en door zelf binnen bepaalde grenzen zijn doeleinden te bepalen.
Het gaat zowel om levende, sociale als politieke systemen. In de sociale systemen zijn er vooral problemen door de relatie met de omgeving en de integratie binnen het systeem. Binnen een sociaal systeem zijn sociale vaardigheden belangrijk om de problemen op te lossen. Naargelang de leiders hierover niet of wel beschikken, doen ze aan instrumenteel leiderschap of aan expressief of sociaal leiderschap. 
Een goed functionerende samenleving is gekenmerkt door een consensus over belangrijke waarden, het centrale waardensysteem genoemd. Zonder deze consensus is er sociale wanorde, disfunctie en kan de samenleving uitgehold raken.
Toepassingen.
Fitness.
John Vincke beschreef de manifeste en latente functie van de fitnessbeweging, aanvankelijk een initiatief dat trachtte het tekort aan lichaamsbeweging bij bedienden te compenseren door te gaan sporten. De opgang van de fitnessbeweging viel al dan niet toevallig in een periode van economische recessie. 
De manifeste functie van de training is het voorzien in een betere zuurstofvoorziening, spierdoorbloeding, zuurstofvolume ... om het tekort aan fitheid te compenseren. De fysieke conditie verbetert erdoor.
De latente functie is dat de angst naar aanleiding van de onzekere situatie door de economische recessie, wordt verminderd. Door fitness, en vooral door de aanmaak van endorfines ten gevolge van lichaamsbeweging, gaan mensen zich immers psychisch beter voelen en meer stressbestendig worden. 
Armoede.
Herbert Gans beschreef onder meer de manifeste en latente functies van armoede. Een manifeste functie van armoede is dat mensen erdoor aangezet worden het vuile werk op te knappen, om niet om te komen van de honger. De keerzijde hiervan, de manifeste disfunctie, is de gezondheidstoestand van de armen. Een latente functie van armoede is dat ze zorgt voor werkgelegenheid in de sociale sector (door de hulpverlening), maar tegelijk bedreigt armoede het sociale weefsel, specifiek in grote steden (een latente disfunctie). 
Meteen wordt duidelijk dat functioneel niet gelijkstaat met moreel correct, maar dat het vooral bijdraagt tot de stabiliteit van de samenleving. Het is de taak van die samenleving om een functioneel alternatief te vinden voor armoede dat dezelfde positieve functies kan vervullen.

</doc>
<doc id="26963" url="https://nl.wikipedia.org/wiki?curid=26963" title="Arcadia">
Arcadia



</doc>
<doc id="26964" url="https://nl.wikipedia.org/wiki?curid=26964" title="Schaffhausen (stad)">
Schaffhausen (stad)

Schaffhausen (Alemannisch: "Schafuuse", "Schaffuuse" of "Schafhuuse"; Frans: "Schaffhouse"; Italiaans: "Sciaffusa"; Reto-Romaans: "Schaffusa"; Latijn: "Scafusa") is een stad in Zwitserland, aan de Rijn. Het is de hoofdstad van het kanton Schaffhausen en telt volgens de gemeentelijke website 35.248 inwoners (2011). De stad is bekend van de grootste waterval van Europa: de Rheinfall die enkele kilometers stroomafwaarts is gelegen.
De stad heeft een goed bewaarde binnenstad met de Munot-burcht.
Op 1 april 1944 werd Schaffhausen per ongeluk gebombardeerd door de United States Air Force vanwege een navigatiefout.
Museum.
In de Hallen für neue Kunst is werk uit de jaren 60 en 70 te bezichtigen van internationaal bekende kunstenaars als Joseph Beuys, Sol LeWitt, Bruce Nauman, Carl Andre en Mario Merz.
Sport.
Schaffhausen was op 18 juni 2017 de finishplaats van de 81ste editie van de Ronde van Zwitserland. De negende en laatste etappe van deze jaarlijkse wielerkoers, een individuele tijdrit over 28,6 kilometer in en rondom Schaffhausen, werd gewonnen door de Australiër Rohan Dennis. De eindoverwinning ging naar de Sloveen Simon Špilak.
FC Schaffhausen is de professionele voetbalclub van Schaffhausen en speelt haar wedstrijden in het LIPO Park (capaciteit: 8000).

</doc>
<doc id="26966" url="https://nl.wikipedia.org/wiki?curid=26966" title="Titus Flavius Domitianus">
Titus Flavius Domitianus

Domitianus (Latijn: "Titus Flavius Caesar Domitianus Augustus"; Rome, 24 oktober 51 – aldaar, 18 september 96) was van 81 tot 96 keizer van het Romeinse Rijk. Domitianus was de derde en laatste keizer van de Flavische dynastie.
Domitianus’ jeugd en vroege carrière bracht hij grotendeels door in de schaduw van zijn broer Titus, die tijdens de eerste Joods-Romeinse oorlog militaire roem had geoogst. In deze situatie kwam geen verandering onder het bewind van zijn vader Vespasianus, die in 69 na de burgeroorlog die bekendstaat als het vierkeizerjaar, keizer was geworden. Hoewel Titus onder het bewind van zijn vader een groot aantal belangrijke ambten bekleedde, kreeg Domitianus weliswaar eervolle benoemingen, maar geen verantwoordelijkheden. Vespasianus stierf in 79 en werd opgevolgd door Titus. Aan diens bewind kwam twee jaar later echter een onverwacht einde toen hij in 81 door een dodelijke ziekte werd getroffen. Nog de volgende dag werd Domitianus door de pretoriaanse garde tot keizer uitgeroepen. Zijn bewind zou vijftien jaar duren - langer dan enige keizer ten tijde van het principaat had geregeerd sinds keizer Tiberius.
Als keizer versterkte Domitianus de economie door de Romeinse munten te revalueren. Hij breidde de grensverdediging van het Romeinse Rijk uit en startte een enorm bouwprogramma om de grote schade die Rome in de jaren zestig had opgelopen te herstellen. Belangrijke oorlogen werden uitgevochten in Britannia, waar zijn generaal Agricola een poging deed om Caledonië (Schotland) te veroveren en in Dacia (Roemenië), waar Domitianus er echter niet in slaagde een beslissende overwinning op koning Decebalus te boeken. De regering van Domitianus toonde totalitaire kenmerken; hij zag zichzelf als de nieuwe Augustus, een verlicht despoot voorbestemd om het Romeinse Rijk een nieuw tijdperk van schittering in te leiden. Religieuze, militaire en culturele propaganda bevorderde een persoonlijkheidscultus. Door zichzelf als censor voor het leven te benoemen probeerde hij de publieke en private moraal te controleren. Als gevolg daarvan was Domitianus zowel bij het volk als het leger populair. Het ontbrak hem echter aan de nodige sociale vaardigheden om zich ook populair te maken bij (delen van) de elite. Door leden van de Romeinse Senaat werd hij als een tiran beschouwd. Volgens Suetonius was hij de eerste Romeinse keizer die er op stond aangesproken te worden als "dominus et deus" (meester en god).
Aan Domitianus’ regering kwam in 96 n.Chr. een einde toen hij door medewerkers van het keizerlijk hof werd vermoord. Nog dezelfde dag werd hij door zijn adviseur Nerva opgevolgd. Na zijn dood werd Domitianus' gedachtenis veroordeeld. De Romeinse senaat sprak een damnatio memoriae uit. Senatoriale auteurs zoals Tacitus, Plinius de Jongere en Suetonius publiceerden geschiedenissen waarin Domitianus wordt beschreven als een wrede en paranoïde tiran. De moderne geschiedschrijving relativeert deze opvatting. In plaats daarvan wordt Domitianus gekarakteriseerd als een meedogenloze, maar efficiënte autocraat, wiens culturele, economische en politieke programma het fundament voor de relatief vreedzame 2e eeuw legde.
Jeugd.
Familie.
Domitianus werd op 24 oktober 51 in Rome geboren, "ad malum punicum" (bij de granaatappelboom, het adres van zijn geboortehuis) op de Quirinaal, een van de zeven heuvels van Rome. Hij was de jongste zoon van Titus Flavius Vespasianus (keizer Vespasianus) en Domitilla de Oudere. Hij had een oudere zuster, Domitilla de Jongere en een twaalf jaar oudere broer, Titus Flavius Vespasianus (keizer Titus).
Decennia van burgeroorlog in de 1e eeuw voor Christus hadden de oude aristocratie van Rome behoorlijk uitgedund. In het eerste deel van de 1e eeuw kwam er deels naast en deels als vervanging een nieuwe Italische aristocratie op. Een van die families, de "Gens Flavia" (Flavianen) slaagde er tijdens de Julisch-Claudische dynastie in om in slechts vier generaties op te stijgen van relatieve obscuriteit tot de nieuwe keizerlijke familie. Al doende verwierf elke generatie zich meer rijkdom en status. Domitianus's overgrootvader, Titus Flavius Petro diende tijdens de burgeroorlog tussen Pompeius en Caesar als centurio in het leger van Pompeius. Zijn militaire carrière eindigde echter in schande toen hij in 48 v.Chr. tijdens de slag bij Pharsalus van het slagveld vluchtte.
Toch slaagde Petro er in om zijn positie sterk te verbeteren door met de extreem rijke Tertulla te trouwen. Haar fortuin garandeerde de opwaartse mobiliteit van Petro's zoon Titus Flavius Sabinus I, Domitianus' grootvader Sabinus vergrootte deze rijkdom nog door zijn werkzaamheden als tollenaar in Asia en bankier in Vindonissa, Helvetia (het moderne Zwitserland). Ook verkreeg hij mogelijk de ridderlijke rang. Door te trouwen met Vespasia Polla verbond hij zich aan de meer prestigieuze patricische "gens Vespasia". Door deze verbinding zorgde hij ervoor dat zijn zonen Titus Flavius Sabinus II en Vespasianus de senatoriale rang konden verkrijgen.
Tijdens het doorlopen van zijn cursus honorum bekleedde Vespasianus de ambten van quaestor, aedile en praetor. Zijn carrière culmineerde in 51, het geboortejaar van Domitianus, in een consulschap. Als militair commandant had Vespasianus in 43 faam verworven door zijn deelname aan de Romeinse verovering van Groot-Brittannië. Toch spreken oude bronnen over armoede van de Flavische familie ten tijde van Domitianus' opvoeding; er wordt ook beweerd dat Vespasianus ten tijde van de keizers Caligula (37-41) en Nero (54-68) in ongenade was gevallen. In de moderne geschiedenis worden deze claims weerlegd. Men denkt nu dat deze verhalen later onder het Flavische bestuur circuleerden als onderdeel van een propagandacampagne om zich zo veel mogelijk te distantiëren van de minder goed bekendstaande keizers van de Julio-Claudische dynastie en de prestaties van Vespasianus zo veel mogelijk te associëren met keizer Claudius (41-54) en diens zoon Britannicus.
Het heeft er alle schijn van dat de Flavianen gedurende de jaren 40 en 60 hoog in de keizerlijke gunst stonden. Terwijl Titus samen met Britannicus, aan het hof werd opgevoed, had Vespasianus onder keizer Claudius een succesvolle politieke en militaire carrière. Na een lange periode buiten het publieke leven in de jaren 50, bekleedde hij in de laatste jaren van keizer Nero weer openbare ambten. In 63 was hij proconsul van de provincie Africa. Ook vergezelde hij Nero in 66 tijdens diens officiële rondreis door Griekenland.
In hetzelfde jaar kwamen de Joden in de provincie Judea tegen het Romeinse rijk in opstand in wat nu bekendstaat als de eerste Joods-Romeinse Oorlog. Vespasianus kreeg de leiding over het Romeinse leger dat de opstand moest onderdrukken. Titus, die zijn militaire opleiding op dat moment net had voltooid, kreeg de leiding over een legioen.
Adolescentie.
Vóór 69 waren Domitianus' moeder en zuster reeds gestorven. Zijn vader en broer waren in deze periode continu actief in het Romeinse leger, waar zij legers in respectievelijk Germania en Judea aanvoerden. Zijn broer Titus deed militaire ervaring op tijdens de Joodse Oorlog (66-70). Voor Domitianus betekende dit dat hij een aanzienlijk deel van zijn puberteit zonder nauwe verwanten doorbracht. In zijn kinderjaren waren zijn nichtje Julia (rond 61-89/90), dochter van Titus en Arrecina Tertulla, en hun beider voedster Phyllis belangrijk. Phyllis zou na Domitianus' dood zijn as met die van Julia in één urn mengen en in het familiemausoleum bijzetten. Tijdens de Joods-Romeinse oorlogen stond hij waarschijnlijk onder bescherming van zijn oom Titus Flavius Sabinus II, die op dat moment dienstdeed als stadsprefect van Rome, of misschien zelfs van Marcus Coccejus Nerva, een trouwe vriend van zijn vader en de latere opvolger van Domitianus zelf.
Keizerschap vader en broer.
In zijn jeugd en vroege carrière stond Domitianus grotendeels in de schaduw van zijn broer Titus. Deze situatie zette zich voort onder de heerschappij van zijn vader Vespasianus, die na de burgeroorlog, die bekendstaat als het Vierkeizerjaar, in 69 keizer van het Romeinse Rijk werd. Vespasianus was al op 1 juli 69 door zijn troepen in Alexandrië tot keizer uitgeroepen. Vitellius, eerst gouverneur van Germanië, later door zijn troepen tot keizer uitgeroepen en concurrent van Vespasianus, werd, na de inname van Rome wat met veel bloedvergieten gepaard ging, in december 69 vermoord. Domitianus was op het Capitool tussen strijdende partijen van Vitellius en Vespasianus knel komen te zitten. Hij zocht zijn toevlucht bij een tempelbewaker en ontkwam in de kledij van een priester of aanhanger van de Egyptische godin Isis in de Tempel van Isis en Serapis op het Capitool, op de plek waar tegenwoordig de middeleeuwse kerk "Santo Stefano del Cacco" staat. Zijn oom Sabinus kwam op het Capitool om. Isis werd al in de late republiek in Rome en andere delen van het Romeinse Rijk vereerd, dus al lang voordat Egypte vanaf 30 v.Chr. deel ging uitmaken van het Romeinse Rijk. Domitianus rekende Minerva en Isis tot zijn beschermgodinnen.
Terwijl Titus als medekeizer samen met zijn vader heerste, kreeg Domitianus weliswaar onderscheidingen, maar geen eigen verantwoordelijkheden.
Titus' plundering van Jeruzalem, inclusief de tempel van Jeruzalem, 'gaf Vespasianus vrijwel meteen de wind in de zeilen. De buit was enorm: van het goud en zilver werd bijvoorbeeld de bouw van het Colosseum bekostigd, mede uitgevoerd door slaafgemaakte Joden uit Judea.' De Joodse diaspora begon naar alle delen van het Romeinse Rijk. 'Velen kwamen naar Rome, waar al vanaf de tweede eeuw v.Chr. een Joodse gemeenschap leefde.'
Huwelijk.
Hoewel zijn politieke en militaire carrière aanvankelijk alleen maar teleurstellingen opleverde, was Domitianus in zijn privéleven in de jaren 70 wel succesvol. Vespasianus probeerde een dynastiek huwelijk tussen zijn jongste zoon en de dochter van Titus, Julia Flavia te arrangeren, Domitianus was echter onvermurwbaar in zijn liefde voor Domitia Longina. Hij ging zelfs zo ver haar wettige echtgenoot Lucius Aelius Lamia er goedschiks of kwaadschiks van te overtuigen van haar te scheiden, zodat Domitianus zelf met haar kon trouwen.
Ondanks deze aanvankelijke roekeloosheid was de alliantie voor beide families zeer prestigieus. Domitia Longina was de jongste dochter van Gnaeus Domitius Corbulo, een gerespecteerd en hoog in aanzien staand generaal en politicus. In Nederland is Corbulo vooral bekend van het naar hem vernoemde kanaal van Corbulo. Na de mislukte Pisoniaanse samenzwering tegen Nero was Corbulo in 65 gedwongen om zelfmoord te plegen. Het huwelijk tussen Domitianus en Longina zou de banden met de senatoriale oppositie kunnen herstellen, maar stond ook ten dienste van de bredere Flavische propaganda van die tijd. Deze streefde ernaar om het politieke succes van Vespasianus onder Nero wat weg te moffelen. In plaats daarvan werden verbindingen met Claudius en Britannicus en Nero's slachtoffers benadrukt en werden anderen, die door Nero waren benadeeld, door Vespasianus gerehabiliteerd.
In 73 werd Domitia's en Domitianus' enige officieel geattesteerde zoon geboren. Het is niet bekend hoe de jongen heette, maar hij stierf in zijn jeugd ergens tussen 77 en 81. Kort na zijn verheffing als keizer schonk Domitianus de eretitel van "Augusta" aan Domitia, terwijl hij hun zoon vergoddelijkte. Zijn zoon werd als zodanig op de voorzijde van de muntsoorten uit deze periode afgebeeld. Niettemin werd het huwelijk in 83 met een grote crisis geconfronteerd. Om onbekende redenen stuurde Domitianus zijn vrouw Domitia voor korte tijd in ballingschap. Maar al snel riep hij haar terug, hetzij uit liefde of als gevolg van geruchten dat hij een relatie met zijn nichtje Julia Flavia had. Jones acht de kans het grootst dat hij zijn vrouw in ballingschap stuurde omdat hij gefrustreerd was in haar onvermogen een erfgenaam te produceren.
Tegen 84 was Domitia weer terug in het paleis, waar zij de rest van de regering van Domitianus zonder verdere incidenten vertoefde. Er is weinig bekend van Domitia's activiteiten als keizerin of hoeveel invloed zij heeft gehad op de regering van Domitianus, maar haar rol lijkt beperkt te zijn geweest. Van Suetonius weten we dat zij de keizer in ieder geval naar het amfitheater vergezelde, terwijl de joodse schrijver Josephus spreekt van gunsten die hij van haar verkreeg. Het is niet bekend of Domitianus andere, onechtelijke kinderen had. Ondanks beschuldigingen van Romeinse bronnen van overspel en echtscheiding lijkt het huwelijk gelukkig te zijn geweest.
Dood van vader en broer.
Vespasianus stierf echter in 79. Hij werd opgevolgd door Titus. Deze stierf twee jaar later in september 81 onverwacht na een kort ziekbed. Er gingen geruchten 'dat Domitianus actief de hand zou hebben gehad in Titus' ontijdige dood'. Volgens Cassius Dio was Titus al eerder door zijn broer belaagd. Domitianus zou zijn broer in een kist vol sneeuw hebben gestopt, toen deze tijdens zijn ziekte vroeg om wat verkoeling en Titus' laatste woorden zouden zijn geweest: 'Ik heb maar één grote fout gemaakt'. Volgens Dio lag die fout er in, dat hij Domitianus niet had laten doden.
Volgens Philostratus' "Leven van Apollonius van Tyana" (na 217 voltooid) was de pythagorese filosoof Apollonius van Tyana de weldoener en adviseur van Vespasianus en Titus geweest. Apollonius zou Titus' dood door de hand van Domitianus hebben voorspeld. Apollonius zou in aanvaring met Domitianus zijn gekomen en deze sloot hem op in de gevangenis in Rome. Maar Apollonius werd vrijgesproken en zou ongemerkt zijn verdwenen. Philostratus maakt ook melding van de moord op Domitianus: Domitianus had oud-consul (en achterneef) Clemens gedood, 'aan wie hij [de dochter van] zijn eigen zuster tot vrouw had gegeven', en zij moest volgen, en toen zou Stephanos, haar vrijgelatene, in Rome een moordaanslag op hem hebben gepleegd, die werd voltooid door Domitianus' eigen lijfwacht. Apollonius nam als ziener het gebeuren waar toen hij in Efese was en riep: 'Sla de tiran neer, sla hem neer.' Apollonius zou bovendien een brief met adviezen over regeringszaken aan Domitianus' opvolger Nerva hebben geschreven.
De dag na Titus' overlijden werd Domitianus door de pretoriaanse garde uitgeroepen tot keizer. Zo begon een heerschappij die vijftien jaar duurde, de langste heerschappij sinds het keizerschap van Tiberius, 60 jaar eerder.
Keizerschap.
Domitianus was een kundig bestuurder en bevelvoerder van het leger. Ook breidde Domitianus de grensverdediging van het rijk uit en startte hij een enorm bouwprogramma om het na de grote brand onder Nero beschadigde Rome te herstellen. De regering van Domitianus vertoonde totalitaire kenmerken; hij zag zichzelf als de nieuwe Augustus, een verlicht despoot voorbestemd om het Romeinse Rijk te begeleiden in een nieuw tijdperk van schittering. Religieuze, militaire en culturele propaganda stimuleerde een persoonsverheerlijking, en door zichzelf te benoemen tot eeuwige censor, wilde hij de publieke en private moraal controleren. Als gevolg daarvan, was Domitianus populair bij het volk en het leger, maar werd hij door Romeinse elite met name de senaat als een tiran beschouwd. Vooral Tacitus had weinig goede woorden voor hem over.
Financieel beleid.
Als keizer versterkte Domitianus de economie door de herwaardering van de Romeinse munteenheid. Hij slaagde erin de schatkist weer gevuld te krijgen.
Domitianus' neiging tot micromanagement komt nergens duidelijker tot uiting dan in zijn financieel beleid. De vraag of Domitianus het Romeinse Rijk op het moment van zijn voortijdig overlijden achterliet met een schuld of met een overschot werd fel gedebatteerd. Het voorhanden bewijsmateriaal wijst echter op een evenwichtige economie gedurende het grootste deel van de regering van Domitianus. Bij de start van zijn keizerschap revalueerde hij de Romeinse munteenheid aanzienlijk. Hij verhoogde het zilvergehalte van de denarius van 90% tot 98% - het werkelijke zilvergewicht van een munt steeg van 2,87 gram tot 3,26 gram. Een financiële crisis in het jaar 85 dwong Domitianus echter tot een devaluatie van het zilvergehalte en het absolute gewicht tot respectievelijk 93,5% en 3,04 gram. Toch waren deze nieuwe waarden nog steeds hoger dan de niveaus die Vespasianus en Titus tijdens hun bewind aanhielden. Een strikte belastingpolitiek stelde Domitianus in staat om deze getallen gedurende de resterende elf jaar van zijn bewind te handhaven. De munten uit deze periode zijn van een zeer constante kwaliteit. Opvallend zijn de nauwgezette aandacht voor de titulatuur van Domitianus en de verfijnde portretten op de achterzijde van de munten.
Jones schatte het jaarinkomen van Domitianus op meer dan 1.200 miljoen sestertiën, waarvan ruim een derde vermoedelijk werd besteed aan het in stand houden van het Romeinse leger. De andere grote kostenpost was de uitgebreide reconstructie van de stad Rome. Op het moment dat Domitianus aan de macht kwam had de stad nog steeds te lijden van de schade die was veroorzaakt door de grote brand van 64, de burgeroorlog van 69 en de brand in het jaar 79. Veel verder gaand dan een renovatieproject was Domitianus' bouwprogramma bedoeld als de culminatie van een keizerrijk-brede culturele renaissance. Er werden ongeveer vijftig grote bouwwerken gebouwd, gerestaureerd of voltooid, een bouwprogramma dat alleen met dat van Augustus was te vergelijken. Onder de belangrijkste nieuwe gebouwen waren een odeum, een stadion en een uitgestrekt paleis op het Palatijn dat bekendstond als het Flavische paleis. Dit laatste gebouw werd ontworpen door Domitianus' meester-architect Rabirius. Het belangrijkste gebouw dat Domitianus liet restauren was de tempel van Jupiter op het Capitool. Dit werd naar verluidt bedekt met een verguld dak. Onder de voltooide gebouwen waren de tempel van Vespasianus en Titus, de boog van Titus en het Colosseum, waar hij een vierde niveau aan toevoegde en waar hij de overdekte tribunes voltooide.
Religieuze politiek.
Domitianus geloofde vast aan de traditionele Romeinse religie. Hij zag er persoonlijk op toe dat de oude gewoonten en zeden tijdens zijn beleid werden nageleefd. Om de goddelijke natuur van het Flavische bestuur te rechtvaardigen, benadrukte Domitianus zijn connecties met de belangrijkste godheid Jupiter, misschien wel in de eerste plaats door de indrukwekkende restauratie van de tempel van Jupiter op de Capitool. Een kleine kapel, gewijd aan "Jupiter Conservator", werd in de buurt van het huis gebouwd, waarnaar Domitianus op 20 december voor zijn eigen veiligheid was gevlucht. Later in zijn regering liet hij dit vervangen door een duurder gebouw, dat gewijd werd aan aan "Jupiter Custos". De godin die hij echter het meest aanbad was Minerva. Niet alleen had hij een aan haar gewijd persoonlijk heiligdom in zijn slaapkamer, ook werd Minerva regelmatig - in vier verschillende typen - op zijn munten afgebeeld en richtte hij een naar haar vernoemd legioen, Legio I Minervia op.
Reorganisatie aan de Rijn.
Hij reorganiseerde de legioenen aan de Rijn. De 22ste "Primigenia" werd van Neder- naar Opper-Germania verplaatst en vervangen door een nieuw legioen: de eerste "Minervia". Hij slaagde erin de Chatti te onderwerpen en zo kwam een deel van Germania (het huidige Baden-Württemberg) in Romeinse handen.
Oorlog in Britannia.
Ook in Brittania werd tijdens zijn bewind een flinke oorlog uitgevochten. Zijn generaal Gnaeus Julius Agricola deed een poging om Caledonië (Schotland) te veroveren. Nadat er echter problemen aan de Donaugrens waren ontstaan trokken de Romeinen zich naar het zuiden terug. De benodigde mankracht en financiën waren elders harder nodig.
In het jaar 82 stak Agricola een onbekend water over. Aan de overkant versloeg hij een aantal tot dan toe niet aan de Romeinen bekende volkeren. Hij versterkte de tegenover Ierland gelegen Schotse kust. Tacitus herinnerde eraan dat zijn schoonvader beweerde dat het gehele eiland kon worden veroverd met een legioen en een aantal hulptroepen. Agricola had onderdak geboden aan een verbannen Ierse koning, die hij hoopte te kunnen gebruiken als excuus voor een verovering van Ierland. Tot een dergelijke expeditie is het echter nooit gekomen. Sommige historici geloven echter dat de hiervoor beschreven overtocht in feite een kleinschalige verkennings en/of strafexpeditie naar Ierland was Het volgende jaar verlegde Agricola zijn aandacht naar Schotland. Hij bouwde een vloot en stak de rivier de Forth over om daarna Caledonia binnen te vallen. Om de opmars te ondersteunen en te beschermen liet hij door zijn legionnairs een groot fort bouwen in Inchtuthil. In de zomer van 84 stond Agricola in de slag bij de Hagelberg tegenover de legers van de Caledoniërs. Dezen werden geleid door Calgacus. Hoewel de Romeinen zware verliezen aan de vijand toebrachten, wist toch twee derde van de Caledonische strijdmacht te ontkomen. Zij wisten zich verborgen te houden in de Schotse moerassen en Schotse Hooglanden. Zo slaagden zij er op passieve wijze in te voorkomen dat Agricola het gehele Britse eiland onder zijn controle kon brengen
Dacische oorlogen.
De belangrijkste bedreiging voor het Romeinse Rijk ten tijde van de regering van Domitianus kwam vond zijn oorsprong in de noordelijke provincies van Illyricum. Hier vielen de Sueven, de Sarmaten en de Daciërs de Romeinse nederzettingen langs de rivier de Donau continu lastig. Van deze drie vormden de Sarmaten en de Daciërs de ernstigste bedreiging. Rond 84 of 85 staken de Daciërs, onder leiding van hun koning Decebalus, de Donau over naar de provincie Moesia, waar zij op uitgebreide schaal plunderden en er zelfs in slaagden de Romeinse gouverneur van Moesia, Oppius Sabinus, van het leven te beroven.
Domitianus startte snel een tegenaanval. Vergezeld van een grote strijdmacht onder leiding van zijn pretoriaanse prefect Cornelius Fuscus reisde hij persoonlijk naar de regio. Fuscus dreef de Daciërs medio 85 terug over de Donaugrens. Dit succes stelde Domitianus in staat om naar Rome terug te keren en daar zijn tweede triomf te vieren. De overwinning bleek echter van korte duur, vroeg in het jaar 86 begon Fuscus aan een noodlottige expeditie naar Dacia. Dit resulteerde in de volledige vernietiging van het vijfde legioen, Legio V Alaudae tijdens de Eerste slag bij Tapae. Fuscus werd gedood, en de legioenstandaard van de pretoriaanse garde ging verloren. Het verlies van de legioenstandaard, of "Aquila", duidde op een verpletterende nederlaag en vormde een ernstige belediging van de Romeinse eer.
Domitianus keerde in augustus 86 naar Moesia terug. Hij verdeelde de provincie in twee delen: Neder-Moesia en Opper-Moesia. Ook plaatste hij drie extra legioenen over naar de Donaugrens. In 87 vielen de Romeinen Dacia voor het tweede achtereenvolgende jaar binnen, dit keer onder het commando van Tettius Julianus. Aan het eind 88 wisten de Romeinen Decebalus op dezelfde plaats te verslaan, waar Fuscus eerder was omgekomen. Een aanval op de Dacische hoofdstad Sarmizegetusa werd echter uitgesteld, vanwege de in 89 ontstane problemen in Opper-Germania (opstand van Saturninus). Om een tweefrontenoorlog te voorkomen, stemde Domitianus in met de door Decebalus gestelde vredesvoorwaarden. Romeinse troepen kregen vrij toegang tot Dacia. In ruil hiervoor bedong Decebalus een jaarlijkse subsidie van 8 miljoen sestertiën. Contemporaine auteurs uitten na Domitianus's dood zware kritiek op dit verdrag, dat als een schande werd beschouwd. De dood van Sabinus en Fuscus bleef ongewroken. Tijdens de resterende zeven jaar van de regering van Domitianus bleef Dacia een relatief vredig vazalkoninkrijk. Wel zou Decebalus zijn jaarlijkse Romeinse subsidie hebben gebruikt om zijn verdediging te versterken.
Domitianus wilde waarschijnlijk een nieuwe oorlog tegen de Daciërs. Hij versterkte het leger in Opper-Moesia met nog twee cavalerie-eenheden die hij uit Syrië liet overkomen en met ten minste vijf cohorten uit Pannonia. Trajanus zette Domitianus' politiek voort en breidde de hulptroepen in Opper-Moesia met twee eenheiden uit. Trajanus zou deze troepen inzetten in zijn Dacische oorlogen. Uiteindelijk zouden de Romeinen in 106 een beslissende overwinning tegen Decebalus behalen. Opnieuw leed het Romeinse leger zware verliezen, maar desondanks slaagde Trajanus erin om de Dacische hoofdstad Sarmizegetusa in te nemen. Belangrijker nog was de controle die de Romeinse staat verkreeg over de Dacische goud- en zilvermijnen.
Opstand van Saturninus.
Op 1 januari 89 kwamen de gouverneur van Germania Superior, Lucius Antonius Saturninus met hoofdkwartier in Mogontiacum (het huidige Mainz) en zijn twee in één kamp gelegerde legioenen, Legio XIV Gemina en Legio XXI Rapax in opstand tegen het centrale gezag van het Romeinse Rijk. Zij zouden hierbij worden geholpen door de Chatten. De precieze oorzaak van de rebellie is onzeker. Het heeft er echter alle schijn van dat de opstand geen spontane gebeurtenis was, maar ruim van tevoren was gepland. De officieren van senatoriale rang waren het mogelijk niet eens met de naar hun mening te defensieve militaire strategie van Domitianus, zoals zijn beslissing om de Germaanse grens te fortificeren in plaats van aan te vallen. Mogelijk speelden ook de recente terugtrekking van troepen uit Britannia en het toenmalige beleid om de Dacische leider Decebalus middels subsidies af te kopen een rol. Tegen deze speculatie spreekt dat men blijkbaar, iets wat hoogst ongebruikelijk en ook niet echt verstandig is, wil men een succesvolle opstand organiseren, een verbond met de Chatten wilde sluiten om tegen andere Romeinen te vechten.
Hoe dan ook, Saturninus en zijn officieren hadden zich misrekend. De opstand bleef strikt beperkt tot Germania Superior, de provincie van Saturninus. Geruchten over de opstand verspreidden zich al snel naar de naburige provincies en vandaar naar Rome. De gouverneurs van buurprovincies kwamen onmiddellijk in actie. De gouverneur van Germania Inferior, Lappius Maximus trok met zijn troepen langs de Rijn op naar het zuiden. Hij werd bijgestaan door de procurator van Rhaetia, Titus Flavius Norbanus, die uit het zuidoosten optrok. Vanuit Hispania trok de toekomstige keizer Trajanus vergezeld van zijn legioen in ijltempo naar het noordoosten op. Domitianus zelf trok met de pretoriaanse garde vanuit Rome naar het noorden. Verder zouden door de invallende dooi de Chatten de Rijn niet hebben kunnen oversteken om Saturninus met hulptroepen te ondersteunen. Binnen vierentwintig dagen werd de opstand neergeslagen. De leiders werden in Mogontiacum (Mainz) wreed gestraft. Hun hoofden werden naar Rome gestuurd en daar op het rostra tentoongesteld. Een van de muitende legioenen (Legio XXI Rapax) werd naar het front in Pannonië gestuurd. Domitianus vaardigde een wet uit dat nooit meer dan één legioen in legerkamp mocht verblijven. De legioenen die hadden geholpen bij het neerslaan van de opstand en hun leiders werden hiervoor beloond.
Lappius Maximus verkreeg het gouverneurschap van de provincie Syria, in mei 95 een consulaat en ten slotte een priesterschap (hij trad toe tot het college van Pontifices) dat hij in het jaar 102 nog steeds bekleedde. Titus Flavius Norbanus is mogelijk tot prefect van Egypte benoemd. Hij werd in 94 vrijwel zeker tot prefect van de pretoriaanse garde benoemd met Titus Petronius Secundus als zijn collega. Domitianus opende het jaar dat op de opstand opvolgde door het consulaat te delen met Marcus Coccejus Nerva, wat erop wijst dat de laatste een rol had gespeeld bij het blootleggen van de samenzwering, misschien op een vergelijkbare wijze als de rol die hij speelde tijdens de Pisoniaanse samenzwering onder Nero. Hoewel er weinig bekend is over het leven en de carrière van Nerva vóór zijn optreden als keizer in 96, lijkt hij een diplomaat te zijn geweest met een groot aanpassingsvermogen. Hij overleefde politiek meerdere regimeveranderingen en ontpopte zich als een van de meest vertrouwde adviseurs van de Flavische dynastie. Zijn consulaat kan daarom bedoeld zijn om de stabiliteit en de status quo van het regime te benadrukken. De opstand was onderdrukt en het keizerrijk ging over tot de orde van de dag.
Relatie met Senaat.
Sinds de val van de Republiek was het gezag van de Romeinse Senaat onder het quasi-monarchale regeringssysteem, dat geleidelijk aan vorm had gekregen onder het langdurige heerschappij van de eerste keizer Augustus, stapje voor stapje uitgehold. Dit systeem staat bekend als het principaat. Het principaat voorzag in een "de facto" dictatoriaal regime, waarbij daarnaast het formele raamwerk van de Romeinse Republiek wel in stand bleef. De meeste keizers handhaafden de publieke façade van een democratie, en in ruil daarvoor erkende de Senaat impliciet de status van de keizer als "de facto" monarch. Sommige keizers behandelden deze impliciete regeling echter met minder subtiliteit dan anderen. Domitianus was hier een voorbeeld van. Vanaf het begin van zijn regering benadrukte hij de realiteit van zijn autocratie. Hij had een hekel aan aristocraten en was ook niet bang dit te laten blijken. Hij trok elke beslissingsbevoegdheid van de Senaat in. In plaats daarvan vertrouwde hij op een klein aantal vrienden en ridders (equites) om de belangrijke ambten van staat te controleren. De afkeer was wederzijds. Na de moord op Domitianus haastten de senatoren zich naar de Senaat, waar zij meteen een damnatio memoriae uitspraken. Het regime van Domitianus moest zo snel mogelijk in de vergetelheid verdwijnen. Onder de heerschappij van de Nerviaans-Antoniaanse dynastie publiceerden meerdere schrijvers van senatoriale rang geschiedenissen, waarin zij hun visie probeerden te onderbouwen dat Domitianus een tiran was.
Niettemin suggereert het bewijs dat Domitianus wel degelijk concessies aan de heersende opinie in de senaat deed. Terwijl zijn vader en broer de consulaire macht grotendeels in handen van de Flavische familie hadden geconcentreerd, liet Domitianus een verrassend hoog aantal provinciale senatoren en potentiële tegenstanders tot de consulaire waardigheid toe. Naar deze consul ordinarus werd als hoofd van de officiële kalender het nieuwe jaar genoemd. Of dit een oprechte poging was om zich met vijandige facties in de Senaat te verzoenen kan niet worden vastgesteld. Door het aanbieden van het consulaat aan potentiële tegenstanders, kan Domitianus mogelijk het doel hebben gehad om deze senatoren in de ogen van hun aanhangers te compromitteren. Als hun taakinvulling in Domitianus' ogen onvoldoende was, werden zij bijna altijd voor de rechter gedaagd en vervolgens verbannen of geëxecuteerd. Hun bezittingen werden dan in beslag genomen.
Zowel Tacitus en Suetonius spraken van escalerende vervolgingen tegen het einde van de regering van Domitianus. Zij identificeren een sterke toename vanaf ongeveer 93, of enige tijd na de mislukte opstand van Saturninus in 89. Ten minste twintig senatoriale opponenten werden geëxecuteerd, waaronder de voormalige echtgenoot van Domitia Longina, Lucius Aelius Lamia en drie leden uit Domitianus' eigen familie, Titus Flavius Sabinus, Titus Flavius Clemens en Marcus Arrecinus Clemens.
Sommige van deze mannen werden echter al in 83 of 85 geëxecuteerd, wat Tacitus' notie van een "schrikbewind" aan het eind van de regering van Domitianus niet echt ondersteunt. Mogelijk was het voor Tacitus onder het nieuwe regime verstandig wat extra afstand tot Domitianus te scheppen. Volgens Suetonius' werden sommigen vanwege corruptie of hoogverraad veroordeeld, anderen echter om triviale redenen. Domitianus rechtvaardigde deze veroordelingen door zijn constatering:
Jones vergelijkt de executies van Domitianus met die door keizer Claudius (41-55). Hij wijst er op dat Claudius ongeveer 35 senatoren en 300 ridders (equites) liet executeren, maar toch door de Senaat werd vergoddelijkt en als een van de betere keizers uit de geschiedenis wordt gezien. Domitianus was blijkbaar echter niet in staat om draagvlak onder de aristocratie te verkrijgen, ondanks pogingen om vijandige facties met consulaire benoemingen te paaien. Zijn autocratische stijl van regeren accentueerde te veel het verlies aan macht van de Senaat, terwijl zijn beleid om patriciërs en zelfs eigen familieleden als gewone Romeinen te behandelen hem hun minachting opleverde.
Vermoord.
Aan de heerschappij van Domitianus kwam op 18 september 96 abrupt een einde toen hij in zijn eigen paleis werd vermoord. Deze moord was het resultaat van een samenzwering waarbij leden van Domitianus' eigen hofhouding samenspanden met delen van de pretoriaanse garde. Bij deze samenzwering waren mogelijk zijn vrouw Domitia en officieren van de pretoriaanse garde betrokken. Suetonius geeft een zeer gedetailleerde beschrijving van het complot en de moord.
's Nachts had Domitianus slecht geslapen en was wakker geschrokken uit een nachtmerrie, waarin zijn dood werd aangekondigd. 's Morgens ontving hij een waarzegger uit Germanië, die een machtswisseling voorspelde. Die man werd meteen ter dood gebracht. Hij vroeg op een gegeven moment aan een dienaar hoe laat het was, maar die loog er een uur extra bij. Domitianus dacht dat de dreiging van een moordaanslag nu voorbij was en kleedde zich aan. Zijn kamerheer en vertrouweling Parthenius kondigde toen een dringend bezoek aan.
Suetonius beweert dat Domitianus' kamerheer Parthenius de belangrijkste aanstichter achter de samenzwering was. Zijn voornaamste motief zou de recente executie van Domitianus' secretaris Epaphroditus zijn geweest. Parthenius gold voor alle schrijvers als een van de hoofdverdachten, of hij nu zelf de doodsteek toebracht of daartoe opdracht gaf. Suetonius sprak ook over betrokken 'vrienden en vertrouwde vrijgelatenen'.
De moord zelf zou zijn uitgevoerd door een vrijgelatene van Parthenius met de naam Maximus, en een hofmeester in dienst van een nichtje van Domitianus, Flavia Domitilla, genaamd Stefanus. Suetonius voert Stephanus op als de zaakwaarnemer van Domitianus' nichtje Domitilla, de dochter van zijn gelijknamige en vroeggestorven zuster. Toen Domitianus verzet bood, schoten Clodianus, een adjudant van een prefect, Maximus, een vrijgelatenen van Parthenius, en Satur, hoofd van de kamerdienaars, te hulp 'plus nog een paar man uit de gladiatorenschool. die brachten hem zeven wonden toe en staken hem zo dood'. Getuige zou een jonge slaaf zijn geweest, die zorg droeg voor de huisgoden in de slaapkamer.
In de versie van Cassius Dio gaat het naast Parthenius ook om Stephanus en de vrijgelatene Maximus. De prefecten van de pretoriaanse garde waren volgens hem ook op de hoogte. Ook Nerva zou op de hoogte zijn geweest. Nerva zou gevreesd hebben door Domitianus te worden vermoord, omdat astrologen zijn keizerschap zouden hebben voorspeld.
De precieze betrokkenheid van de pretoriaanse garde is minder duidelijk. Ten tijde van de moord stond de garde onder bevel van de prefecten Titus Flavius Norbanus en Titus Petronius Secundus. De laatste was vrijwel zeker op de hoogte van het complot. Cassius Dio die bijna honderd jaar na de moord schreef, rekent ook Domitia Longina onder de samenzweerders, maar in het licht van haar toewijding, zelfs jaren na de dood van haar man, lijkt haar betrokkenheid bij het complot zeer onwaarschijnlijk.
Philostratus noemt in het "Leven van Apollonius van Tyana" Stephanus, die Domitianus in de dij stak met een dolk, waarna een worsteling begon en de lijfwacht die toesprong en de keizer afmaakte.
Nog op dezelfde dag van de moord werd hij opgevolgd door de vroegere vriend van zijn vader, Nerva. Na zijn dood, werd de nagedachtenis aan Domitianus vervloekt door de Romeinse Senaat. Senatoriale auteurs zoals Tacitus, Plinius de Jongere en Suetonius publiceerden geschriften waarin de opvatting werd gepropageerd dat Domitianus een wrede en paranoïde tiran zou zijn geweest. Volgens Philostratus zou de pythagorese filosoof Apollonius van Tyana een voorstander van Vespasianus, Titus en Nerva zijn geweest en fel tegenstander van Domitianus. Moderne geschiedkundigen relativeren deze opvatting; in plaats daarvan karakteriseren zij Domitianus als een meedogenloze, maar wel efficiënte autocraat, wiens culturele, economische en politieke programma het fundament legde voor de relatief vreedzame 2e eeuw.
Nalatenschap.
Antieke bronnen.
De antieke weergave van Domitianus is meestal negatief, aangezien de meeste van de antieke bronnen nauw gerelateerd waren aan de Senatoriale of aristocratische klasse, waarmee Domitianus een notoir moeilijke relatie onderhield. Verder publiceerden contemporaine historici zoals Plinius de Jongere, Tacitus en Suetonius hun verhaal over zijn bewind pas nadat dit was beëindigd; en nadat de Senaat in een damnatio memoriae zijn nagedachtenis had vervloekt. Het werk van Domitianus' hofdichters Martialis en Statius is zo goed als het enige literaire bewijs dat tijdens zijn regime zelf werd geschreven. Misschien net zo weinig verrassend als de negatieve grondhouding van de post-Domitiaanse historici, zo waren de lofdichten van Martialis en Statius zeer vleiend. Zij prezen de prestaties van Domitianus als gelijk staand aan die van de goden.
De meest uitgebreide beschrijving van het leven van Domitianus, dat aan ons is overgeleverd, werd geschreven door de historicus Suetonius, die tijdens de regering van Vespasianus werd geboren. Hij publiceerde zijn werken ten tijde van het bewind van keizer Hadrianus (117-138). Zijn "De Vita Caesarum" is de bron van veel van wat over Domitianus bekend is. Hoewel zijn tekst overwegend negatief is, wordt Domitianus niet alleen veroordeeld. Volgens Suetonius startte zijn keizerschap goed, maar verwerd het geleidelijk aan tot een terreurbewind. De biografie is echter problematisch, aangezien het werk zich met betrekking tot Domitianus' bewind en persoonlijkheid lijkt tegen te spreken; Domitianus wordt tegelijkertijd gepresenteerd als een gewetensvolle, gematigd man, en als een decadente libertijn.
Volgens Suetonius was Domitianus' interesse in kunst en literatuur volledig geveinsd. Hij zou nooit de moeite hebben genomen om zich vertrouwd te maken met de klassieke auteurs. Andere passages, die bijvoorbeeld zinspelen op Domitianus' voorliefde om zich uit te drukken in epigrammen, suggereren echter dat hij bekend moet zijn geweest met klassieke schrijvers. Verder trad hij ook als beschermheer van dichters en architecten, stelde hij een Olympische Spelen voor de kunsten in en liet hij op eigen kosten de bibliotheek van Rome herstellen, nadat deze eerder was afgebrand.
"De Vita Caesarum" is ook de bron van een aantal schandalige verhalen over Domitianus' huwelijksleven. Volgens Suetonius, werd Domitia Longina in 83 verbannen als gevolg van een affaire met een beroemde acteur met de naam Paris. Toen Domitianus daarachter kwam, zou hij naar verluidt Paris op straat hebben laten vermoorden en prompt van zijn vrouw zijn gescheiden. Suetonius voegt hier verder aan toe dat toen Domitia eenmaal was verbannen, Domitianus zijn nicht Julia als zijn minnares nam. Deze zou in het jaar 90 als gevolg van een mislukte abortus zijn gestorven.
Moderne historici beschouwen dit verhaal als zeer ongeloofwaardig. Zij merken op dat kwaadaardige geruchten zoals deze over Domitia's vermeende ontrouw gretig door post-Domitiaanse auteurs werden herhaald. Zo konden zij de hypocrisie van de keizer aan de kaak stellen die in het openbaar een terugkeer naar de moraal uit de tijd van keizer Augustus preekte, terwijl hij zich in zijn privé-leven overgaf aan excessen en hij de leiding had over een corrupt hof. Niettemin heeft de levensbeschrijving van Suetonius de keizerlijke geschiedschrijving eeuwenlang gedomineerd.
Hoewel Tacitus meestal als de meest betrouwbare auteur van zijn tijd wordt beschouwd, worden zijn standpunten over Domitianus gecompliceerd door het feit dat zijn schoonvader, Gnaeus Julius Agricola, mogelijk een persoonlijke vijand van de keizer is geweest. In zijn biografische werk "Agricola", stelde Tacitus dat Agricola werd gedwongen met pensioen te gaan, omdat zijn triomf over de Caledoniërs Domitianus' eigen ontoereikendheid als militair commandant illustreerde. Verschillende moderne auteurs zoals Dorey hebben echter het tegenovergestelde betoogd: Agricola zou in feite een goede vriend van Domitianus zijn geweest. Tacitus zou met deze passage, nadat Nerva aan de macht was gekomen, enkel hebben getracht om zijn familie van de gevallen dynastie te distantiëren.
Tacitus' belangrijke historische werken, waaronder de "Historiae" en de biografie over Agricola werden alle pas na de dood van Domitianus ten tijde van diens opvolgers Nerva (96-98) en Trajanus (98-117) geschreven en gepubliceerd. Helaas is het deel van Tacitus' "Historiae" dat de regeerperiode van de Flavische dynastie beschrijft bijna geheel verloren gegaan. Zijn opvattingen over Domitianus hebben alleen overleefd door korte opmerkingen in zijn eerste vijf boeken, en de korte, maar zeer negatieve karakterisering in de "Agricola", waarin hij de militaire inspanningen van Domitianus ernstig bekritiseert. Toch erkent Tacitus dat hij de Flaviërs met betrekking tot zijn eigen publieke loopbaan dank verschuldigd is.
Andere invloedrijke 2e-eeuwse auteurs waren onder andere Juvenalis en Plinius de Jongere, een vriend van Tacitus, die in 100 zijn beroemde "Panygericus Traiani" uitsprak met in gehoor Trajanus en de Romeinse Senaat. Zij verkondigden dat een nieuw tijdperk van herstelde vrijheid was aangebroken, terwijl zij Domitianus als een tiran veroordeelden. Juvenalis schreef een satire op het Domitiaanse hof. In deze "Satires" beschreef hij de keizer en diens entourage als corrupt, gewelddadig en onrechtvaardig. Mede als gevolg hiervan werd de anti-Domitiaanse traditie die zich tegen het het einde van de 2e eeuw had gevestigd, in de 3e eeuw nog zelfs versterkt door vroege kerkhistorici, die Domitianus als een vroege vervolger van christenen identificeerden, zoals in de handelingen van Johannes.
Modern revisionisme.
Tot ver in de 20e eeuw overheerste in de geschiedschrijving een negatief oordeel over Domitianus. Pas in de twintigste eeuw kwam zijn regime mede door invloed van archeologische en numismatische ontdekkingen opnieuw onder de aandacht. Deze ontdekkingen noodzaakten tot een herziening van de literaire traditie die teruggaat op Tacitus en Plinius. In 1930 beargumenteerde Ronald Syme een volledige heroverweging van het financiële beleid van Domitianus. dat tot dan toe grotendeels als een ramp werd gezien. Hij openende zijn artikel met de onderstaande introductie:
In de loop van de 20e eeuw werd Domitianus' militair, bestuurlijk en economische beleid opnieuw geëvalueerd. Nieuwe boeken over Domitianus werden echter pas sinds de jaren 1990 gepubliceerd, bijna honderd jaar na Stéphane Gsells, "Essai sur le règne de l'empereur Domitien" (1894). De belangrijkste daarvan waren "The Emperor Domitian", door Brian W. Jones. In zijn monografie concludeert Jones dat Domitianus een meedogenloze, maar efficiënte autocraat was. Gedurende het grootste deel van zijn regering bestond er geen wijdverspreide ontevredenheid over de keizer of zijn regime. Zijn meedogenloosheid werd slechts door een kleine, maar zeer luidruchtige minderheid gevoeld, die later zijn despotisme overdreef in het voordeel van de dynastie van de als goed beschouwde adoptiefkeizers, die direct op de heerschappij van Domitianus volgde.
Domitianus' buitenlands beleid was realistisch. Hij waagde zich niet aan expansionistische oorlogen en onderhandelde over vrede in een tijd dat de Romeinse militaire traditie agressieve veroveringen verlangde. Zijn efficiënte economische programma handhaafde het metaalgehalte van de Romeinse munt op een standaard die in de verdere geschiedenis van het Romeinse Rijk nooit meer zou worden bereikt. Vervolging van religieuze minderheden, zoals joden en christenen, was niet aan de orde. Domitianus' bewind toonde totalitaire kenmerken. Als keizer zag Domitianus zichzelf als de nieuwe Augustus, een verlicht despoot die voorbestemd was om het Romeinse Rijk te leiden in een nieuw tijdperk van Flavische renaissance.
Religieuze, militaire en culturele propaganda bevorderden een cultus van persoonsverheerlijking. Domitianus vergoddelijkte drie van zijn familieleden en richtte enorme standbeelden en gebouwen op ter herdenking van de prestaties van de Flavische dynastie. Er werden uitgebreide triomfen gevierd om zijn imago als krijger-keizer kracht bij te zetten. Veel van deze triomfen waren echter onverdiend of voorbarig. Door zichzelf als permanente censor te benoemen, probeerde hij zowel de publieke als de private moraal naar zijn hand te zetten.
Domitianus was persoonlijk bij alle takken van de regering betrokken. Hij pakte met succes de corruptie onder ambtenaren aan. De donkere kant van zijn censoriale macht deed hem de vrijheid van meningsuiting sterk beperken, Ook onderdrukte hij in toenemende mate de Romeinse Senaat. Smaad werd met verbanning of de doodstraf gestraft. Vanwege zijn achterdochtige aard maakte hij steeds meer gebruik van informatie die hij verkreeg van informanten om, indien nodig, valse beschuldigingen van verraad kracht bij te zetten.
Hoewel contemporaine historici Domitianus na zijn dood als een misdadiger beschreven, werd tijdens zijn bewind de basis gelegd voor het principaat van de vreedzame 2e eeuw. Zijn opvolgers Nerva en Trajanus waren weliswaar minder restrictief in de beperking van de persoonlijke vrijheid van senatoren, maar hun politiek verschilde in werkelijkheid weinig van die van Domitianus. Veel meer dan een "sombere coda aan het einde van ... 1e eeuw" bloeide het Romeinse Rijk tussen 81 en 96, in een regering die door Theodor Mommsen werd beschreven als "het sombere maar intelligente despotisme van Domitianus".

</doc>
<doc id="26970" url="https://nl.wikipedia.org/wiki?curid=26970" title="Titus Flavius Vespasianus">
Titus Flavius Vespasianus



</doc>
<doc id="26971" url="https://nl.wikipedia.org/wiki?curid=26971" title="Trajanus">
Trajanus

Trajanus (Latijn: "Marcus Ulpius Nerva Traianus Augustus"; (Itálica, 18 september 53 – Selinus (Cilicië), 8 augustus 117), was Romeins keizer van 98 tot 117. Trajanus werd geboren in een niet-patricische familie in de provincie Hispania Baetica, in Spanje. De bekendheid van Trajanus nam toe tijdens de heerschappij van keizer Domitianus. Trajanus diende als een legatus legionis in Hispania Tarraconensis, in Spanje, en in 89 steunde hij de keizer tegen een opstand aan de Rijn onder leiding van Antonius Saturninus. In september 96 werd Domitianus opgevolgd door Marcus Cocceius Nerva, een oude en kinderloze senator die niet populair bleek te zijn bij het leger. Na een kort en turbulent regeringsjaar, dwong een opstand door leden van de pretoriaanse garde hem de populairdere Trajanus te adopteren als zijn erfgenaam en opvolger. Nerva stierf op 27 januari 98, en werd zonder incident opgevolgd door zijn geadopteerde zoon.
Als een burgerlijk administrateur is Trajanus het best bekend om het uitgebreid bouwen van openbare gebouwen die Rome omvormden en die nog steeds te bewonderen zijn, zoals het Forum, de Markten en de Zuil van Trajanus. In het begin van zijn heerschappij annexeerde hij het Nabateïsche koninkrijk, en creëerde zo de provincie Arabia Petraea. Zijn verovering van Dacië verrijkte het keizerrijk sterk – de nieuwe provincie bevatte vele waardevolle goudmijnen. Zijn oorlog tegen het Parthische Rijk eindigde met de plundering van de hoofdstad Ctesiphon en de annexatie van Armenia en Mesopotamia. In het einde van 117 werd Trajanus ziek en stierf aan een beroerte in de havenstad Selinus, tegenwoordig Gazipaşa, terwijl hij terug naar Rome voer. Hij werd vergoddelijkt door de Senaat. Zijn as werd bijgezet onder de in zijn opdracht gebouwde Zuil van Trajanus. Hij werd opgevolgd door zijn geadopteerde zoon Hadrianus.
Biografie.
Afkomst, jeugd en carrière voor zijn keizerschap.
Trajanus was de zoon van Marcus Ulpius Traianus (ook bekend als Traianus Pater), een vooraanstaand senator en generaal uit een beroemd geslacht, de "Ulpii". Zij behoorden tot de nazaten van een groep kolonisten, de in 206 v.Chr. door Scipio Africanus in Itálica in de provincie Hispania (later "Baetica") in het zuiden van de Iberisch schiereiland werd gevestigd. Zijn voorouders waren afkomstig uit Todi in Umbrië. Traianus was slechts een van de vele bekende "Ulpii", een geslacht dat nog lang na zijn dood zou blijven bestaan. Hij werd geboren in de stad Itálica. Trajanus was cultureel waarschijnlijk eerder een stadsromein dan een Hispaniër, dit omdat zijn vader in het geboortejaar van zijn zoon in de Romeinse Senaat werd benoemd. Een dergelijke functie sloot een langdurig verblijf in Itálica bijna zeker uit. Zijn gelijknamige vader was onder het regime van keizer Claudius I een van de eerste niet-Italianen die het tot in de Senaat wist te schoppen.
Voordat Trajanus op zijn 44e jaar keizer werd, had hij al een lange militaire loopbaan achter de rug, waarin hij vooral in de moeilijkste gebieden, zoals de grens van de Rijn en de Donau, zijn sporen had verdiend. Hij nam deel aan de veldtochten van Domitianus tegen de Germanen. Toen deze keizer in 96 vermoord werd, was Trajanus een van diens belangrijkste legeraanvoerders. Dat maakte hem voor diens opvolger Nerva een aantrekkelijke beschermeling. Nerva was niet al te geliefd bij het leger, maar toen hij in de zomer van 97 Trajanus adopteerde en daarmee tot kroonprins maakte, verbeterden de betrekkingen met de legioenen aanzienlijk.
Na Nerva's overlijden op 25 januari 98 kon Trajanus hem dan ook in alle rust opvolgen. De man die hem het overlijdensbericht bracht was Hadrianus en daarmee ontstond een vertrouwensrelatie die tot Trajanus' dood standhield.
De nieuwe keizer kreeg een warm onthaal bij het volk en maakte zich nog geliefder door een aantal gevangenen, die sinds Domitianus vastzaten, vrij te laten en een groot aantal bezittingen, die door Domitianus in beslag genomen waren, terug te geven. De senaat gaf hem zelfs de titel "optimus princeps", de beste keizer.
Dacische oorlogen.
Trajanus is het bekendst als veldheer. In 101 hield hij een strafexpeditie tegen het koninkrijk Dacië, dat onder Domitianus de Romeinen een aantal vernederende nederlagen had toegebracht. Trajanus leidde zijn troepen de Donau over en dwong na een jaar koning Decebalus zich te onderwerpen. Trajanus nam de hoofdstad Sarmizegetusa in. Zijn terugkeer naar Rome was een zegetocht. Hem werd de titel "Dacicus Maximus" verleend.
Decebalus zon op wraak en trachtte de andere naties ten noorden van de Donau tegen de Romeinen op te zetten. Trajanus keerde terug naar het gebied, liet een grote brug bouwen over de Donau en veroverde geheel Dacië (106). De brug werd ontworpen door de Griekse, befaamde architect Apollodorus van Damascus, die later het Forum van Trajanus heeft ontworpen. Keizer Trajanus lijfde het goudrijke gebied in als provincie en Dacië veranderde in Romes belangrijkste wingewest. De enorme goudvoorraad van 500 000 goudstaven van koning Decebalus werd in de Romeinse economie gepompt door giften aan het volk, door militaire schenkingen, aan de onzinnige overdaad van de spelen besteed en als basisfonds aangewend om Trajanus' grote Aziatische militaire avonturen te bekostigen. De hoofdstad Sarmizegetusa werd verwoest en Decebalus pleegde zelfmoord, zijn hoofd werd naar Rome gestuurd. De Daciërs werden goeddeels uitgeroeid – een van de weinige gebieden waar de Romeinen dit deden – en het gebied werd met Romeinse kolonisten herbevolkt. Rome wist nauwelijks de stabiliteit te handhaven omdat door het ontstane vacuüm de naburige Sarmaten het door oorlog verwoeste land in bendes teisterden.
Uitbreiding naar het oosten.
Rond dezelfde tijd kwam er ook een einde aan het onafhankelijke koninkrijk van Nabatea. Bij testament was bepaald, dat bij de dood van de laatste koning het gebied bij het Romeinse Rijk zou komen. Zo ontstond Arabia Petraea, een provincie die het huidige Jordanië en een stukje Saoedi-Arabië omvatte.
Periode van vrede.
De volgende zeven jaren heerste Trajanus als burger-keizer en werd er niet minder om gewaardeerd. In deze tijd had hij een briefwisseling met Plinius de Jongere, onder andere over hoe om te gaan met de christenen. Trajanus vond dat ze met rust gelaten moesten worden als ze maar niet al te opzichtig van hun geloof blijk gaven. Er werden veel gebouwen neergezet in deze tijd, zowel in zijn geboorteland Hispania als in Italia, zoals het forum dat nog steeds bestaat in Rome.
Grootste omvang van het rijk.
In 113 trok hij nog een laatste keer ten strijde, ditmaal tegen de Parthen. De eeuwige twistappel Armenië was de aanleiding. Al sinds Nero's tijd hadden de Romeinen en de Parthen de invloed over Armenië gedeeld, maar nu zette de Parthische koning Osroes de door de Romeinen benoemde Parthische prins Exedares af, om hem te vervangen door diens broer Parthamasiris. Daarop trok Trajanus het land binnen, zette Parthamasiris af en lijfde het gebied in als de provincie Armenia. Daarna keerde hij zich tegen het Parthische Rijk zelf en veroverde eerst Babylon, dan Seleucia en uiteindelijk Ctesiphon in 116. Hij trok verder tot de Golfkust en maakte het op de Parthen veroverde gebied tot de nieuwe provincie Mesopotamia.
Hij vond het maar niets dat hij al te oud was om in de voetsporen van Alexander de Grote te treden, maar zette Osroes af en verving hem door een stroman, Parthamaspates. Vanaf dit moment ging het echter bergafwaarts. Er waren tegenvallers. Het fort van Hatra, achter zijn rug aan de Tigris, weigerde zich over te geven. Verder braken in Cyrenaica, Egypte, Syria en op Cyprus opstanden uit binnen de Joodse gemeenschappen (in later tijd aangeduid als de Kitosoorlog). Daarna kwam het ook in Mesopotamië tot een opstand en de gezondheid van de keizer ging achteruit. Laat in 116 verbleef hij in Cilicië en werd hij ernstig ziek. Hij leefde nog tot 8 augustus 117. Op zijn sterfbed droeg hij het keizerschap over aan Hadrianus (maar zie ook Pompeia Plotina), die al snel Mesopotamië teruggaf aan de Parthen, omdat het moeilijk te verdedigen was. Andere gebiedsuitbreidingen bleven voorlopig wel behouden. Als eerbetoon aan keizer Trajanus bouwde keizer Hadrianus een tempel voor hem.
Een bekend misverstand is dat tijdens het bewind van Trajanus het Romeinse Rijk zijn grootste omvang bereikte. Dit idee, dat al te vinden is bij de Franse filosoof Montesquieu, werd in de twintigste eeuw gepropageerd door onder anderen Mussolini, die er niet erg gelukkig mee was dat de keizer onder wiens heerschappij het Imperium wel zijn grootste omvang bereikte – Septimius Severus – geen "echte" Romein was, maar afkomstig uit de Semitische stad Leptis Magna.
De muur die de noordelijke provincies van Britannia moest afschermen, is later door Hadrianus verder naar het noorden herbouwd. In tegenstelling tot de muur van Trajanus is van deze muur nog veel langer blijven staan (Muur van Hadrianus).
Trajanus' nalatenschap.
Trajanus werd na zijn tijd gezien als een soort model-keizer. Iedere nieuwe keizer werd tot in de Byzantijnse tijd ingehuldigd met de bede "felicior Augusto, melior Traiano" ("[wees] gelukkiger dan Augustus en beter dan Trajanus").
Onder middeleeuwse christelijke theologen werd Trajanus beschouwd als een deugdzame heiden, terwijl de 18e-eeuwse historicus Edward Gibbon het idee van de Vijf Goede Keizers populariseerde, waarvan Trajanus de tweede was.
In Roemenië is de naam "Traian" een vaak voorkomende naam.

</doc>
<doc id="26972" url="https://nl.wikipedia.org/wiki?curid=26972" title="Australië (land)">
Australië (land)

Australië (Engels: "Australia"), officieel het Gemenebest van Australië ("Commonwealth of Australia"), is een land op het zuidelijk halfrond bestaande uit het Australische vasteland en een groot aantal eilanden in de Indische en Grote Oceaan, waarvan Tasmanië (ten zuidoosten) het grootste is. Het land ligt ten noordwesten van Nieuw-Zeeland en ten zuiden van Indonesië, Oost-Timor en Papoea-Nieuw-Guinea. Het heeft een oppervlakte van 7.692.000 km² en is daarmee het op vijf na grootste land ter wereld naar oppervlakte. Van de circa 27 miljoen inwoners woont het grootste deel in en nabij de grote steden, zoals Sydney, Melbourne, Brisbane, Perth en Adelaide. De hoofdstad is Canberra.
De oorspronkelijke bewoners van Australië zijn de Aboriginals. Het land werd door hen al enkele tienduizenden jaren bewoond voor de immigratie uit Europa begon. Nadat Willem Jansz Australië in 1606 opmerkte, duurde het nog tot 1770 voor de oostkust gekoloniseerd werd door de Britten, die het eiland in eerste instantie als strafkolonie gebruikten. Van 1650 tot 1817 heette het hele continent Nieuw-Holland; de namen Arnhemland, Nieuw-Zeeland en Tasmanië herinneren nu nog aan de Nederlandse ontdekkingsreizen in dit gebied. New South Wales was in 1788 de eerste kolonie en in de 19e eeuw volgden nog vijf andere koloniën, de voorlopers van de huidige Australische staten. Op 1 januari 1901 voegden de zes koloniën zich samen tot één federatie en werd het (hoewel nog niet volledig) onafhankelijk van het Verenigd Koninkrijk. Australië ontleent zijn soevereiniteit aan het zogenoemde settled colony principle dat bepaalt dat het land vreedzaam werd gekoloniseerd.
Het tegenwoordige Australië is een federale parlementaire democratie en constitutionele monarchie (een Commonwealth realm) met als staatshoofd koning Charles III, vertegenwoordigd in Australië door de gouverneur-generaal. Internationaal is Australië lid van de Verenigde Naties, de G20, het Gemenebest van Naties, de OESO en de WTO.
Geschiedenis.
De meest recente archeologische vondsten wijzen erop dat de eerste mensen ongeveer 65.000 jaar geleden naar Australië kwamen. Dit waren de Aboriginals. Doordat destijds het zeeniveau veel lager lag, bestonden er natuurlijke bruggen tussen Azië en Australië waardoor mensen waarschijnlijk maar een klein stukje hoefden te varen om Australië te bereiken. Toen de aarde later opwarmde, het ijs begon te smelten en het zeeniveau steeg, werd Australië een eiland. Rond het einde van de ijstijd, zo'n 15.000 jaar geleden, ontstond de Aboriginal-cultuur zoals wij die vandaag de dag kennen. Daarmee heeft Australië de langst doorlopende culturele geschiedenis ter wereld.
De Nederlandse ontdekkingsreiziger Willem Janszoon zag met zijn "Duyfken" Australië als eerste Europeaan in 1606, toen hij langs het Kaap York-schiereiland in het noorden van Australië voer. De westkant van Australië werd later ook verschillende malen door Nederlanders en andere Europeanen bezocht, maar dit Nieuw-Holland groeide niet uit tot een kolonie. In 1770 ging de Engelse ontdekkingsreiziger James Cook bij de oostkust van Australië aan land. Het gebied werd New South Wales genoemd en later gebruikt als strafkolonie voor Engelse gevangenen. Daarna werd het land ook populair onder vrije burgers. In 1849 werd er voor het eerst goud gevonden in Australië en daarna nam de bevolking snel toe.
In 1901 keurde Australië een federale grondwet goed en werd een zelfregerend deel (dominion) van het Britse Rijk. Australische troepen namen aan beide wereldoorlogen deel. In de Tweede Wereldoorlog vochten Australische eenheden onder meer op Ambon, in Egypte, op Kreta en in de Pacific.
Melbourne werd de eerste hoofdstad, maar in 1911 schreef de regering een prijsvraag uit voor het ontwerp van een nieuwe hoofdstad. Het winnende ontwerp van de Amerikaanse architect Walter Burley Griffin werd uitgevoerd vanaf 1913 en in 1927 werd het aldus ontstane Canberra de nieuwe hoofdstad.
Bestuurlijke indeling.
Australië kent naast de centrale overheid ook andere bestuurslagen, territoriale onderdelen waar regels vastgesteld en beslissingen worden genomen over bepaalde gebieden en hun bewoners. Het betreft de volgende bestuurslagen:
Daarnaast beslaat het Australische Gemenebest nog 7 externe territoria. Norfolk had een zekere mate van zelfbestuur, maar sinds 2015 valt het, net als de andere territoria, onder het bestuur van de Australische overheid.
Geografie.
Fysieke kenmerken.
Australië, het kleinste continent en door sommigen ook beschouwd als het grootste eiland, wordt in het noorden door de Timorzee, de Arafurazee, de Golf van Carpentaria en de Straat Torres begrensd, in het oosten door de Koraalzee en de Tasmanzee en ten zuiden door de Straat Bass en de Grote Australische Bocht. De Indische Oceaan ligt ten zuiden en westen van Australië. Het land heeft een totale kustlijn van 25 760 km en het is tevens het grootste land dat in zijn geheel op het zuidelijk halfrond ligt. Hierbij moet opgemerkt worden dat Brazilië groter is, maar ook nog een gedeelte op het noordelijk halfrond heeft liggen.
Een groot deel van Australië bestaat uit woestijn. Enkel in het noordoosten zijn er regenwouden, die verder naar het zuiden vaak meer subtropisch dan tropisch zijn. In de dorre, hete binnenlanden zijn er naast woestijnen ook steppe- en savanneachtige gebieden, de scrublands.
Australië is het laagste en vlakste continent. Een groot deel van het woestijngebied ligt net boven de zeespiegel, met in het westen het Centrale Laagland en het Westelijk Plateau. Aan de oostkust liggen bergketens en bevindt zich ook de hoogste berg, Mount Kosciuszko, met een hoogte van 2228 meter. Andere bekende bergen en rotsen zijn: Uluṟu (Ayers Rock), Kata Tjuṯa (de Olga's), Mount Augustus, de Devils Marbles en Wave Rock.
Door het droge klimaat kent Australië rivieren waarvan vele een deel van het jaar helemaal droogstaan. Het land heeft twee belangrijke rivieren die het hele jaar door water bevatten: de Murray en de Darling. Er bevinden zich in het land ook meren zoals het Eyremeer, het Torrensmeer en het Gairdnermeer die meestal droog liggen. Grote baaien zijn de Grote Australische Bocht, Golf van Carpentaria en de Spencergolf.
Steden.
De tien grootste verstedelijkte gebieden ("urban centres") van Australië waren volgens de volkstelling van 2013:
Flora en fauna.
In de regenwouden komen de meeste diersoorten voor. Ook in de dorre, hete binnenlanden komen vele soorten voor. In de binnenlandse scrublands leven onder meer de kangoeroes. Een groot deel van de Australische fauna, en dat geldt vooral voor de buideldieren, is uniek. Deze zijn een voorbeeld van adaptieve radiatie en nog vrij primitief. Vermoedelijk hadden de Australische buideldieren ooit maar een beperkt aantal voorouders. Ook bestaan er in Australië grootpoothoenders die hun eieren in hopen rottend plantenmateriaal uitbroeden en de temperatuur daarvan controleren (thermometervogels); zodra de kuikens geboren zijn, laten ze die aan hun lot over.
Australië wordt regelmatig geteisterd door bosbranden. Droogte en harde wind zorgen voor een snelle verspreiding van het vuur. Hoewel het gevaarlijk is voor de bewoonde wereld, zijn de bosbranden een noodzakelijk onderdeel voor de vernieuwing van de bossen. De zaaddozen van de eucalyptus hebben grote hitte nodig om open te springen. Ook de geblakerde moederboom loopt meestal weer uit.
Klimaat.
De seizoenen in Australië zijn tegengesteld aan die van het noordelijk halfrond. De lente duurt van september tot november, de zomer van december tot februari, de herfst van maart tot mei en de winter van juni tot augustus.
Australië heeft voor het grootste gedeelte een subtropisch klimaat, in het uiterste noorden heerst een tropisch klimaat.
Van oktober tot eind november is het 'vroege stormseizoen'. December en januari vormen het 'vroege regenseizoen', soms heel nat. Het 'late regenseizoen' valt in februari en maart, met zeer zware regenval. Het 'late stormseizoen' van april en mei heeft zware stormen. In juni en juli is het klimaat zeer aangenaam. Heet en droog is het in augustus. In de regentijd komen er regelmatig zware stormen voor, gemiddeld vijf per jaar. Gemiddeld valt hier circa 1470 mm neerslag.
Midden-Australië heeft een echt woestijnklimaat. In de zomer kunnen de temperaturen zeer hoog oplopen. In de winterperiode kan het 's nachts flink afkoelen. Hier valt minder dan 250 mm neerslag per jaar en het droge seizoen duurt meer dan acht maanden.
Het noorden van New South Wales en het zuiden van Queensland hebben een subtropisch klimaat met het hele jaar door aangenaam weer, hoewel het in de zomer behoorlijk warm kan worden. Grote steden als Sydney, Perth en Adelaide hebben een mediterraan klimaat met warme zomers en milde winters.
Victoria en Tasmanië in het zuiden hebben een gematigd klimaat. In de winter kan het vrij koud worden met sneeuwval in de hogere gebieden. De rest van het jaar is het zonnig en warm met kans op hittegolven in Victoria.
Opwarming.
Vanaf 1910 tot 2020 is de gemiddelde oppervlaktetemperatuur een graad gestegen.
Klimaatverandering en opwarming van de Aarde zijn in Australië te merken aan een verminderde hoeveelheid regen, hetgeen lokaal tot forse droogte leidt. Voor zoet water wordt men steeds meer afhankelijk van ontziltingsinstallaties. Tevens neemt het aantal bosbranden toe. Het klimaatrapport voor 2016 voorspelt dat deze trend zal toenemen.
De opwarming van de aarde heeft geleid tot een toename van de risico's van bosbranden. Al onder 1 graad opwarming breidt het bosbrandseizoen "met veel vertrouwen" uit. Dit effect kan worden waargenomen in Australië. Het klimaatrapport van het Australian Bureau of Meteorology en de onderzoeksorganisatie CSIRO toont de afgelopen decennia een significante toename van het risico op brand. Het rapport vat dit als volgt samen: "Klimaatverandering, inclusief stijgende temperaturen, draagt bij aan deze veranderingen." De grote bosbranden in Australië in 2019 en 2020 verbrandden een recordoppervlakte van ongeveer anderhalf miljoen hectare. Dit komt overeen met een kwart van het gebied van Zwitserland. Enkele honderden huizen waren het slachtoffer van de vlammen.
Uit het State of the Environment-rappport uit 2022 blijkt dat klimaatverandering, maar ook habitatverlies, invasieve soorten, vervuiling en de winning van energiebronnen zoals mijnbouw een grote negatieve invloed hebben op het milieu van het land.
Politiek.
Zes toenmalige Britse koloniën, New South Wales, Tasmanië, Queensland, Victoria, Zuid-Australië en West-Australië werden in een federale staat verenigd. Iedere deelstaat heeft een eigen regering, rechterlijke macht, grondwet en overheid met een eigen gekozen premier. Federaal zijn de Australische Senaat en het Australische Huis van Afgevaardigden die het Australische Parlement vormen.
Regeringsleider is de premier van Australië. Het gemenebest heeft bovendien twee zelfregerende gebieden: het Australisch Hoofdstedelijk Territorium (het gebied van de federale hoofdstad Canberra) en het Noordelijk Territorium met Darwin als hoofdstad. Tot het gemenebest behoren ook: Jervisbaaiterritorium aan de Australische oostkust, Christmaseiland in de Indische Oceaan, Norfolk in de Stille Oceaan en Heard en McDonaldeilanden in de Zuidelijke Oceaan.
Het Gemenebest van Australië is naast een federale parlementaire democratie ook een constitutioneel koninkrijk (een Commonwealth realm) met als staatshoofd Charles III met de titel "King of Australia" (koning van Australië). Parlementsleden vertegenwoordigen een kiesdistrict volgens het systeem van de "alternative vote". In iedere deelstaat wordt het staatshoofd vertegenwoordigd door een gouverneur en in de federale overheid door de gouverneur-generaal van Australië. Het staatshoofd wordt in het gemenebest algemeen vertegenwoordigd door de gouverneur-generaal, die door de Kroon wordt aangesteld voor 5 jaar op advies van de Australische premier. Hoewel de meeste taken door de gouverneur-generaal en stedelijke gouverneurs worden uitgevoerd, zijn er enkele die het staatshoofd zelf uitvoert door persoonlijke aanwezigheid. In een referendum in 1999 is uitgesproken dat de bevolking van Australië een overgang naar een republiek afwees.
Binnen de grenzen van Australië ligt sinds 2013 de zelf uitgeroepen Murrawarrirepubliek, die door geen enkel land erkend wordt.
Economie.
Australië heeft een vrijemarkteconomie, die wordt gedomineerd door de dienstensector. Deze beslaat 68% van het Australische bruto binnenlands product. De landbouw- en de mijnbouwsector (samen 10% van het bbp) zijn samen verantwoordelijk voor 57% van de export van Australië.
De Australische economie is, gemeten naar maatstaven voor economische vrijheid, een van de meest laissez-faire kapitalistische economieën ter wereld. Het bruto binnenlands product van Australië is qua koopkrachtpariteit iets hoger dan dat van het Verenigd Koninkrijk, Duitsland en Frankrijk. In de Index van de menselijke ontwikkeling van de Verenigde Naties 2009 stond het land op de tweede plaats.
Toerisme.
Australië is een populaire vakantiebestemming en de toerismesector, waarin circa 500.000 Australiërs werkzaam zijn, vormt een belangrijk deel van de economie. Behalve de grote steden Sydney en Melbourne is vooral de uitgestrekte natuur populair. Bekend zijn onder meer het Nationaal park Uluṟu–Kata Tjuṯa met de iconische berg Uluṟu (Ayers Rock) en Kata Tjuṯa (The Olgas), het nationaal park Kakadu in het noorden, de koraalriffen van het Groot Barrièrerif, de wildernis van het eiland Tasmanië, het Willandramerengebied in New South Wales en Great Ocean Road langs de zuidkust. Australië telt een aantal monumenten op de Werelderfgoedlijst. Jongeren tot 30 jaar uit onder andere West-Europa, Canada en Oost-Azië kunnen werk (vaak seizoenswerk op het platteland) en reizen combineren met behulp van een speciaal visum gericht op backpackers.
Religie.
De census van 2011 en 2016 brachten de volgende uitkomsten:
Katholieken.
Onder de christenen vormen de katholieken qua aantal de grootste geloofsgemeenschap van Australië. Van de Australiërs ging in 2006 bijna 4% naar een katholieke kerk gedurende het weekend. Alhoewel absoluut het aantal katholieken in de laatste 5 jaar toenam (vooral door immigratie), nam het relatieve aantal katholieken lichtjes af: van 26,7% in 2001 naar 26% in 2006.
Het aantal kerkbezoekers daalde van 864.000 in 1996 naar 763.276 in 2001, en naar 708.618 in 2006. Een afname van het aantal kerkbezoekers met bijna 20% in 10 jaar.
Cultuur.
Sinds 1788 is de basis van de Australische cultuur sterk beïnvloed door de Anglo-Keltische westerse cultuur. Een aantal opvallende culturele kenmerken zijn ook ontstaan uit de natuurlijke omgeving van Australië en uit inheemse culturen. Sinds het midden van de 20e eeuw heeft de Amerikaanse cultuur die van Australië sterk beïnvloed, in het bijzonder door middel van televisie en film. Andere culturele invloeden komen uit naburige Aziatische landen en via grootschalige immigratie uit niet-Engels sprekende landen.
Kunst.
Van de Australische beeldende kunst wordt verondersteld dat die is begonnen met de grotschilderingen, rotstekeningen en bodypainting van de inheemse volkeren. De tradities van inheemse Australiërs worden grotendeels mondeling overgeleverd, via ceremonie en door het vertellen van de Droomtijdverhalen. Vanaf het begin van de Europese kolonisatie is een belangrijk thema in de Australische kunst het natuurlijke landschap, dat bijvoorbeeld te zien is in de werken van Albert Namatjira, Arthur Streeton en anderen die zijn geassocieerd aan de Heidelberg School en Arthur Boyd.
Het landschap is een blijvende bron van inspiratie voor de Australische modernistische kunstenaars. Het wordt afgebeeld in de geprezen werken van Sidney Nolan, Fred Williams, Sydney Lange, en Clifton Pugh.
De Australische literatuur is ook beïnvloed door het landschap. De werken van schrijvers als Banjo Paterson, Henry Lawson en Dorothea Mackellar vangen de ervaring van de Australische bush. Het karakter van het nationale koloniale verleden van het land, zoals weergegeven in de vroege literatuur, is populair bij de moderne Australiërs. In 1973 werd Patrick White de eerste Australiër die werd bekroond met de Nobelprijs voor de Literatuur, Australische winnaars van de Man Booker Prize for Fiction zijn Peter Carey en Thomas Keneally. David Williamson, David Malouf en John Maxwell Coetzee, die onlangs pas een Australische burger is geworden, zijn ook bekende schrijvers, en Les Murray wordt beschouwd als "een van de belangrijkste dichters van zijn generatie".
Media.
De Australische filmindustrie begon in 1906 met "The Story of the Kelly Gang", die wordt beschouwd als 's werelds eerste lange speelfilm. Zowel de Australische speelfilmproductie als de distributie van de Britse films daalde dramatisch na de Eerste Wereldoorlog als Amerikaanse studio's en distributeurs de filmindustrie monopoliseren. Tegen de jaren 1930 is ongeveer 95 procent van de in Australië vertoonde speelfilms geproduceerd in Hollywood. Tegen de late jaren 1950 houdt de speelfilmproductie in Australië feitelijk op te bestaan en worden er geen volledig Australische speelfilms meer gemaakt in de tien jaar tussen 1959 en 1969.
Australië heeft twee publieke omroepen (de Australian Broadcasting Corporation en de multiculturele Special Broadcasting Service), drie commerciële televisiezenders, verschillende betaal-tv-diensten en talrijke openbare, non-profit televisie- en radiostations. Elke grote stad heeft minstens één dagelijkse krant en er zijn twee landelijke dagbladen, "The Australian" en "The Australian Financial Review"
Keuken.
Het eten van inheemse Australiërs werd grotendeels beïnvloed door de omgeving waarin ze leefden. De meeste stammen leefden van een eenvoudig jager-verzamelaardieet. Ze jaagden op inheems wild en vis en verzamelden inheemse planten en fruit. De algemene term voor de inheemse Australische flora en fauna die wordt gebruikt als voedselbron is bush tucker. De eerste kolonisten introduceerden gerechten op het continent, die voor een groot deel bepaalden wat nu beschouwd wordt als typisch Australisch eten. Sinds het begin van de 20e eeuw is het eten in Australië in toenemende mate beïnvloed door immigranten uit diverse landen, met name uit Zuid-Europese en Aziatische culturen. De Australische wijn wordt geproduceerd in 60 verschillende productiegebieden van in totaal ongeveer 160.000 hectare. Ze liggen voornamelijk in het zuidelijke, koelere delen van het land. De wijnregio's in elk van deze staten produceren verschillende druivenrassen en stijlen die gebruikmaken van de lokale klimaten en grondsoorten. De overheersende wijnrassen zijn Shiraz, Cabernet Sauvignon, Chardonnay, Merlot, Sémillon, Pinot Noir, Riesling en Sauvignon Blanc.
Sport.
Ongeveer 24 procent Australiërs boven de leeftijd van 15 jaar neemt regelmatig deel aan georganiseerde sportactiviteiten in Australië. Australië heeft sterke internationale teams in cricket, hockey, korfbal, rugby League en rugby union. In elk van deze sporten zijn ze de afgelopen 25 jaar ten minste tweemaal olympisch of wereldkampioen geworden bij zowel de mannen als de vrouwen (voor zover van toepassing). Australië is ook sterk in baanwielrennen, roeien en zwemmen en eindigt consequent in de top vijf van medaillewinnaars op de Olympische of WK niveau sinds 2000. Zwemmen is de sterkste van deze sporten. Australië is de op een na meest productieve medaillewinnaar in deze sport in de Olympische geschiedenis.
In juni 2022 wonnen Simon Whitlock en Damon Heta de World Cup of Darts voor Australië. Het was voor het eerst dat het wereldkampioenschap voor landenteams werd gewonnen door een niet-Europees land.

</doc>
<doc id="26973" url="https://nl.wikipedia.org/wiki?curid=26973" title="Victoria (Australië)">
Victoria (Australië)

Victoria is de kleinste staat van het Australische vasteland. Het ligt in de zuidoostelijke hoek van het continent en heeft een bevolking van ruim 6,5 miljoen inwoners op een oppervlakte van 227.416 km². De grens met New South Wales is de zuidelijke oever van de rivier de Murray. In het westen grenst het aan Zuid-Australië en in het zuiden aan de Indische Oceaan. De Straat Bass ligt tussen Victoria en Tasmanië. Victoria is net als Queensland vernoemd naar koningin Victoria.
Geschiedenis.
Het gebied was al bewoond toen in 1803 de eerste Anglo-Australiërs er zich vestigden. In 1835 kocht John Batman van de autochtone bevolking een gebied, waarop de stad Melbourne zou worden gebouwd.
In 1851 werd nabij Ballarat goud ontdekt, wat de instroom van ongeveer 10.000 goudzoekers in minder dan een jaar tijd tot gevolg had. Datzelfde jaar werd het gebied losgemaakt uit New South Wales, en in 1855 kreeg het de status van zelfregerende kolonie. Er werd een parlement gekozen, bestaande uit twee kamers. De eerste premier was William Haines.
In 1901 vormden de zes Australische kolonies het Gemenebest van Australië, en sindsdien is Victoria een deelstaat van dat land.
Grootste kernen.
De hoofdstad Melbourne met ongeveer 70% van de bevolking van de deelstaat en gelegen aan de noordzijde van de Port Phillipbaai heeft de drukste containerhaven van Australië. De stad is het economische en culturele centrum van de deelstaat. In deze stad bevindt zich ook de Staatsbibliotheek van Victoria.
Landschap.
Er zijn in Victoria grote verschillen in klimaat, van het gematigde vochtige oostelijke Gippsland tot de in het noordoosten in de winter met sneeuw bedekte en bijna 2000 meter hoge Australische Alpen en van de hete halfwoestijn van het noordwesten tot de weelderige irrigatiegebieden langs de Murray.
De Mount Bogong is de hoogste berg in Victoria.
In Victoria werd in de 19e eeuw goud gevonden bij de Raspberry Creek. Dit goud was van zeer hoge kwaliteit. Langs de beek werden gehuchten gesticht. Het gehucht A1 Mine Settlement dankt zijn naam aan deze periode.

</doc>
<doc id="26975" url="https://nl.wikipedia.org/wiki?curid=26975" title="New South Wales">
New South Wales

New South Wales (Nederlands, historisch: "Nieuw-Zuid-Wales"), vaak afgekort tot NSW, is een deelstaat van Australië. De hoofdstad is Sydney, de grootste stad in Oceanië.
Geografie.
De drie belangrijkste steden zijn, van noord naar zuid, Newcastle, Sydney en Wollongong, die allemaal aan de kust liggen. Andere steden zijn Albury, Broken Hill, Dubbo, Tamworth, Armidale, Lismore, Nowra en Coffs Harbour.
De staat ligt aan de oostkust van het continent, ten noorden van de deelstaat Victoria en ten zuiden van de deelstaat Queensland. In het westen grenst het aan Zuid-Australië. De kust grenst aan de Tasmanzee. New South Wales kent twee federale enclaves: het Australisch Hoofdstedelijk Territorium (ACT) en het Jervisbaaiterritorium.
New South Wales kan fysisch worden onderverdeeld in vier delen:
Droogte.
Periodes van droogte komen geregeld voor. Maar na een periode van extreme droogte werd New South Wales in augustus 2018 officieel uitgeroepen tot droogtegebied.
Bestuurlijke indeling.
New South Wales is opgedeeld in 152 Local Government Areas.
Geschiedenis.
Het is de oudste kolonie van de voormalige Australische kolonies van het Verenigd Koninkrijk. De kolonie werd gesticht in 1788 en omvatte oorspronkelijk veel meer van het Australische vasteland. In die tijd heette de westelijke helft van de kolonie Nieuw-Holland en de oostelijke helft Nieuw-Zuid-Wales. Nieuw-Holland werd wel vanuit Sydney bestuurd.
Gedurende de negentiende eeuw werden er grote gebieden afgescheiden om de Britse kolonies Van Diemensland (Tasmanië) (1825), Victoria (1851), Queensland (1859) en Zuid-Australië (1836) (dat in die tijd ook het Noordelijk Territorium omvatte) te vormen. Deze kolonies en West-Australië stemden in 1901 om samen verder te gaan als het Gemenebest van Australië.
Toerisme.
Toeristische trekpleisters in de staat zijn onder andere:
Overheid en regering.
New South Wales is een constitutionele monarchie, met de Britse koning als staatshoofd. De koning wordt vertegenwoordigd door een gouverneur. Het parlement bestaat uit twee kamers, de "Legislative Assembly" (tweede kamer) en de "Legislative Council" (eerste kamer). Het hoofd van de regering is de premier, sinds 2023 is dit Chris Minns van de Australian Labor Party.
Economie.
New South Wales had in 2003 een totaal bruto nationaal product van ongeveer € 157 miljard (AU$ 266 miljard), wat overeenkomt met ongeveer € 24.000 (AU$ 40.000) per hoofd van de bevolking. Dit is net iets onder de belangrijkste economieën van de Europese Unie.

</doc>
<doc id="26978" url="https://nl.wikipedia.org/wiki?curid=26978" title="Wilson Godett">
Wilson Godett

Wilson Godett (Willemstad, 11 augustus 1932 – Curaçao, 19 april 1995) was een Curaçaose topbokser, vakbondsleider en politicus. Zijn bijnaam was "Papa Godett".
Godett groeide op in de wijk Otrabanda. Hij trouwde met Norma Merenciana. Het echtpaar kreeg zeven kinderen - vier zoons en drie dochters - waarvan een jong overleed. Hun bekendste kinderen zijn Anthony Godett en Mirna Louisa-Godett.
Als twintiger was Godett een succesvolle bokser onder de naam "Papa Diamante Negro" (Papa Zwarte Diamant). Hij bokste tegen imposante boksers als Baby Dynamite, Sugar Boy Nando en Young Tunney. In 1954 werd hij kampioen van de Cariben. Later werd hij los havenarbeider. In de jaren zestig werd Godett gekozen tot president van de Algemene Haven Unie (A.H.U.), de belangrijkste vakbond in de haven van Curaçao. Hij leidde zijn havenarbeiders toen ze op 30 mei 1969, "Pan i respet" (= Brood en respect) schreeuwend, met Shell-arbeiders optrokken naar Fort Amsterdam in Willemstad, nadat een staking bij Wescar was overgeslagen op de havenarbeiders. Godett werd door een politiekogel in zijn rug geraakt, en tijdens de rellen die ontstonden staken havenarbeiders de Heerenstraat in brand en braken plunderingen uit. Nederland vloog driehonderd mariniers over om de orde te herstellen. De Antilliaanse regering trad af.
Op 5 juli 1969 werd door Godett, samen met Amador Nita en Stanley Brown, de politieke partij Frente Obrero i Liberashon 30 di mei opgericht. Deze radicale socialistische partij behaalde een grote overwinning bij de verkiezingen in september. Godett zat op dat moment in de gevangenis voor zijn aandeel in de opstand van 30 mei. Hij werd vrijgelaten en nam zijn plaats als Statenlid in. Godett bleef lid van de Staten tot 1992, en was lid van de Eilandsraad van 1971 tot 1990. In het kabinet-Evertsz (1973 - 1977) was Godett minister van Arbeid en Sociale Zaken, en korte tijd later ook van Cultuur, Sport en Recreatie. Godett verlaagde de pensioenleeftijd, maar verhoogde de premie niet, waardoor een Antilliaans pensioen niet veel meer waard was.
In 1995 is hij overleden.
Venezuela eerde Godett met de "Orde van Francisco de Miranda", en in "Pietermaai" (Willemstad) werd een tamelijk troosteloze straat naar hem genoemd ("Kaya Wilson Godett"). Op 29 mei 1999 gaf de Nederlandse Antillen een postzegel van 75 cent uit, met zijn portret erop.

</doc>
<doc id="26979" url="https://nl.wikipedia.org/wiki?curid=26979" title="Willemstad">
Willemstad

Geografie
Overig

</doc>
<doc id="26980" url="https://nl.wikipedia.org/wiki?curid=26980" title="Willemstad (Noord-Brabant)">
Willemstad (Noord-Brabant)

Willemstad is een vestingstad en voormalige gemeente in de gemeente Moerdijk, in de Nederlandse provincie Noord-Brabant. Willemstad ligt waar Volkerak en Hollandsch Diep elkaar ontmoeten.
Ligging.
Willemstad ligt tussen Fijnaart en Numansdorp. Nabijgelegen kernen zijn Helwijk, Klundert, Den Bommel, Achthuizen. Dichtstbijzijnde grote plaatsen zijn Rotterdam, Dordrecht en Bergen op Zoom.
Toponymie.
De oorspronkelijke naam van Willemstad is "Ruigenhil". Vanaf 1584 werd de naam "Willemstad" gehanteerd, ter ere van de in dat jaar vermoorde Willem van Oranje.
Geschiedenis.
Hoewel de stad Willemstad in 1583 werd gesticht, gaan de eerste tekenen van bewoning van dit gebied vele duizenden jaren terug. Op 21 april 1966 vond men bij de aanleg van de Deltawerken een circa 6.500 jaar oud eikenhouten beeldje: het Mannetje van Willemstad. Het werd in een veenlaag op 8 meter diepte tussen de restanten van de wortels van een eik gevonden. In het mesolithicum moet het doelbewust tussen die wortels zijn geplaatst. Door de snelle stijging van de grondwaterspiegel kwam het in een gunstig conserverend milieu terecht en bleef het gespaard voor het nageslacht.
Het 'Mannetje van Willemstad' is een menselijk figuurtje waarvan alleen het hoofd herkenbare trekken heeft. Aanvankelijk werd getwijfeld aan de echtheid, vooral omdat er geen andere voorbeelden van bekend waren. Die zijn er nu wel, zodat het beeldje niet meer omstreden is.
Naar de functie van het beeldje kan slechts gegist worden. Het zou een speelgoedpopje kunnen zijn geweest, maar ook een ritueel voorwerp. Er zijn immers inheemse volken die nu nog leven zoals de jagers/verzamelaars uit het mesolithicum. Die gebruiken rijk versierde voorwerpen bij sjamanistische rituelen en begrafenisceremonies. Het Mannetje van Willemstad zou zo'n functie gehad kunnen hebben.
De eerste signalen van duidelijke bewoning vinden pas vele eeuwen later plaats. Halverwege de 16e eeuw ontstond in dit gebied het dorpje Ruigenhil. Ruigenhil kreeg in 1565 langzaamaan gestalte in de in dit gebied gelegen gors, die door Jan IV van Glymes, markies van Bergen op Zoom, was ingepolderd. Op 17 juni 1583 na de Slag bij Steenbergen namen de Spanjaarden Steenbergen in. Willem van Oranje liet Ruigenhil daarom versterken tot vesting. Na diens dood in 1584 verleende zijn zoon, Prins Maurits, de plaats in 1585 stadsrechten. "Willems stad" kreeg de officiële naam "Willemstad".
Prins Maurits liet de 'fortificatiemeester' Adriaen Anthonisz de vesting uitbreiden tot zijn huidige vorm van een zevenpuntige ster. De bastions op de punten van de ster werden ieder genoemd naar een van de zeven provinciën die zich hadden verenigd in de strijd tegen Spanje. De plattegrond van het stadje past zo goed bij de vestingwerken dat vaak gedacht wordt dat beide tegelijk ontworpen zijn. In eerste instantie telde de vesting vijf bastions en twee kleine forten. De vesting is later meerdere malen verbeterd.
Ook werd, door Coenraat Norenburch, in Willemstad een protestantse kerk gebouwd, de Koepelkerk (1607). Dit is de eerste voor de protestantse eredienst gebouwde kerk in Nederland. Prins Maurits verleende financiële steun voor de kerk, op voorwaarde dat deze in een ronde of achtkante vorm zou worden gebouwd. In 1623 liet Maurits in Willemstad de "Princehof" bouwen (sinds 1973 "Mauritshuis"). Het gebouw was vanaf 1973 het stadhuis van de gemeente Willemstad, tot Willemstad in 1997 opging in de gemeente Moerdijk.
Er bestaat een band tussen Willemstad en de familie Van Oranje; een van de titels van koning Willem-Alexander is "Heer van Willemstad". Zie Titels van de Nederlandse koninklijke familie.
Willemstad doorstond in 1793 een beleg door de Fransen. Op 1 maart van dat jaar werd de vestingstad onder vuur genomen door een Franse legergroep van naar schatting 8000 man onder leiding van generaal Charles-François Dumouriez. Zij schoten soms uit zes batterijen tegelijk op de vesting. Tussen de 9 à 10.000 kanonskogels en rond de 500 bommen en houwitser-granaten werden op de stad afgevuurd. De materiele schade was enorm en de polder de Ruigenhil was geïnundeerd. Het beleg hield stand tot de ochtend van 16 maart, waarna de Fransen zich langzaam terugtrokken.
Ten tijde van het beleg verbleven er ±800 burgers in de vesting waarvan er vier omkwamen (Jan van den Hil en kind, Dingena Burgerhof en Krijn van der Gijp). Een gewonde, andries Jacobsz. Schippers is eind mei overleden en werd op 29 mei in de koepelkerk begraven. Het garnizoen van Willemstad stond tijdens het beleg onder leiding van gouverneur Van Boetzelaer. In 1794 werd Willemstad alsnog ingenomen na de val van Bergen op Zoom.
In het begin van de 19e eeuw werd Willemstad bezocht door koning Lodewijk Napoleon op 27 en 28 april 1809 en door diens broer keizer Napoleon Bonaparte op 4 oktober 1811. De keizer gaf opdracht tot de bouw van een kruithuis. Na de Engelse invasie, tijdens de Walcherenexpeditie, versterkten de Fransen de kustverdediging met twee forten ten zuiden van Willemstad: Fort Sabina Henrica en Fort de Hel.
In 1874 werd Willemstad het centrum van de Stelling van het Hollandsch Diep en het Volkerak. Het moest Holland beschermen tegen troepen die vanuit Brabant het Hollandsch Diep wilden oversteken en de toegang voor schepen naar het Hollandsch Diep afsluiten. Dit laatste deed het samen met Fort Buitensluis dat aan de overkant van het water ligt. In 1922 vertrok het garnizoen definitief uit Willemstad.
In mei 1940 kwam het zover dat Willemstad werkelijk een bescheiden rol in de verdediging van Nederland speelde, aan het Zuidfront van Vesting Holland. Al sinds de mobilisatie had Willemstad weer een bescheiden garnizoen van troepen die het vestingstadje in geval van oorlog als voorverdediging van de positie Numansdorp moesten verdedigen. Met name het veerpunt was daarbij van belang. Op de vierde oorlogsdag, 14 mei 1940, kwam een Duitse verkenningseenheid met pantserwagens richting Willemstad. Na een korte schermutseling werd de verdediging opgegeven en viel Willemstad in Duitse handen. De Duitsers zouden tijdens de oorlog de oude maritieme waarde van Willemstad weer enig blazoen geven. Enkele kazematten werden op de oude wallen gebouwd en een bescheiden garnizoen was aanwezig om ze te bezetten.
Op 30 mei 1940 liep ter hoogte van Willemstad een binnenvaartschip, de Rhenus 127, op een Duitse magnetische mijn en zonk. Op het schip bevonden zich Belgische krijgsgevangen militairen die afgevoerd werden naar Duitsland. Volgens een Duits rapport waren er 167 doden; het werkelijke aantal is echter veel hoger. De meesten van hen werden begraven op een Erekerkhof bij de haven.
Tot 1 januari 1998 was Willemstad een zelfstandige gemeente; sindsdien is het een deel van de gemeente Moerdijk.
Bezienswaardigheden.
Op 28 mei 1926 werd de status van vesting bij Koninklijk besluit opgeheven. In 1970 werd de gehele voormalige vesting, inclusief de binnenstad en het schootsveld, tot beschermd stadsgezicht verklaard. De opzet van het plaatsje "Ruigenhil", een voorstraatdorp met de Voorstraat en de Groenstraat en Achterstraat als achterstraten, is opgenomen in de tussen 1583 en 1587 gebouwde vesting.
"Kaart van de oude vesting Willemstad."
De belangrijkste bouwwerken zijn:
Natuur en landschap.
Willemstad ligt aan het Hollandsch Diep, daar waar het zich splitst in Volkerak en Haringvliet. Via de Volkeraksluizen kunnen deze wateren worden bereikt.
Willemstad ligt in een zeekleipolder die in de 16e eeuw werd aangelegd. Binnen deze "Polder de Ruigenhil" liggen een aantal kreekrestanten die beheerd worden onder de naam Ruigenhil. Langs de buitendijkse oever van het Hollandsch Diep ligt het natuurgebied Buitengorzen, een kweldergebied. Ten westen van Willemstad ligt het natuur- en recreatieterrein Vlaakenhoek, terwijl daar weer ten zuiden van de Sint Antoniegorzen liggen, een weidevogelgebied, met aansluitend het Fort Sabina Henrica.
Economie.
Willemstad leeft voor een groot deel van toerisme en richt zich met onder andere twee jachthavens op de watersport. Naast de diverse musea binnen de vesting vormen de Volkeraksluizen vlak bij het vestingstadje een bezienswaardigheid. Willemstad is vanuit de lucht duidelijk te zien in een stervorm. Er lopen wandelpaden c.q. wandelroutes over de wallen, wandelaars lopen dus op de stervorm.
Winkelen.
Weekmarkt is er op maandagmiddag van 13:00 tot 16:00 uur.
Verenigingen.
Verenigingen in Willemstad zijn onder meer:
Verkeer en vervoer.
Het openbaar vervoer in Willemstad wordt verzorgd door Arriva en Connexxion.
Streekbussen.
Arriva verzorgt van en naar Willemstad een streekbus en twee schoolbussen.
Connexxion verzorgt van en naar Willemstad een streek- en een schoolbus.
Veerdienst.
Het Willemstadse veer vormde vanaf ongeveer 1650 de verbinding tussen Willemstad en Numansdorp. In 1966 kwam de vaste oeververbinding over de Volkeraksluizen en de Haringvlietbrug gereed en werd de dienst opgeheven.
Sinds 2010 vaart het motorschip de "Anna" voor fietsers en voetgangers van medio mei tot medio september elke woensdag tot en met zondag 4 maal per dag van Willemstad naar Numansdorp.
Tramdienst.
Tussen 1906 en 1935 heeft er tussen Roosendaal en Willemstad een (stoom)tramverbinding gelegen. De plannen voor de aanleg van deze lijn bestonden al aan het eind van de 19e eeuw. Pas in 1906 werd de lijn officieel geopend. Op 15 december 1906 begon de reguliere dienst voor passagiers. Aanvankelijk bestond er vanuit Roosendaal nog een overstap in Oud Gastel op de tram naar Willemstad, maar een paar jaar na de start reden er doorgaande trams van Roosendaal naar Willemstad. De tramrit eindigde aan de haven in Willemstad.
De rit van Roosendaal naar Willemstad duurde 1 uur en 25 minuten. De maximumsnelheid van de tram bedroeg 35 km/u, maar voorbij Oud Gastel mochten de trams op weg naar de vestingstad niet sneller dan 20 km/u rijden. Wetgeving in Noord-Brabant verbood dat tramlocomotieven floten in verband met de mogelijke geluidsoverlast. Daarom was elke tram voorzien van een luide bel. De trambaan was enkelsporig, maar op de plek van vaste haltes lag een dubbelspoor. Dat was niet bedoeld om de trams te kunnen laten passeren (dat was niet nodig - er waren niet zoveel ritten op een dag); de tweede sporen werden vaak gebruikt voor het laden en lossen van goederen. De tram werd immers niet alleen voor personenvervoer gebruikt, maar hij werd ook ingezet bij het vervoer van bijvoorbeeld suikerbieten tijdens de bietencampagne. Van Roosendaal naar Willemstad lagen de rails voornamelijk aan de rechterkant van de weg en grotendeels op een eigen baan.
Tussen Roosendaal en Willemstad waren tien haltes opgenomen; een groot deel van deze 'haltes' waren 'alleen op verzoek'. Wilde een reiziger opstappen, dan moest hij een rode vlag of een rode lantaarn opsteken.
In de jaren dertig van de 20e eeuw kreeg de tramverbinding het financieel moeilijk. In 1935 werd ze opgeheven voor het passagiersvervoer. Er rijden nu autobussen tussen Roosendaal en Willemstad welke in tegenstelling tot de tram niet door de vesting rijden maar eindigen op het Steenpad vlak voor de vesting. De lijn werd nog wel een paar jaar voor goederenvervoer gebruikt, maar halverwege 1938 was de lijn definitief opgeheven.

</doc>
<doc id="26987" url="https://nl.wikipedia.org/wiki?curid=26987" title="Willemstad (Curaçao)">
Willemstad (Curaçao)

Willemstad is de hoofdstad van Curaçao en de voormalige hoofdstad van de Nederlandse Antillen. De stad telt ongeveer 100.000 inwoners en daarmee is het de grootste stad van de Kleine Antillen. Wegens de "Hollandse" architectuur wordt Willemstad soms wel het "Amsterdam van het westelijk halfrond" genoemd. De architectuur van veel kenmerkende bouwwerken in Willemstad is echter niet alleen van Nederlandse maar ook van Portugese en Spaanse oorsprong. Een deel van de historische binnenstad staat op de Werelderfgoedlijst van UNESCO.
De stad ligt aan de zuidoostkant van Curaçao, aan een natuurlijke haven, Schottegat genaamd, die via de Sint Annabaai met de Caraïbische Zee in verbinding staat. Aan weerszijden van de Sint Annabaai liggen de stadsdelen Otrobanda en Punda, die sinds 1886 verbonden worden door de Koningin Emmabrug (in de volksmond "pontjesbrug" genoemd). Tegenwoordig gaat het meeste verkeer over de Koningin Julianabrug.
Geschiedenis.
Curaçao werd aanvankelijk bewoond door Caquetio. In 1499 kwamen de Spanjaarden voor het eerst aan op het eiland. Deze zouden op 26 juli 1499, de naamdag van Sint Anna aan land zijn gegaan. Vandaar de naam "Bahía de Santa Ana" (Sint Annabaai). In 1515 werden nagenoeg alle Caquetio'a als slaven weggevoerd naar Spanje. De Spanjaarden vestigden zich in 1527 definitief op Curaçao. Na verloop van tijd trokken steeds meer Spanjaarden weg.
In 1634 werd Curaçao veroverd door de Nederlanders. De stad is toen vernoemd naar de latere Nederlandse stadhouder Willem II van Oranje. Het gebied oostelijk van de Sint Annabaai werd "De Punt" genoemd; in het Papiaments: "punta", later verbasterd tot Punda. In 1635 werd op De Punt een fort gebouwd ter bescherming van de haveningang: Fort Amsterdam. Het is het oudste fort van de West-Indische Compagnie op Curaçao. Bij het fort verrees de stad. Willemstad werd een uitvalsbasis voor de Hollandse kaapvaart, de trans-Atlantische slavenhandel en als stapelplaats. Vanaf 1651 kreeg de stad ook een belangrijke Joodse gemeenschap. Zij bouwden in 1732 de houten Mikvé Israël-Emanuelsynagoge, die de oudste nog in gebruik zijnde synagoge van het Amerikaanse continent. Toen de eerste WIC werd opgeheven, werd besloten dat Willemstad (vanaf 1675) een open haven zou worden waar schepen uit verschillende landen konden aanleggen.
In 1707 werd westelijk van de Sint Annabaai een nieuwe wijk gesticht; deze heet nu Otrobanda (De Overkant, letterlijk 'andere oever'). De stadsmuren zouden in de periode 1861-1864 worden afgebroken. Willemstad bestond tot het begin van de twintigste eeuw uit de wijken Punda, Pietermaai, Scharloo en Otrobanda, die door plantages omringd waren. Na de vestiging van de Shell-raffinaderij in 1915 breidde de stad zich snel uit. Rondom het Schottegat bouwde de raffinaderij zelf ook woonwijken, waaronder Emmastad en Julianadorp.
Op 30 mei 1969 was er een arbeidersopstand in Willemstad. Vakbondsleider Wilson Godett werd neergeschoten maar overleefde; verschillende stakers vonden de dood. Tijdens het oproer zijn vele gebouwen in Punda en Otrobanda in brand gestoken. Driehonderd mariniers die Nederland naar Willemstad stuurde, hebben de orde hersteld.
De wijken Punda, Otrobanda, Scharloo en het smalgedeelte van Pietermaai in het historisch centrum van Willemstad zijn in 1997 op de Werelderfgoedlijst van UNESCO geplaatst.
Economie.
In de zeventiende eeuw werd Willemstad een vrijhaven. Al snel ontstond hier de belangrijkste regionale slavenmarkt. De uit Afrika aangevoerde slaven werden in Willemstad aan land gebracht. Vervolgens werden ze verdeeld over diverse bestemmingen in Midden-Amerika en Zuid-Amerika.
In de jaren twintig van de twintigste eeuw bouwde Shell bij Willemstad de raffinaderij "Isla", een van de grootste olieraffinaderijen ter wereld. Hier wordt sindsdien ruwe olie uit Venezuela verwerkt. Voor de locatie werd gekozen omdat het vasteland politiek gezien niet stabiel genoeg werd geacht. Tijdens de Tweede Wereldoorlog draaide de raffinaderij op topcapaciteit om vliegtuigbenzine te produceren voor Amerikaanse bommenwerpers.
Vanaf de jaren zestig is het toerisme een steeds grotere rol gaan spelen. Er werden veel nieuwe hotels en casino's gevestigd.
Winkelen.
In de binnenstad van Willemstad zijn veel winkels gevestigd aan onder andere de Heerenstraat en de Madurostraat.
Bezienswaardigheden.
Sinds 1997 staat het historisch centrum van Willemstad op de Werelderfgoedlijst van UNESCO. De stad staat bekend om haar vele gekleurde historische gebouwen waar zowel Nederlandse als ook Portugese en Spaanse stijlen in gecombineerd zijn. Oorspronkelijk waren deze gebouwen wit aangezien ze van koraalsteen waren gebouwd. In 1817 werd door gouverneur Albert Kikkert een wet ingevoerd die gelastte dat alle gebouwen in de stad gekleurd beschilderd dienden te worden op straffe van een boete van 25 pesos. Deze wet was aangedragen door hofarts Benjamin de Sola die net als andere Europese oogartsen ten onrechte vermoedde dat het weerkaatsende zonlicht op de witte gevels oogaandoeningen zouden kunnen berokkenen. De wet is sinds 1932 niet meer van kracht, maar de kleuren zijn wel gebleven. Omdat koraalsteen erg vatbaar is voor muurkanker (werking, uitloging en aantasting door het zout in de koraalsteen en het gebruikte zeezand), vergen veel historische gebouwen regelmatig onderhoud.
Belangrijke bezienswaardigheden zijn:
Verkeer en vervoer.
Bruggen.
Deze vanwege de haven zeer hoog gebouwde brug is bestemd voor het snelverkeer over de Sint Annabaai.
Dit is de oorspronkelijke brug over de Sint Annabaai, uitgevoerd als pontonbrug (de zg. "Pontjesbrug") en tegenwoordig alleen door voetgangers te gebruiken.
Beide bruggen zijn zeer karakteristiek en beeldbepalend en verbinden Punda met Otrabanda.
Dit is een betonnen ophaalbrug over het Waaigat die de wijken Scharloo en Punda verbindt. In de volksmond wordt deze brug Scharloobrug genoemd.
Veerboot.
Als de Koningin Emmabrug voor de scheepvaart moet worden geopend, kan gratis gebruik worden gemaakt van een veerbootje (onder meer ms. Willemstad) dat honderd meter landinwaarts aan de kade ligt.
Openbaar vervoer.
Tot 1919 kende Willemstad enkele tramlijnen. Tussen Willemstad en de overige delen van het eiland bestaan inmiddels geregelde busdiensten.
Wijken en buurten.
Wijken.
De stad ligt aan weerszijden van de Sint Annabaai, die de daarachter gelegen baai Schottegat met de zee verbindt. Aan de oostkant ligt, op een landtong, het oudste deel Punda. Dit deel kenmerkt zich door het rechte stratenplan. Aan de overkant van de baai ligt Otrobanda en dit deel is vanaf Punda bereikbaar via de Koningin Emmabrug. De enige drijvende houten draaibrug ter wereld. Noordelijk van Punda, ook weer gescheiden door het water van het Waaigat, ligt de wijk Scharloo waar een aantal Neoclassicistische herenhuizen staan. Ten oosten van Punda ligt de woonwijk Pietermaai. In het noordwesten van Willemstad, boven Isla, ligt de wijk Buena Vista ontstaan als woonwijk van veelal lokale arbeiders die bij Shell werkten. Aan de stad werden Brievengat, Julianadorp, Emmastad en Saliña aangebouwd, die algemeen ook als wijk van Willemstad worden beschouwd. Andere gedeelten van de stad worden meer als buurt gezien.

</doc>
<doc id="26994" url="https://nl.wikipedia.org/wiki?curid=26994" title="Paramaribo">
Paramaribo

Paramaribo is de hoofdstad van Suriname en wordt informeel vaak "Foto" genoemd (Foto (uitspraak 'Fhottoh') = stad/centrum in het Sranantongo, verwijzend naar Fort Zeelandia). De stad is gelegen aan de westoever van de rivier de Suriname, op ongeveer 10 kilometer van de Atlantische Oceaan. De stad Paramaribo heeft samen met de directe omgeving de bestuurlijke status van een district, het district Paramaribo In 2012 woonden er ruim 240.000 mensen in de stad, dit loopt op tot circa 380.000 inwoners wanneer het verstedelijkte gebied om Paramaribo heen, het district Wanica en delen van Commewijne, worden meegenomen. Ruim de helft van de Surinaamse bevolking woont daardoor in of nabij de hoofdstad.
Ook in het verleden vormde Paramaribo het belangrijkste bevolkingscentrum van de toenmalige kolonie. Uit deze periode stammen nog veel monumentale houten gebouwen, die de binnenstad van Paramaribo sinds 2002 een vermelding op de UNESCO Werelderfgoedlijst oplevert. Langs de Surinamerivier tot aan de Jodensavanne en de iets ten noorden van de stad uitmondende Commewijnerivier werden vele plantages gesticht, die bescherming genoten van Fort Zeelandia, later aangevuld door het Fort Nieuw-Amsterdam op de andere oever van de Surinamerivier in het district Commewijne. In de 18e eeuw reikten de in cultuur gebrachte gronden reeds dieper het binnenland in. Een groot deel van de voormalige plantages zijn inmiddels verdwenen en grote delen van de stad zijn gebouwd op de voormalige plantagegronden, de geheel gerenoveerde plantage Frederiksdorp toont echter nog steeds hoe het gebied buiten Paramaribo er vroeger uitzag.
Geschiedenis.
Stichting en wisselende overheersing.
Paramaribo ontstond op een rits waar tegenwoordig de Henck Arronstraat over loopt. Het was een gunstig gelegen plaats die droog bleef door zijn verhoogde ligging en de kreek die ernaast liep, en bovendien bestand was tegen erosie vanwege de hardere grond waaruit hij bestond. De plek werd daarom ook al bewoond door de inheemsen, die er een dorp hadden met de naam "Parmirbo", "Parmurbo" of "Parmarbo", waarvan de naam "Paramaribo" is afgeleid. De betekenis in de Tupi–Guarani taal die zij spraken, is "para" "grote rivier" en "maribo" "inwoners".
In 1613 werd er een Amsterdamse factorij gesticht. Dertig jaar later, in 1644 vestigde de Fransman Pierre de Noailly zich er met een zestigtal landgenoten. Zij bouwden een klein houten fort, maar vertrokken al snel weer als gevolg van de malaria en aanvallen van inheemsen.
Na de succesvolle kolonisatie door de Engelsen onder leiding van Francis Willoughby in 1650 vergrootte William Byam het fort, dat hij naar zijn opdrachtgever Fort Willoughby noemde, en het bijhorende dorp. De hoofdstad was toen echter Thorarica, een landinwaarts gelegen plaatsje ten zuiden van Paramaribo. De eerste plantages werden in deze periode gesticht langs de Surinamerivier. Het hoogtepunt van de landbouw op de plantages lag echter halverwege de 18e eeuw, toen de kolonie niet meer Engels was. Inmiddels waren er gedurende de eerste helft van deze eeuw vele nieuwe plantages gesticht, met name langs de Commewijnerivier.
Nederlandse overname.
In 1667 werd het gebied veroverd door een Zeeuwse expeditie met zeven schepen onder Abraham Crijnssen. De Zeeuwen doopten fort Willoughby om tot Fort Zeelandia en Paramaribo tot "Nieuw Middelburg", een naam die nooit aansloeg. Fort Zeelandia werd het centrum van de nieuwe kolonie.
In de jaren na de Zeeuwse verovering groeide Paramaribo weinig tot niet. Bij zijn aankomst in 1683 beschreef gouverneur Van Sommelsdijck het als een "vlek", bestaande uit "zeven- of achtentwintig Huizen, meest Herbergen en Smokkelaarskroegen". Hierna begon de vestiging echter snel te groeien. Herlein, die de stad in 1712 bezocht, schreef dat er toen ongeveer vijfhonderd huizen waren, hoewel dit wellicht een overschatting is. Ze bleef echter beperkt tot de hogergelegen grond tussen de Sommeldijckse Kreek, de Knuffelsgracht en de Klipstenenstraat.
In de loop van de 18de eeuw werd de stad fors naar het westen toe, langs de Surinamerivier, en landinwaarts uitgebreid. In 1800 kende de stad ongeveer 1.100 huizen en 12.000 inwoners. Deze uitbreiding gebeurde planmatig, op bevel van het koloniale bestuur. Een belangrijke figuur voor de vroege geschiedenis van Paramaribo is dan ook de landmeter en stedenbouwkundige Franciscus Lieftinck, die een belangrijk deel van het oude Paramaribo ontwierp. Dit deel van de stad heeft dan ook een grotendeels rechthoekig stratenpatroon, ondanks de kromming van de Surinamerivier.
Ontstaan van een vrije gekleurde bevolking.
Na 1800 en tot ongeveer 1880 nam de stad niet meer sterk in omvang toe. De oorspronkelijke percelen waren groot en de huizen klein. In de loop van de tijd vergrootte men de huizen en bouwde slavenwoningen en bijgebouwen bij. De bevolking steeg dus nog wel, maar dit gebeurde door een toename van de bevolkingsdichtheid.
Een andere belangrijke demografische ontwikkeling die in deze periode in de stad plaatsvond was dat er een steeds grotere groep van vrije niet-blanken ontstond, dit waren voornamelijk slaven die waren vrijgekocht of zichzelf vrijkochten en hun afstammelingen. In 1791 vormden blanken 53% van de vrije bevolking in Paramaribo, in 1862, het jaar voor de emancipatie, was dit teruggelopen tot 13%. De totale vrije bevolking nam daarbij toe van 3.760 naar 13.510 personen. Dit betekent dat een groot deel van de vrije bevolking gekleurd was en hoewel er voor deze groep lang weinig aandacht is geweest zijn toch enkele van hen bekend geworden, waaronder zakenvrouw Elisabeth Samson en onderwijzeres Maria Vlier, schrijfster van het eerste Surinaamse geschiedenisboek.
In de 18e en de eerste helft van de 19e eeuw werd de binnenstad zwaar geteisterd door enkele verwoestende branden. In periodes van droogte waren de houten huizen een gemakkelijke prooi voor een eenmaal ontstaan vuur. In 1763 werd na een stadsbrand verordonneerd, dat de daken niet meer mochten worden bedekt met pinabladeren. Maar de sindsdien gebruikte houten dakpannen waren niet echt een oplossing.
De Stadsbrand van 1821 en de Stadsbrand van 1832 behoorden tot de grootste stadsbranden in Paramaribo en legden respectievelijk het noordelijke en zuidelijke deel van het centrum in de as. De brand uit 1832 is later bekend geworden als "Cojo branti", nadat er in de maanden na de brand ook verschillende andere branden uitbraken in de kolonie werden drie verdachte slaven terechtgesteld. Tegenwoordig wordt hun actie gezien als daad van verzet tegen het koloniale-bestuur en het slavenbestaan, in 2000 werd er een monument onthuld en het plein omgedoopt tot "Kodjo, Mentor en Presenti-plein". Een gevolg van de grote brand was dat enkele straatwanden niet meer werden opgebouwd om brandoverslag te voorkomen. Huizen die van steen of klei werden gebouwd leverden bovendien belastingvoordelen op.
Na de afschaffing van de slavernij in 1863, en het aflopen in 1873 van de tienjarige periode van "staatstoezicht" (gedwongen arbeid), trokken veel ex-slaven naar de stad. Dit kon niet meer volledig door een verhoging van de bevolkingsdichtheid opgevangen worden. In 1874 vond een eerste verkaveling plaats ten westen van de Wanicastraat. Dit markeert de overgang van een geplande stadsuitbreiding naar een uitbreiding door particulieren zonder grote inmenging van de overheid, zoals het ook vandaag de dag het geval is. Dit leidde bijvoorbeeld bij het verkeer en de afwatering tot problemen die tot de dag van vandaag voortduren.
20e eeuw en Surinaamse onafhankelijkheid.
Van oudsher woonden arme en rijke inwoners in de stad door elkaar. Op de erven van grote woningen werden huisjes voor de slaven gebouwd; later vestigden zich hier de armen. Vanaf 1950 ontwikkelt de overheid grote bouwprojecten en zijn veel meer gefortuneerde inwoners naar het zuidwesten van de stad getrokken. Grootschalige sloppenwijken zoals deze voorkomen in grote steden in andere delen van Zuid-Amerika, zijn echter nooit in Paramaribo ontstaan.
In 1987 vond in Suriname een bestuurlijke herindeling plaats. District Paramaribo werd hierbij onderverdeeld in 12 ressorten (wijken).
Geografie.
Ligging.
Paramaribo ligt in de kustvlakte van de Atlantische Oceaan op de linkeroever van de Surinamerivier. In tegenstelling tot het overgrote deel van het land ligt de stad niet op het Guianaschild, maar op de uit sedimentgesteente bestaande kustvlakte, op slechts enkele meters boven zeeniveau. Het terrein is overwegend vlak en door de lage ligging vaak drassig, met zogenaamde swampen of moerassen. Voor de kust komen modder- en zandbanken voor met aan de oevers van oorsprong mangrovebos.
Klimaat.
Suriname heeft een tropisch regenwoudklimaat, met een grote en kleine regentijd en twee droge tijden, die echter ook gemiddeld meer dan 60 mm neerslag per maand kennen en waardoor het dus ook in de droge tijd regelmatig regent. De temperatuur is gedurende het jaar zeer constant, deze schommelt tussen 24 en 36 graden Celsius. Gedurende de regentijd is de gemiddelde temperatuur 27,3 graden, terwijl die tijdens de droge tijd oploopt naar 32 graden Celsius. De droogste periode van het jaar duurt van september tot november. Jaarlijks valt er ruim 2100 mm neerslag.
Bezienswaardigheden.
Voor een overzicht van monumenten zie:
Binnenstad.
De historische binnenstad van Paramaribo, die sinds juli 2002 op de Werelderfgoedlijst van de UNESCO staat, is vrijwel volledig opgetrokken uit hout. Vele monumentale gebouwen zijn bewaard gebleven en vormen het aanzicht van Paramaribo. De binnenstad kent een unieke architectuur, waarbij vrijwel alleen met het lokaal ruim voorhanden zijnde materiaal hout is gewerkt. Dit is onder meer een gevolg van de verschillende overheersers, de vele verschillende culturen van de mensen die in Suriname zijn komen wonen en door de eigen architectuur van godsdienstige gebouwen. Uiteindelijk zijn hierdoor meegebrachte tradities vermengd met lokale gebruiken, wat tot de bijzondere binnenstad heeft geleid die is erkend door de UNESCO.
Modernistische architectuur.
Naast de vele houten monumenten zijn er in Paramaribo ook architectonisch waardevolle moderne gebouwen gebouwd. Een aanzienlijk deel van deze gebouwen is tot stand gekomen in de jaren 50 en 60 van de twintigste eeuw. Met ir. P.J. Nagel vestigde zich een architect in Suriname, die beïnvloed was door de strakke moderne architectuur uit de jaren 30 in Europa. Doordat hij in een periode actief was waarin veel publieke voorzieningen in Paramaribo werden gerealiseerd, was hij in staat belangrijke gezichtsbepalende gebouwen te ontwerpen en zo mede de stad vorm te geven. Belangrijke werken van hem zijn onder andere Buiten-Sociëteit Het Park, tegenwoordig de zetel van De Nationale Assemblée, het nationale voetbalstadion en het hoofdkantoor van de Overzeese Gas- en Elektriciteitsmaatschappij N.V.
Religieuze gebouwen.
De culturele diversiteit van Suriname komt onder andere tot uiting in vele verschillende religieuze gebouwen. Beroemd zijn een van de grootste houten kerken van het westelijk halfrond en de moskee en synagoge die gebroederlijk zij aan zij staan op de Keizersstraat.
Culturele voorzieningen.
De culturele diversiteit van de stad komt ook tot uiting in het diverse culturele aanbod, dat soms specifiek Surinaams is, maar ook een link kan hebben met de landen van herkomst van bevolkingsgroepen. Belangrijke culturele instellingen in de stad zijn:
Monumenten.
Verspreid door de binnenstad is een groot aantal monumenten opgericht, enkele van de meest belangrijke en opvallende monumenten zijn:
Grote evenementen.
Als hoofdstad en belangrijkste bevolkingskern van Suriname worden alle nationale feestdagen uitgebreid in Paramaribo gevierd. De diversiteit in etniciteiten maakt dat iedere grotere bevolkingsgroep zijn eigen nationale feestdag kent, vaak gekoppeld aan belangrijke religieuze feestdagen. Zo worden belangrijke religieuze feesten als Holi-Phagwa, Kerstmis en Pasen en het Suikerfeest en Offerfeest, gevierd vaak ook door mensen van buiten de traditioneel hiermee geassocieerde bevolkingsgroepen. Daarnaast zijn er enkele grote met name in Suriname of Paramaribo gevierde evenementen:
Bestuurlijke indeling.
Het district Paramaribo bestaat uit de stad en het gebied ten noorden van de stad. Het ligt ingeklemd tussen de districten Wanica in het westen en Commewijne in het oosten, en de monding van de rivier de Suriname in het noorden.
Ressorten.
Het district Paramaribo bestaat uit twee bestuursressorten met daarin bij elkaar twaalf ressorten, vergelijkbaar met wijken. Het betreft de volgende indeling:
Districtscommissarissen.
De twee bestuursressorten Noordoost en Zuidwest worden elk bestuurd door een districtscommissaris.
Demografie.
Het district Paramaribo heeft een oppervlakte van 182 km² en had 240.924 inwoners bij de volkstelling in 2012, wat een bevolkingsdichtheid van 1.324 inw/km² geeft. Qua oppervlakte is het daarmee het kleinste district van Suriname, maar qua aantal inwoners het meest bevolkte: de helft van de Surinaamse bevolking woont in Paramaribo. Ook direct buiten de stad is er in het een afgelopen decennium een sterke bevolkingsgroei opgetreden, de omliggende districten zijn daardoor meer verstedelijkt en kunnen inmiddels worden gezien als één metropolitaan gebied of agglomeratie. De gezamenlijke oppervlakte is circa 650 km² met 380.000 inwoners.
Bevolkingssamenstelling.
De bevolking van Paramaribo bestaat uit een mengeling van de verschillende bevolkingsgroepen en culturen. De grootste bevolkingsgroepen in Paramaribo zijn: Creolen (26%), Hindoestanen (23%), mensen van gemengde afkomst (18%), Marrons (16%) en Javanen (10%).
De statistieken maken het niet altijd even gemakkelijk om de etnische afkomst te duiden, aangezien veel mensen in een of meer groepen zouden kunnen vallen. Zo zijn er bijvoorbeeld verschillende termen in gebruikt voor Surinamers met een Afrikaanse achtergrond; creolen, marrons en Afro-Surinamers, die deels overlappen. In de achtste volkstelling van 2012 groeide de groep marrons met 62%, naast de sterke natuurlijke groei zal waarschijnlijk ook de zelfidentificatie van deze groep een rol spelen. Daarnaast hebben veel Surinamers die zich sterk verbonden voelen met een van de groepen ook voorouders uit een andere groep, zij beschrijven zich echter lang niet altijd als van "gemengde afkomst".
Religie.
Ongeveer 48% van de bevolking van Paramaribo is christelijk, 14% hindoe, 9% moslim, 4% heeft een ander geloof, 4% heeft geen geloof en 21% gaf bij de volkstelling geen antwoord op deze vraag.
Taal.
De meest gesproken taal in de huishoudens van Paramaribo was in 2004 voor:
Het Nederlands is dus verreweg de meest gesproken taal en wordt in veel andere huishoudens nog als tweede taal gesproken. Niettemin blijft het Surinaams een belangrijke taal voor de informele communicatie, in veel gevallen worden het Nederlands en Surinaams door elkaar gebruikt, vaak zelfs binnen dezelfde zin. Afhankelijk van de situatie en persoon wordt er in deze gevallen nauwelijks tot overwegend Sranantongo vermengd in het Nederlands.
Onderwijs.
Op het gebied van onderwijs is Paramaribo verreweg de belangrijkste stad van het land. De Anton de Kom Universiteit van Suriname is de enige universiteit in het land, en bezit vijf faculteiten en 19 studierichtingen: de Faculteit der Maatschappijwetenschappen (FMijW), de Faculteit der Medische Wetenschappen (FMeW), de Faculteit der Technologische Wetenschappen (FTeW), Faculteit der Humaniora (FHum) en de Faculteit der Wis- en Natuurkundige Wetenschappen (FWNW).
Naast de universiteit bestaan er een aantal hogeronderwijsinstituten, waaronder:
Daarnaast bestaan er nog enkele beroepsgerichte opleidingen, het Instituut voor Middelbaar Economisch en Administratief Onderwijs (Imeao), het Natuurtechnisch Instituut (Natin)
en de pedagogische academies.
Media.
De vier Nederlandstalige Surinaamse kranten en het overgrote deel van de nationale nieuwsmedia is gevestigd in Paramaribo. In toenemende mate zijn er ook online-nieuwsplatforms, die soms ook vanuit Nederland worden bijgehouden en Surinaams of Caraïbisch nieuws brengen aan de Surinaamse gemeenschap in Nederland. Naast de geschreven media zijn er vele radio- en televisiebedrijven actief, gezamenlijk worden hun belangen behartigd in de Vereniging Radio- &amp; Televisiebedrijven Suriname, die eveneens in Paramaribo is gevestigd.
Kranten.
De belangrijkste kranten in Paramaribo zijn:
Radio en televisie.
Een overzicht van enkele belangrijke televisiezenders, gevestigd in Paramaribo.
Enkele belangrijke radiozenders die te ontvangen zijn in Paramaribo:
Gezondheid.
Net als op veel andere vlakken is Paramaribo ook in de gezondheidszorg de belangrijkste stad van het land. In de stad bevinden zich verschillende ziekenhuizen, die zijn ontstaan vanuit verschillende achtergronden. De belangrijkste ziekenhuizen zijn:
Sport en recreatie.
Sport.
De Surinaamse Voetbal Bond zetelt in Paramaribo, net als de meeste clubs die deel uitmaken van de SVB Hoofdklasse, het hoogste voetbalniveau van Suriname. Met 23 titels is SV Robinhood de recordkampioen van Suriname. SV Transvaal won 19 keer het landskampioenschap en slaagde er tevens in tweemaal de CONCACAF Champions League te winnen. Daarnaast bereikten de twee clubs samen nog achtmaal de finale, Robinhood (5 maal) en Transvaal (3 maal), van dit toernooi. Andere succesvolle clubs uit Paramaribo zijn SV Walking Boyz Company, SV Leo Victor, Politie Voetbal Vrienden en Super Red Eagles.
Naast het voetbal worden diverse andere teamsporten beoefend, waarvan volleybal en basketbal de meest gevolgde zijn. Daarnaast heeft de stad internationaal zeer competitieve atleten, zwemmers, baanwielrenners en denksporters voortgebracht. Het Wereldkampioenschap dammen 1988 werd in Paramaribo gehouden, met verscheidene Surinaamse deelnemers, waaronder Surinaams recordkampioen John Sadiek.
De bekendste zwemmer, voormalig olympisch kampioen Anthony Nesty, werd geboren op Trinidad en Tobago, maar leerde zwemmen in Paramaribo. Andere vooraanstaande zwemmers uit Paramaribo zijn op dit moment Chinyere Pigot, Renzo Tjon-A-Joe en Xiomara Getrouw.
Vogelsport.
In Paramaribo worden zondags op verschillende plaatsen zangvogelwedstrijden gehouden. Tot in de jaren 2010 hoorde hier ook de "Vogeltjesmarkt" op het Onafhankelijkheidsplein bij. De zangvogelsport wordt in heel Suriname en in de Surinaamse diaspora beoefend. Als regel geldt dat de vogel met de meeste slagen de wedstrijd wint.
Recreatie.
Paramaribo kent verschillende recreatieve verenigingen waar men, wanneer men lid is, van tal van recreatieve voorzieningen gebruik kan maken en aan sporten kan deelnemen. Bekende verenigingen zijn Oase en De Witte Lotus, beide in Zorg en Hoop.
Naast recreatieve verenigingen liggen ten zuiden van Paramaribo verschillende populaire ressorts waar aan (artificiële) stranden langs rivieren of kreken kan worden gezwommen. Deze zijn veelal gericht op dagrecreatie voor inwoners uit de stad en toeristen. Bekende recreatieparken zijn White Beach bij Domburg, Colakreek bij Zanderij en Bersaba bij Republiek.
Transport.
Openbaar vervoer.
In de stad ligt een netwerk van particuliere maar door de overheid uitgestippelde en gesubsidieerde busroutes. De exploitatie van die routes is voor het grootste gedeelte uitgegeven aan particuliere concessiehouders verenigd in de Particuliere Lijnbushouders Organisatie, die daarmee het openbaar vervoer verzorgen. De kleine bussen kunnen overal stoppen langs hun vaste route om mensen in en uit te laten. De bussen vertrekken op het moment dat ze vol zitten vanuit het centrum van de stad naar de buitenwijken.
Wegverkeer.
Paramaribo is het knooppunt voor het wegvervoer van Suriname. De Oost-Westverbinding van de grens met Guyana bij Nieuw-Nickerie tot aan Albina, aan de grens met Frans-Guyana is een van de belangrijkste wegen in het land. Bij Paramaribo is in 2000 op deze verbinding de Jules Wijdenboschbrug geopend over de Surinamerivier. In noord-zuidrichting zijn er twee belangrijke verbindingen, naar Indira Gandhiweg naar Zanderij en de Martin Luther Kingweg die via de Avobakaweg vanaf Paranam naar Afobaka en Pokigron voert, het zuidelijkste punt van het Surinaamse wegennet.
Spoorvervoer.
De Lawaspoorweg werd tussen 1903 en 1912 aangelegd en was in gebruik tot het midden van de jaren tachtig. De spoorlijn was bedoeld voor het vervoer van goud en passagiers vanuit Benzdorp in het Lawagebied naar Paramaribo. De route liep van het Vaillantsplein in Paramaribo tot aan "station Kabel", vernoemd naar de 300 meter lange kabelbaan daar. Na het nemen van de kabelbaan moesten de passagiers een tweede treintje nemen dat hen naar "station Dam" bracht. Door de stijging van het water zijn uiteindelijk beide plaatsen verzonken in het Brokopondostuwmeer. Het gedeelte tussen Onverwacht en Brownsweg bleef uiteindelijk nog over, maar werd door de toenemende stijging later ook gesloten. Het traject tussen Paramaribo en Onverwacht is geheel verdwenen en op de overige delen van de lijn heeft de natuur vrij spel. De overblijfselen van de dieseltreinen staan in Onverwacht.
In 2016 verschenen nieuwsberichten dat het Nederlandse bedrijf Strukton een tram zal aanleggen naar Onverwacht, waarmee de oude spoorlijn over een nieuw tracé in ere zou worden hersteld voor reizigersvervoer, een opleveringstermijn is nog niet duidelijk.
Watertransport.
Paramaribo bezit de belangrijkste en grootste haven van Suriname, de Jules Sedney Haven onder beheer van N.V. Havenbeheer Suriname. Een groot deel van de in- en export van Surinaamse goederen vindt plaats door deze haven.
Hoewel de Jules Wijdenboschbrug de verbinding tussen Paramaribo en de aan de overzijde van de Surinamerivier gelegen plaatsen in het district Commewijne, en dan met name Meerzorg en Nieuw-Amsterdam aanzienlijk heeft verbeterd, vindt er op grote schaal vervoer over de rivier plaats met korjalen, kleine veerboten. Er bevinden zich twee belangrijke veersteigers in de stad, een aan de Waterkant in het centrum van Paramaribo, vlak bij het centrale busstation, en een in het noorden van de stad, de Veersteiger Leonsberg.
Luchtvaart.
Paramaribo heeft een regionaal vliegveld Zorg en Hoop, vanwaaruit naar de vliegvelden en airstrips in de rest van het land kan worden gevlogen. In vliegbewegingen gemeten is het de drukste luchthaven van het land. Internationale vluchten komen echter aan op Johan Adolf Pengel International Airport bij Zanderij, ruim 40 kilometer ten zuiden van de stad. Er zijn verbindingen met Amsterdam, Willemstad, Oranjestad, Port of Spain, Georgetown, Belém, Cayenne, Kralendijk, Philipsburg, Miami en Paramaribo-Zorg en Hoop. Verder bevindt zich aan de noordkant van de stad nog de Gummels Airport dat gespecialiseerd is in het verwerken van helikoptervluchten en vluchten met kleine vliegtuigen.

</doc>
<doc id="26995" url="https://nl.wikipedia.org/wiki?curid=26995" title="Rik Smits (basketballer)">
Rik Smits (basketballer)

Rik Smits (Eindhoven, 23 augustus 1966) is een Nederlands voormalig basketballer, van 1988 tot 2000 in dienst van de Indiana Pacers. Hij werd op dat moment de best betaalde Nederlandse profsporter aller tijden. Hij is een van de succesvolste Nederlandse basketballers.
Jeugd en College.
Smits begon op zijn veertiende met basketbal bij PSV/Almonte in Eindhoven. Wanneer de coach van het Marist College basketball team een bezoek brengt aan Nederland en Smits ontmoet, biedt hij Smits een beurs aan om te komen spelen voor het Marist College, ondanks dat hij Smits geen minuut heeft zien spelen. In 1984 vertrok Smits naar de Verenigde Staten, waar hij vier jaar speelde voor het Marist College basketballteam Red Foxes in Poughkeepsie. 
In de college competitie leerde Smits gebruik te maken van zijn lengte.
In 1986 leidde Smits de Red Foxes naar het ECAC Metro Conference-kampioenschap en speelde het Marist college hun eerste NCAA-toernooi. 
In 1987 leidde hij de Red Foxes naar 20 overwinningen in de Divisie I en opnieuw een deelname in het NCAA-toernooi. Met een gemiddelde van 24,7 punten, 8,7 rebounds en 3,9 blocks trok Smits de aandacht van de NBA teams.
NBA.
Met de tweede keuze kozen de Indiana Pacers Rik Smits uit de NBA Draft van 1988. Bij de Pacers zou Smits eigenlijk tweede keus zijn achter Steve Stipanovich, maar toen Stipanovich een blessure opliep die zijn carrière beëindigde, startte Smits in 71 wedstrijden van zijn rookiejaar. Met een gemiddelde van 11,7 punten en 6,1 rebounds per wedstrijd verdiende hij de All-Rookie First Team onderscheiding. 
Na een lastige periode begin jaren negentig groeide Rik Smits uit tot één van de belangrijkste spelers van de Pacers samen met Reggie Miller. De Nederlander maakte zichzelf geliefd bij de Pacers-fans met uitstekende prestaties in de play-offs, met name in de vierde wedstrijd van de Eastern Conference Finals van 1995, waar hij in de allerlaatste seconde, met een zogeheten buzzer beater, de wedstrijd besliste in het voordeel van de Indiana Pacers.
Smits werd in 1998 geselecteerd voor de NBA All-Star game, samen met onder meer Michael Jordan, Karl Malone, Shaquille O'Neal, Reggie Miller en de jongelingen Tim Duncan en Kobe Bryant. In de NBA All-Star Game, spelende voor het Eastern Conference team, scoorde Smits tien punten, zeven rebounds en vier assists inclusief een spectaculaire pass achter zijn rug naar New Jersey Nets-aanvaller Jayson Williams, die daarna scoorde met een slam dunk. 
In het seizoen 1999/2000 bereikte Smits met de Indiana Pacers de finale van de NBA. Het landskampioenschap ging daarin met 4-2 naar de Los Angeles Lakers met onder meer Kobe Bryant en Shaquille O'Neal, die Rik Smits één van zijn moeilijkste tegenspelers uit zijn carrière noemde. 
In de zomer van 2000 sloot Smits na twaalf jaar zijn profcarrière in de VS af en werd Smits in 2007 door de fans als vierde gekozen voor het Pacers '40th Anniversary Team, achter Reggie Miller, Mel Daniels en Jermaine O'Neal. 
Hij speelde 971 wedstrijden in de NBA en zijn gehele professionele carrière voor de Indiana Pacers. Smits scoorde in zijn NBA-carrière in totaal 12.871 punten, 5.277 rebounds en 1.111 blocks.
Smits woont nog steeds in de VS, waar hij zich hoofdzakelijk met zijn hobby bezighoudt, sleutelen aan oude crossmotorfietsen.Op 30 november 2011 was Smits te zien in Yahoo! Sport, over zijn deelname aan motorcrossraces. In 2008 won Smits de AHRMA Vintage National Premier 500 Intermediate Class op een BSA 500.
Nationaal team.
Smits nam met het Nederlands nationaal basketbalteam deel aan het WK van 1986 en het EK van 1987. Op het WK in Spanje scoorde hij een gemiddelde van 17,4 punten per wedstrijd. 
Op de Europese kampioenschappen die het jaar daarop in Griekenland werden gehouden, behaalde hij een gemiddelde van 22 punten per optreden.
Na zijn carrière in de NBA keerde hij voor een paar weken terug naar Noord-Brabant en stelde hij zich als niet-prof weer beschikbaar voor het nationale team.
Erelijst.
 NBA
 ECAC (NEC)

</doc>
<doc id="26996" url="https://nl.wikipedia.org/wiki?curid=26996" title="Acid house">
Acid house

Acid house is een muziekstroming die in de jaren 80 in Chicago ontstond. Deze muziek is herkenbaar aan een borrelend, pruttelend geluid dat gemaakt wordt met de TB-303-synthesizer. Rond 1987-1988 was er een grote golf aan platen waar dit geluid werd gebruikt. Daarna is het karakteristieke acidgeluid een vertrouwd ingrediënt geworden voor het maken van danceplaten.
Geschiedenis.
DJ Pierre van de groep Phuture ontdekte toevallig dat hij met zijn Roland TB-303-synthesizer onbedoelde, extreem vervormde geluiden kon produceren. De TB-303 was door Roland nooit ontworpen om te worden gebruikt zoals Phuture dat voor het eerst deed, maar voor baslijnen. Zodat bijvoorbeeld een gitarist zichzelf zou kunnen begeleiden of een band zonder bassist toch een stevige 'basis' kon neerzetten. Het apparaat flopte echter voor zijn oorspronkelijke doelstelling en werd uit de productie gehaald.
Met deze geluiden maakte DJ Pierre in 1985 de eerste acidhouseplaat. Deze nummers werden in 1987 uitgebracht op het platenlabel TRAX uit Chicaco. Het gaat hier om een maxi-single waarop op de A-kant het nummer "Acid Tracks" staat en op de B-kant de nummers "Phuture Jacks" en "Your Only Friend". Deze maxi-single werd geproduceerd en gemixt door Marshall Jefferson. De plaat viel in de smaak bij de invloedrijke dj Ron Hardy, die het nummer veel draaide. Het geluid werd in korte tijd bijzonder populair en meerdere acidplaten verschenen zoals "Acid Over" (Tyree Cooper), "Land Of Confusion" (Armando (houseproducer)) en Acid Man van Jolly Roger. Het staat overigens ter discussie of "Acid Trax" de oudste acidplaat is. Ook "I've Lost Control" van Sleezy D. wordt vaak als zodanig genoemd.
Al snel maakte het genre de oversteek naar Groot-Brittannië, waar in 1988 de tweede 'Summer of love' plaatsvond, met grootse openlucht 'raves'. De smiley werd het symbool voor de acidhouse-subcultuur, en in die tijd kreeg het genre ook de vaste naam "acid house". De Britse groep 808 State pikte de trend op en werkte het uit op het album "Newbuild". Groepslid A Guy Called Gerald bereikte zelfs de hitlijsten met acidplaat "Voodoo Ray". Meer commercieel was het nummer "We call it Acieeed" van D-Mob, dat een yell werd. Door de enorme populariteit van acid house kwam het geluid al snel terug in popnummers die de histlijsten bestormden, zoals Bananarama - "Tripping on Your Love", Samantha Fox - "Love House", de Britse en Nederlandse nummer-één-hit Yazz &amp; The Plastic Population - "The Only Way Is Up" en de Britse nummer-één-hit S'Express - "Theme from S'Express".
Invloed.
Hoewel de acidhouse rond 1990 weer over zijn hoogtepunt was bleef het geluid populair onder producers. Door nummers als "Substance Abuse" van Richie Hawtin en "Hardtrance Acperience" van Hardfloor bleef het geluid onder de aandacht. Hardfloor bleef als act het geluid consequent gebruiken en ontwikkelde ook een crossover het Lounge via het project Da’damn’phreak’noize’phunk. Ook Josh Wink gaf het geluid een impuls met het nummer "Higher State Of Consciousness" (1995). Ook producer Luke Vibert bleek een groot liefhebber van acid. Hij maakte in 2003 een ode aan het geluid met de single "I Love Acid". Het acidgeluid was ook sterk van invloed op de ontwikkeling van Big beat. De single "Chemical beats" (1994) van de Chemical Brothers gebruikt een schurend acidgeluid dat later in vele andere tracks terugkeerde. Ook binnen de trance (muziek) zijn er producers die veel van het geluid gebruik maakten. Bekende voorbeelden daarvan zijn Kai Tracid en Emmanuel Top.
Herkomst van de naam.
Er is veel discussie geweest over de herkomst van de naam "acid house".
Volgens één theorie ontstond de naam als verwijzing naar alle muziek die klonk als de eerste acidhouseplaat, "Acid Trax" van Phuture. Dit nummer stond in het nachtleven van Chicago bekend als "Ron Hardy's Acid Track" omdat het zo populair was dat het "burned the dance floor like acid" (als zuur op de dansvloer brandde).
Er is een tweede theorie die zegt dat "acid" of "acid burning" in Chicago in die tijd een negatieve, afkeurende term was voor sampling in houseplaten.
Volgens een derde theorie verwijst de naam naar "acid", de slang-benaming voor LSD. De reden hiervoor zou zijn dat de muziek zeer vreemd en vervormd klinkt, alsof men aan het "trippen" is. Een andere mogelijke reden zou zijn dat de muziek lekker zou klinken terwijl men aan het "trippen" is. Deze derde theorie werd veel gebruikt door politici om acid house als drugsmuziek en -cultuur aan te pakken.
Andere betekenissen.
"The Acid House" is de titel van een roman van Irvine Welsh, die later verfilmd is.
Referenties.
3. .Acid House Music Guide: A Brief History Of Acid House . https://www.musicgateway.com/blog/music-industry/music-business/acid-house 

</doc>
<doc id="26997" url="https://nl.wikipedia.org/wiki?curid=26997" title="Emotie">
Emotie

Een emotie is een innerlijke beleving of gemoedsbeweging zoals vreugde, angst, boosheid, verdriet en kan door een situatie of gebeurtenis worden opgeroepen. Gevoelens kunnen ook spontaan opkomen. Emoties zijn subjectieve belevingen en gaan samen met lichamelijke reacties, gelaatsuitdrukkingen en gedrag.
In biologische zin is een emotie een reactie van de hersenen op een affectieve prikkel. Dit komt zowel bij mensen als dieren vrijwel automatisch tot uiting in een bepaald patroon van gedrag zoals vluchten of toenadering en fysiologische reacties. Het gevoel kan dan gezien worden als een speciale uiting of vorm van emoties die typisch is voor mensen, namelijk de bewuste beleving, of mentale reflectie van een emotie.
Inleiding.
Een emotie kan worden opgeroepen door:
Het is lastig om aan te geven welke specifieke gebeurtenissen of prikkels uit de omgeving aanleiding geven tot emoties. Het kunnen negatieve gebeurtenissen zijn die met gevaar zijn geassocieerd, en daardoor een gevoel van angst oproepen. Maar het kunnen ook positieve gebeurtenissen zijn die gevoelens van veiligheid of blijheid oproepen. Emotionele reacties zijn voor een deel aangeboren en voor een deel aangeleerd. Een voorbeeld van een dergelijk aangeboren emotionele reactie is schrikken. Sommige mensen zijn angstiger dan anderen. Ook dit kan te maken hebben met hun aanleg, bijvoorbeeld hoog neuroticisme. Angst of vrees voor bepaalde situaties of voorwerpen kan echter ook het gevolg zijn van een leerproces. Zo kan een neutrale gebeurtenis door associatie met een schadelijke gebeurtenis op den duur angst gaan oproepen. Dit proces heet conditionering. Het laatste betekent dat dergelijke reacties ook weer kunnen worden afgeleerd.
Emoties zijn niet altijd rechtstreeks in iemands gedrag of gelaatsexpressies te herkennen. Dit komt omdat zij zich vaak binnen ons zelf afspelen. Ook zijn mensen in staat emoties als blijdschap of verdriet te veinzen, of de uiterlijke manifestaties van emoties te onderdrukken. Deze onderdrukte emoties zijn soms toch, zij het indirect, te herkennen aan de lichaamstaal. Vooral de gezichtsuitdrukking (zie verder) en de stemklank spelen daarbij een grote rol. De fysiologische reacties die door meer intense emoties worden opgeroepen, zijn echter moeilijk te onderdrukken. Van dit principe wordt bijvoorbeeld bij de leugendetector gebruikgemaakt.
Men kan emoties rangschikken naar valentie (aard of type) en intensiteit. In elk paar hieronder is eerstgenoemde minder intens dan laatstgenoemde emotie.
27 categorieën.
Een onderzoek van de University of California uit 2017 vond 27 categorieën menselijke emoties in video's:
Onbewuste emoties.
Soms kan er sprake zijn van emoties zonder (bewuste) gevoelsmatige reflectie. Een voorbeeld hiervan is de schrikreactie. Een hard geluid lokt binnen een fractie van een seconde automatisch en onbewust een fysiologische reactie uit, zoals het samentrekken van de spieren en hartslagversnelling. Pas enige tijd later treedt een gewaarwording van deze gebeurtenis en de daaraan gekoppelde lichamelijke reactie op, die door de hersenen vertaald wordt in een schrikgevoel. Onbewuste emoties kunnen vanuit evolutionair perspectief opgevat worden als automatische en snelle reacties op biologisch relevante prikkels. Dit zijn prikkels uit de omgeving die voor het overleven van de soort van belang zijn. Bij mensen gaan dergelijke reacties meestal gepaard met een oriëntatie van de aandacht op zowel de prikkel als de hierdoor opgeroepen fysiologische reactie. Echter, onderzoek van onder andere Joseph LeDoux en Öhman laat zien dat bedreigende stimuli fysiologische reacties kunnen oproepen, zonder dat men zich bewust is van deze stimuli. Door Joseph Ledoux is op grond van onderzoek met ratten het Dual Routes to Action-model ontwikkeld dat verklaart hoe onbewuste of impliciete emoties bij de mens kunnen ontstaan.
Onderzoek naar emoties.
Onderzoek naar emoties in een laboratorium maakt meestal gebruik van de volgende methodes:
Basisdimensies.
Er bestaan verschillende indelingen en opsommingen van allerlei soorten emoties. Veel van de opgesomde emoties kunnen teruggebracht worden tot (of zijn varianten op) een kleiner aantal basisemoties. De basisemoties op hun beurt kunnen weer gezien worden als combinaties van twee basisdimensies, valentie (prettig-onprettig) en intensiteit. Volgens de Engelse onderzoeker Edmund Rolls spelen bij de valentie dimensie twee aparte processen een rol. Dit zijn toekenning van beloning of straf en niet toekenning van beloning en straf. Straf gaat bijvoorbeeld gepaard met angst, niet straffen met opluchting. Beloning met blijheid, niet belonen met woede of verdrietigheid. Deze processen kunnen bovendien in intensiteit variëren. Volgens zijn theorie zijn menselijke emoties ontwikkeld of geëvolueerd uit deze meer basale emoties die ook bij dieren voorkomen.
Emotie en motivatie.
Het is lastig een scheidslijn aan te brengen tussen emoties en drijfveren, ook motivatie genoemd, die het gedrag bepalen. Emoties zijn namelijk niet alleen passieve belevingen, maar kunnen ook worden opgevat als actie-tendenties: een drijfveer om een bepaald doel te bereiken. Uit dieronderzoek is gebleken dat leergedrag van dieren gestuurd wordt door beloning en straf, ook "reinforcers" of bekrachtigers genoemd. Dieren zullen straf (negatieve bekrachtigers) vermijden en beloning (positieve bekrachtigers) nastreven. Voedsel en een mannetje (wijfje) waarmee gepaard kan worden, zijn voorbeelden van positieve bekrachtigers. Pijnlijke stimulatie is een voorbeeld van een negatieve bekrachtiger. Ook in het gedrag van mensen spelen drijfveren als het willen vermijden van pijn en zoeken naar genot of plezier een belangrijke rol. Zij fungeren kort gezegd als de motor van ons gedrag. Naast deze primaire drijfveren bestaan er ook secundaire drijfveren. De voetballer streeft bijvoorbeeld naar het maken van een doelpunt; de zakenman naar het afsluiten van een gunstig contract, en een scholiere naar de verovering van een aardige jongen. Het bereiken van het doel gaat gepaard met een gevoel van blijdschap, het niet bereiken daarvan met een gevoel van frustratie, teleurstelling of verdriet. Deze voorbeelden laten zien dat emoties c.q. gevoelens niet alleen passieve belevingen zijn, maar ook een belangrijke rol spelen in het sturen en activeren van menselijk gedrag.
Hersenen en emoties.
Mede op grond van dieronderzoek is er veel bekend over hersenfuncties die emoties reguleren. De betrokken structuren maken deel uit van het limbische systeem. Onderzoekers als Edmund Rolls en Antonio Damasio menen dat emoties gestuurd worden door een affectief netwerk, waarvan structuren als de amygdala, de hypothalamus en de cortex orbitofrontalis deel uitmaken. In dit netwerk hebben deze structuren een verschillende functie.
Rol van de amygdala.
Dierstudies hebben aangetoond dat de amygdalae (amandelkernen) betrokken zijn bij het aanleren van vreesreacties (zie ook versterkte schrikreactie). Uit humane studies is er bewijs gevonden dat de amygdala betrokken zijn bij de evaluatie van de valentie (positieve of negatieve betekenis) van affectieve prikkels uit de omgeving. Patiënten waarbij de amygdalae zijn beschadigd, blijken bijvoorbeeld moeite te hebben met herkenning van gelaatsexpressies van emoties. Dit blijkt vooral op te gaan voor expressies van angst. De amygdalae hebben veel verbindingen met de hypothalamus, die allerlei autonoom fysiologische reacties reguleert en de frontale cortex.
Primaire en secundaire emoties.
Er kan globaal een onderscheid worden gemaakt tussen primaire emoties en secundaire emoties. Soms spreekt men van lagere en hogere emoties. Primaire emoties worden automatisch en onbewust door prikkels uit de buitenwereld opgeroepen, zoals het eerdere voorbeeld van schrikken. Amygdala en door hypothalamus geproduceerde endocriene en neurochemische reacties zijn hier de voornaamste aangeboren mechanismen. Bij de secundaire emoties (bijvoorbeeld ontroering) is een meer complex circuit betrokken, waarin vooral de orbitofrontale cortex een belangrijke rol speelt "(zie Damasio verderop)". Deze emoties gaan vaak wel gepaard met bewuste beleving of gevoelens. Secundaire of hogere emoties zijn ook sterker afhankelijk van omgevingsinvloeden en cultuur dan de primaire emoties.
Neurotransmitters.
Neurotransmitters zoals noradrenaline, serotonine en dopamine zijn eveneens betrokken bij de controle van emoties. Deze neurotransmitters zijn dus niet alleen een gevolg of correlaat van emoties, maar kunnen ook emoties moduleren via terugkoppeling naar gebieden in de hersenen. Een chronisch verlaagd niveau van noradrenaline en serotonine kan bijvoorbeeld een neerslachtige stemming tot gevolg hebben. Dopamine kan het proces van beloning (een prettig gevoel) versterken. Deze neurotransmitter heeft ook een invloed op de genoemde orbitofrontale schors.
Linker- en rechterhersenhelft.
Ten slotte is uit onderzoek naar patiënten met hersenbeschadiging bewijs gevonden dat de rechterhersenhelft betrokken is bij beleving en expressie van negatieve emoties en de controle van onbewuste emoties (zie ook Hemisferische specialisatie).
Emotietheorieën.
Er bestaan vele emotietheorieën. De meeste hiervan hebben betrekking op de relatie tussen gevoelens (de innerlijke beleving) en de lichamelijk reacties die bij emoties optreden. Een punt van debat in sommige theorieën is de relatie tussen cognitie (kennen) en emotie (voelen). Een derde thema is de functie van emoties bij aanpassing aan de omgeving. Recent onderzoek naar hersenstructuren die bij emoties een rol spelen, heeft het inzicht in de aard en deelprocessen van emoties verscherpt. Hier volgt een kort overzicht van de voornaamste theorieën:
Descartes.
René Descartes (1596-1650) publiceerde in 1649 zijn boek "Les passions de l’âme" (vertaling: De passies/emoties van de ziel, in het Frans, Amsterdam/Parijs) en in 1650 "Passiones animae" (in het Latijn, Amsterdam), dat gezien wordt als het begin van de moderne wetenschappelijke theorie van emoties. Hierin probeerde hij naar aanleiding van de ontdekking van het hart als pomp door William Harvey de emoties mechanisch te verklaren met de frequentie en sterkte van de hartslag. Descartes gaf de volgende definitie van de hartstochten (emoties, Frans: "passions"): "Hartstochten zijn de gewaarwording van een uitzonderlijke toestand van het lichaam en hebben betrekking op iets (een object) dat door ons gekend of waargenomen wordt". Hij kwam met zes primaire emoties: vreugde ("joie"), droefheid ("tristesse"), liefde ("amour"), haat ("haine"), begeerte ("désir") en verwondering ("admiration"), en bijna 50 afgeleide emoties met verklaringen. Spinoza omschreef Descartes' definitie van de emoties (hartstochten) later als "gewaarwordingen, gevoelens of gemoedsbewegingen van de ziel, die alleen bij haar horen en ontstaan, in stand blijven en versterkt worden door bewegingen van de levensgeesten" (Spinoza: Ethica, deel 5, Voorwoord).
Spinoza.
Benedictus de Spinoza (1632-1677) ontwikkelde in zijn boek Ethica (in het Latijn, 1678), deels als reactie op Descartes, een verklaring van 48 emoties (verlangen/behoefte, blijdschap, droefheid, verwondering, liefde, minachting enzovoorts) ingepast in zijn metafysica. Emoties komen voort uit het streven naar zelfbehoud van het individu, het wezen zelf van de mens, en de reactie op een verbetering of verslechtering van de ervaren situatie. De voornaamste emoties zijn dus "Cupiditas" (Latijn voor bij Spinoza begeerte, verlangen, behoefte, drang tot zelfbehoud), "Laetitia" ("blijdschap is een overgang naar grotere volmaaktheid") en "Tristitia" ("droefheid is een overgang naar verminderde volmaaktheid"), waarop 43 andere emoties zijn terug te voeren, maar Verwondering ("Admiratio") en Minachting ("Contemptus") niet. Bij Spinoza zijn de emoties een verwarde poging om onze positie in onze mentale en fysieke omgeving te bewaken. Emotie is bij hem een verward, obsederend idee over de vergroting of verkleining van de lichamelijke vitaliteit. De neuroloog Antonio Damasio besprak Spinoza's indeling met instemming.
James en Lange.
William James ging ervan uit dat gevoelens als angst, verdriet, boosheid en dergelijke ontstaan als wij ons bewust worden van de autonome lichamelijke reacties op emotionele prikkels. Zijn theorie stamt uit 1894. Carl Lange kwam ongeveer tezelfdertijd op een soortgelijk idee, maar richtte zich voornamelijk op de bloedsomloop en spieren. De ideeën van James en Lange worden nogal eens samen genomen onder de naam "James-Langetheorie". Deze theorie heeft als inspiratiebron gefungeerd voor vele latere theorieën.
Cannon.
De theorie van James-Lange is met name door Walter Cannon bekritiseerd. Cannons argument was dat fysiologische reacties te diffuus en te traag waren, zodat terugkoppeling hiervan nooit het rijke arsenaal aan gevoelens bij de mens kon verklaren. Volgens Cannon werden gevoelens en lichamelijke reacties ongeveer gelijktijdig door de thalamus tot stand gebracht. Later onderzoek maakte echter duidelijk dat de thalamus niet specifiek betrokken is bij verwerking van affectieve prikkels.
Emotie en cognitie.
Er is veel gedebatteerd over de relatie tussen emoties (voelen) en cognitie (verstand, kennen). Robert Zajonc van de Stanford Universiteit in de V.S. beweerde dat emoties vroeger ontstaan, en onafhankelijk zijn van cognitieve processen. Richard Lazarus van de Universiteit van Berkeley (VS) meende daarentegen dat emoties een onderdeel vormden van cognitieve processen.
Lazarus sprak in dit verband van een "cognitive appraisal" (waardering). Een emotie (gevoel) is bijvoorbeeld afhankelijk van de context waarin een lichamelijke reactie optreedt, bijvoorbeeld of ons hart sneller gaat kloppen na het zien van een brullende leeuw of een seksueel aantrekkelijk persoon. Dit sluit aan bij experimenten van Schachter en Singer uit 1962 die aantoonden dat omgevingsinformatie van belang is voor het ‘ labelen’ (benoemen) van lichamelijke reacties. Zij verhoogden door een injectie met adrenaline kunstmatig de fysiologische arousal. Dit werd door een proefpersoon gelabeld als negatief, als een andere persoon in de proefruimte zich irritant gedroeg. Als deze zich opgewekt gedroeg, werd een positief gevoel gerapporteerd.
De tegenstelling tussen de standpunten van Lazarus en Zajonc wordt voor een deel veroorzaakt door verschillende definities van cognitie. Lazarus rekende namelijk ook vroege waarnemingsprocessen tot cognitie, terwijl Zajonc cognitie opvatte als een proces dat komt na de primaire waarneming. Bovendien heeft onderzoek naar de hersenfuncties de tegenstelling tussen beide standpunten verzacht, maar voor beide standpunten zijn argumenten aan te voeren.
Evolutie.
Volgens de evolutietheorie hebben emoties een belangrijke functie in het overleven van de soort in een bepaalde omgeving. Zo kan in een fysieke omgeving angst dienen om gevaar te vermijden (vluchtreactie), en woede dienen om een vijand uit te schakelen (vechtreactie). Emoties kunnen echter niet alleen in een fysieke context, maar ook in een sociale context een functie hebben. Bijvoorbeeld bij het nemen van beslissingen en aanpassing aan de omgeving.
Darwin.
Charles Darwin opperde in zijn boek "The Expression of Emotions in Man and Animals" het principe van "serviceable associated habits" (dienende geassocieerde gewoonten). Hierin wordt gesteld dat uitdrukkingen van emotie niet bedoeld zijn als expressie, maar simpelweg gedrag zijn wat geassocieerd is geraakt met een bepaalde emotie. Denk bijvoorbeeld aan afkeer, waarbij de tong uit de mond wordt gestoken ten teken van "bah". Tegenwoordig wordt dit niet alleen gedaan door mensen die een hap van bedorven eten hebben genomen, maar ook wanneer iemand in een onplezierige situatie belandt. Zo zijn uitdrukkingen van emotie volgens Darwin een geassocieerde gewoonte geworden.
Darwin droeg ook fundementeler bij tot het begrip van de menselijke psychologie in haar geheel door te wijzen op het belang van de verwantschap tussen mensen en dieren. In een van zijn notitieboeken staat het volgende aforisme uit 1838: "Hij die de baviaan begrijpt, draagt meer bij tot de metafysica dan Locke". In zijn Origin of Species voorspelt hij:
In de hierboven aangehaalde "Expression" toonde hij de adaptieve functie van emoties aan, en hun overheersende relatie met de fysieke, zintuiglijke omgeving.
Ekman.
Paul Ekman deed uitgebreid onderzoek naar gezichtsuitdrukkingen van de mens. Hij wilde de stelling van Darwin toetsen dat de gezichtsuitdrukkingen bij bepaalde emoties universeel zijn. Ekmans onderzoek bevestigde het bestaan van universele gezichtsuitdrukkingen voor de volgende zes basisemoties:
De gezichtsuitdrukkingen die bij deze emoties horen worden overal ter wereld herkend. Ook kinderen die zowel doof als blind geboren zijn uiten hun gevoelens door middel van deze universele mimiek.
Antonio Damasio.
Antonio Damasio bedacht de Somatische stempel theorie. Deze theorie bouwt voort op de oude James-Lange theorie, die stelt dat onze gevoelens een gevolg zijn van de waarneming van lichamelijke reacties. Angst ontstaat bijvoorbeeld als wij merken dat de hartslag toeneemt bij het zien van een gevaarlijk dier. Volgens de somatische stempel theorie zijn lichamelijke processen ook belangrijk voor het nemen van beslissingen. Emotie en verstand werken hier dus samen. Vooral gebieden in de prefrontale cortex spelen volgens Damasio een rol bij de integratie van emotionele en rationele processen.
Joseph LeDoux.
De theorie van Joseph LeDoux wordt ook wel de Dual Routes to Action theorie genoemd. Ook in deze theorie staan hersenstructuren, zoals met name de amygdala centraal. Deze zijn vooral betrokken bij de evaluatie van affectieve prikkels die met gevaar zijn geassocieerd. LeDoux’ onderzoek richtte zich op geconditioneerde vreesreacties. Hij onderscheidde daarbij een snelle route in de hersenen voor onbewuste reacties op bedreigende stimuli (zoals het zien van een giftige slang), en een langzame route die de bewuste verwerking van emoties (het angstgevoel) regelt. Ook deze theorie gaat dus in op de samenwerking tussen emotie en cognitie.
Een parallel-hiërarchisch model van emoties.
Moderne emotieonderzoekers als Panksepp, LeDoux, Rolls en Damasio menen dat gevoelens en lichamelijke reacties, de twee voornaamste componenten van emoties, parallel en ongeveer gelijktijdig worden opgeroepen. Een eenvoudige versie van dit model wordt in onderstaande figuur getoond. Uit de figuur blijkt dat latere niveaus (zoals gevoel of lichamelijk reacties die het gevolg zijn van de eerdere evaluatie) weer kunnen terugkoppelen naar het vroegere stadium, de evaluatie van de affectieve prikkel. Het laatste betekent dat er sprake is van terugkoppeling van zowel de lichamelijke reactie als het gevoel naar de evaluatie van de gebeurtenis. Ook elementen van de theorie van James-Lange en die van Cannon zijn dus in het model opgenomen. Evaluatie van affectieve prikkels vindt vermoedelijk plaats binnen structuren van het limbische systeem (zoals de amygdala). De door evaluatie opgeroepen processen worden deels door hogere gebieden in de hersenen (gevoel) als hypothalamus (lichamelijke reacties) gecontroleerd.
Emotie &amp; cultuur.
De expressie van basisemoties blijkt in verschillende culturen gelijk te zijn. In verband hiermee wordt aangenomen dat gelaatsexpressies voor een groot deel aangeboren zijn. Het uiten van gevoelens in een sociale context is echter mede afhankelijk van bepaalde regels die cultuurbepaald zijn. Ekman noemt dat "display rules". Het laatste idee is ook benadrukt door sociaal-constructivisten, waaronder Averill. Hij gaat ervan uit dat emotie cultuurbepaald is en bedoeld is om de sociale, communicatieve interactie tussen mensen te reguleren.
De cultuur leert in welke situatie men op welke (emotionele) manier behoort te reageren. Averill spreekt van emotionele syndromen, omdat hij ze ziet als syndroom van een cultuur. Hierbij is er altijd sprake van een samenspel van 4 factoren; subjectieve ervaring, fysiologische verandering, expressies en "coping". De cultuur bepaalt welke emoties onder welke omstandigheden gerechtvaardigd zijn. Zo ziet Averill bijvoorbeeld boosheid als een typisch menselijk sociaal geconstrueerd syndroom om interactie tussen mensen te reguleren.
Er zijn ten slotte culturen waar men benamingen van emoties kent die een andere cultuur niet kent. Zo kent men in het Pali de emotie metta; liefdevolle aandacht. In Japan kent men de emotie "amae", wat neerkomt op een soort wederzijdse afhankelijkheid in respect. In de Filipijnen kent men het woord "liget", wat staat voor iets met peper, vuur, passie. De gangbare lijst van emoties hoeven dus niet gezien worden als compleet of universeel.
Emotie en sekse.
Onderzoek heeft aangetoond dat mannen en vrouwen verschillend reageren op affectieve prikkels. Bijvoorbeeld bij het zien van aangename en onaangename plaatjes (zie IAPS) geven mannen doorgaans aan dat zij plaatjes van avontuur en opwinding (zoals seksuele plaatjes) prettiger vinden. Vrouwen daarentegen vinden plaatjes van bedreigende gebeurtenissen of slachtoffers onaangenamer Het laatste wijst mogelijk op een sterkere angst voor bedreigende gebeurtenissen en neiging om gevaar te vermijden bij vrouwen. Mannen hebben een sterkere neiging tot agressiviteit en opwinding.
Mannen vertonen ook een sterkere correlatie (samenhang) tussen positieve valentie (mate van prettig vinden) en arousal (mate van opwinding). Bij vrouwen geldt dit vooral voor onaangename plaatjes: zij rapporteren meer opwinding bij onaangename plaatjes. Angststoornissen en depressiviteit blijken ten slotte ook vaker bij vrouwen dan bij mannen voor te komen Over de oorzaak wordt nog gegist: mogelijk liggen aan deze sekseverschillen zowel biologische als omgevingsfactoren ten grondslag.
Emotionele intelligentie.
Onderzoekers hebben vanaf de jaren 1960 geprobeerd te meten in hoeverre een persoon in staat is zijn eigen emoties en die van anderen te herkennen, het onderscheid te maken tussen verschillende gevoelens en ze correct te benoemen, emotionele informatie te gebruiken als leidraad voor gedachten en gedrag, en gevoelens te beheersen en aan te passen aan de omgeving of aan de eigen doelstellingen. Het "emotionele (intelligentie)quotiënt" EQ is dan een aanvulling op het traditionele intelligentiequotiënt.
Er zijn verschillende modellen van emotionele intelligentie (EI) in omloop. Het "kenmerkmodel" van Konstantinos Petrides (2001) rapporteert over gedragingen en vaardigheden zoals gerapporteerd door de persoon zelf. Het "bekwaamheidsmodel" van Peter Salovey en John Mayer (2004) meet hoe goed iemand emotionele informatie kan verwerken en gebruiken.
Er zijn sterke positieve correlaties aangetoond tussen enerzijds EQ en anderzijds geestelijke gezondheid, professionele prestaties en leiderschapstalent, hoewel hierin de afzonderlijke rollen van "algemene" intelligentie en van specifieke persoonlijkheidskenmerken nog niet zijn uitgeklaard.
Affectieve informatica.
Affectieve informatica is de studie van automatische systemen voor het herkennen, interpreteren, verwerken en nabootsen van emoties. Het is een interdisciplinair vakgebied tussen informatica, psychologie en cognitiewetenschap. In brede zin kunnen hiertoe zelfs leugendetectoren gerekend worden, maar als afzonderlijk studiegebied begint affectieve informatica met een paper van Rosalind Picard uit 1995.
Een van de doelstellingen van het onderzoek is machines uitrusten met emotionele intelligentie, bijvoorbeeld om empathie te simuleren. De machine moet de gevoelstoestand van mensen interpreteren en haar gedrag daaraan aanpassen.

</doc>
<doc id="26998" url="https://nl.wikipedia.org/wiki?curid=26998" title="Don McLean">
Don McLean

Don McLean (New York, 2 oktober 1945) is een Amerikaanse singer-songwriter, vooral bekend geworden door het nummer "American Pie" uit 1971.
Biografie.
Don McLean maakte de Iona Preparatory School af in 1963, maar stopte met zijn studie aan de Villanova University na vier maanden. Later ging hij naar de avondschool waar hij een Bachelor graad haalde voor bestuurskunde in 1968.
Met behulp van het "New York State Council Of Arts" kon McLean als zanger doorbreken bij het grote publiek. Hij leerde de kunst van optreden van zijn mentor Pete Seeger.
In 2021 kreeg McLean een ster op de Hollywood Walk of Fame.
Muziek.
American Pie.
Het bekendste nummer van Don McLean is "American Pie". Het nummer gaat waarschijnlijk over de dood van Buddy Holly, Ritchie Valens en The Big Bopper, tijdens een vliegtuigcrash op 3 februari 1959. Dit wordt in het nummer "the day the music died" genoemd. McLean heeft verklaard dat de teksten ook autobiografisch zijn en dat ze zijn leven van de jaren 50 en 60 weergeven. In dat geval zou het "The levy" (waarover gezongen wordt) zijn stamkroeg kunnen zijn, vlak bij zijn school in Iona. Met "American Pie" wordt de verandering die de muziek in die periode onderging gesymboliseerd.
Het nummer blijft onderwerp van discussie als het gaat over de interpretatie van de tekst. Historici, scholieren, professoren van moderne literatuur en fans zoeken naar een diepere betekenis. In interviews zegt Don McLean dat hij geamuseerd is doordat bijna alle interpretaties beginnen met het feit dat hij nooit over het nummer praat, of de betekenis van de tekst vertelt.
Met een lengte van 8:37 minuten was "American Pie" vijftig jaar het langste nummer dat de eerste plaats in de Billboard Hot 100 had gehaald. In november 2021 verbrak Taylor Swift dit record met "All Too Well", dat 10:13 minuten duurt.
In 2000 werd "American Pie" in een coverversie door Madonna, met een iets gewijzigde tekst, opnieuw een hit.
Andere nummers.
Een populair nummer is "And I Love You So", dat in 1970 verscheen op zijn debuutalbum "Tapestry". Het lied is door veel artiesten opgenomen in de jaren na het verschijnen van de originele versie. In 1973 was het een hit voor de zanger Perry Como op zijn album met dezelfde titel.
Een ander bekend nummer is "Vincent", een eerbetoon aan Vincent van Gogh, ook bekend onder de titel "Starry Starry Night", waar het nummer mee begint, een verwijzing naar het schilderij van Van Gogh, De sterrennacht. McLean schreef de tekst van het nummer nadat hij een boek las over het leven van de schilder.
Met het nummer "Crying", een cover van Roy Orbison, scoorde Don McLean wereldwijd een nummer 1-hit.

</doc>
<doc id="26999" url="https://nl.wikipedia.org/wiki?curid=26999" title="Y Alberic O'Kelly de Galway">
Y Alberic O'Kelly de Galway



</doc>
<doc id="27001" url="https://nl.wikipedia.org/wiki?curid=27001" title="Acid House">
Acid House



</doc>
<doc id="27002" url="https://nl.wikipedia.org/wiki?curid=27002" title="Alberic O'Kelly de Galway">
Alberic O'Kelly de Galway

Jhr. Albéric Joseph Rodolphe Marie Robert Ghislain O'Kelly de Galway (Anderlecht, 17 mei 1911 – Brussel, 3 oktober 1980) was een Belgisch schaker. Hij woonde in Brussel en was van beroep schaakjournalist. Sinds 1956 was hij internationaal FIDE-grootmeester (GM). Ook was hij grootmeester correspondentieschaak (GMc).
Van 1938 tot 1959 was hij twaalfmaal kampioen van België, daarmee is hij de absolute recordhouder. O'Kelly de Galway won in 1946 het Hoogovenstoernooi. In 1947 won hij het Europese zone-toernooi in Hilversum. Hij was winnaar van het derde wereldkampioenschap correspondentieschaak dat van 1958 tot 1962 gehouden werd. Hij nam verscheidene malen deel aan de Schaakolympiade. Hij was in 1967 de eerste simultaanspeler in een toernooi.
O'Kelly heeft een aantal schaakboeken op zijn naam staan. Een door hem bestudeerd en gespeeld gambiet, het O'Kellygambiet, is naar hem vernoemd. Ook blijft hij bekend door de O'Kelly-variant in het Siciliaans:
1.e4 c5 2.Pf3 a6. "Zie diagram".
Familie.
O'Kelly was een telg uit de sinds 1824 adellijke Belgische familie O'Kelly de Galway.

</doc>
<doc id="27003" url="https://nl.wikipedia.org/wiki?curid=27003" title="Schaffhausen (kanton)">
Schaffhausen (kanton)

Schaffhausen (Duits: "Schaffhausen"; Frans: "Schaffhouse"; Italiaans: "Sciaffusa"; Reto-Romaans: "Schaffusa"; Engels: "Schaffhausen") is het meest noordelijke kanton van Zwitserland.
De inwoners van het kanton zijn 50,6% gereformeerd en 24,3% rooms-katholiek.
Geografie.
Het kanton ligt vrijwel geheel op de noordelijke rechteroever van de Rijn en bestaat uit drie afzonderlijke gebieden die alleen via andere kantons (Zürich en Thurgau) of via Duitsland met elkaar in verbinding staan. In het centrale gedeelte van Schaffhausen ligt bovendien een Duitse exclave: Büsingen.
Een uitloper van de Jura verleent het kanton Schaffhausen een heuvelachtig karakter (344 - 912 meter hoog).
In het zuiden ligt een vruchtbaar vlak dal, de Klettgau, dat ongeveer 50.000 jaar geleden door de Oerrijn is gevormd.
Talen.
Moedertaal (2000):
20,5% van de bevolking van het kanton heeft geen Zwitsers paspoort (2003).
Economie.
De economie bestaat voornamelijk uit handel en reparatiewerkzaamheden. Een andere sterke tak is gezondheid en diergeneeskunde. De voorheen sterke economische takken metaal en machinebouw zijn sterk achteruitgegaan.
Plaatsen en gebieden.
Meer dan 5000 inwoners hebben (2002):
Toerisme.
De grootste waterval van Europa de Rheinfall in Schaffhausen bevindt zich in kanton Schaffhausen. Schaffhausen en Stein am Rhein hebben een mooie oude binnenstad. Er is wijnbouw en men kan de wijn ook in de verschillende kelders proeven. Men kan hier goed wandelen en fietsen of op de Rijn of het Bodenmeer een rondvaart maken.
Bezienswaardigheden zijn het kasteel Munot in de stad Schaffhausen en kasteel Hohenklingen in Stein am Rhein, het vroegere Benedictijner klooster Allerheiligen in Schaffhausen en het voormalig klooster St Georgen in Stein am Rhein.
Districten.
In kanton Schaffhausen zijn er geen districten. Het gebied is opgedeeld in 27 gemeenten.
Geschiedenis.
Schaffhausen wordt voor de eerste keer genoemd in 1045 onder de naam "Scafhusun". In 1049 werd daar de abdij Allerheiligen gesticht door graaf Eberhard van Nellenburg. Onder de vleugels van de abdij ontwikkelde zich de stad Schaffhausen. In 1218 kwam de voogdij over klooster en stad onder keizer Frederik II aan het Heilige Roomse Rijk. Hiermee was de stad min of meer rijksvrij.
In 1501 werd de stad volledig lid van het Zwitsers Eedgenootschap. De heerlijkheid Neunkirch-Hallau werd in 1523 in bezit genomen, waarna het prinsbisdom Konstanz in 1525 afstand van zijn rechten deed. Dit was na het Mundat het tweede gebied dat volledig onder de landshoogheid van de stad viel. De reformatie werd in 1529 ingevoerd en betekende het einde van de abdij Allerheiligen en zijn politieke rechten.
De Westfaalse Vrede van 1648 maakte de stad definitief onafhankelijk van het Heilige Roomse Rijk. In 1657 deed de graaf van Sulz afstand van zijn rechten in de dorpen die de stad in de Klettgau bezat. Hierdoor kwamen deze dorpen definitief bij Zwitserland. In 1723 kon de stad na lange onderhandelingen met Oostenrijk hetzelfde bereiken voor zijn dorpen in de Hegau. Daarentegen werden in 1722 de dorpen Grimmelhausen en Fützen verkocht aan de Abdij Sankt Blasien.
In 1798 werd Schaffhausen deel van de Helvetische Republiek en wordt de stadstaat een kanton. Van het kanton Zürich werden in 1803 Stein am Rhein, Hemishofen, Ramsen en Dörflingen verworven, terwijl Ellikon aan Zürich werd afgestaan.
In 1839 vond een grenscorrectie plaats met het groothertogdom Baden. Epfelhofen werd afgestaan in ruil voor een gebied ten westen van Schleitheim.
De eerste treinverbinding kreeg Schaffhausen in 1857. In de Tweede Wereldoorlog werd de stad in 1944 het doel van een bomaanval van de VS.

</doc>
<doc id="27009" url="https://nl.wikipedia.org/wiki?curid=27009" title="Dipool">
Dipool

Een dipool, van het Grieks "di", twee en "pólos", as, spil, pool, is een object met twee polen, met twee uiteinden die een tegengestelde polariteit hebben. Dipool is een begrip dat vooral in de natuurkunde voorkomt. Er zijn magnetische en elektrische dipolen.
Een onregelmatige schommeling of oscillatie van de temperatuur van het zeewater in oceanen wordt ook met dipool aangegeven. Een voorbeeld is de Indische Oceaandipool.
Dipool staat in tegenstelling tot monopool, van "monos", een.
Magnetische dipolen.
Iedere magneet is in feite een dipool, met een noord- en een zuidpool. Magnetische monopolen zijn tot op heden niet waargenomen.
De Aarde fungeert als een magneet met een noord- en een zuidpool en heeft daarom ook een magnetisch veld om zich heen, het aardmagnetisch veld. De Noord- en de Zuidpool in de afbeelding zijn geografische polen. De geografische Noordpool is omgekeerd een magnetische zuidpool.
Elektrische dipolen.
Elektrische monopolen zijn geladen objecten. Behalve deze elektrische monopolen bestaan er ook elektrische dipolen: objecten die weliswaar neutraal zijn wat de elektrische lading betreft, maar toch zijn gepolariseerd doordat de zwaartepunten van de positieve en negatieve lading niet samenvallen. 
Een molecuul is een elektrische dipool wanneer de zwaartepunten van de positieve en de negatieve lading niet samenvallen. Doordat deze als geheel ongeladen polaire moleculen een positieve en een negatieve pool bezitten, kunnen zij in elektrostatische wisselwerking treden met naburige polaire moleculen. Water is daarvan het bekendste voorbeeld.
Een watermolecuul is een permanente elektrische dipool met een dipoolmoment van 1.85 D. De elektronen van de waterstofatomen in water worden door het zuurstofatoom aangetrokken en bevinden zich dichter bij het zuurstofatoom dan bij de waterstofatomen. Dit heeft tot gevolg dat het watermolecuul in het midden een relatief sterke negatieve lading heeft en een positieve lading aan de uiteinden.
Er bestaan behalve permanente dipolen ook geïnduceerde dipolen, die ontstaan door de invloed van een uitwendig elektrisch veld of een naburig ion. De karakteristieke grootheid van een dipool is het dipoolmoment en wordt uitgedrukt in debye, afkorting D.
Antenne.
'Dipool' wordt gebruikt voor zogenaamde dipoolantennes, eigenlijk een halve dipool: een staafvormige antenne opgesteld met een eind in het brandpunt van de spiegel van bijvoorbeeld een radiotelescoop.

</doc>
<doc id="27012" url="https://nl.wikipedia.org/wiki?curid=27012" title="Beastie Boys">
Beastie Boys

Beastie Boys was een New Yorkse hiphopgroep.
Biografie.
Beastie Boys bestond uit Adam Yauch (MCA) (5 augustus 1964 – 4 mei 2012), Mike Diamond (Mike D) (20 november 1965) en Adam Horovitz (King Adrock) (31 oktober 1966). Lange tijd golden deze witte Joodse jongens uit de middenklasse als een uitzondering in het hiphopwereldje, dat voornamelijk door zwarte jongens uit de getto's werd bevolkt.
Diamond (zang) en Yauch (bas) begonnen, met John Berry op gitaar en Kate Schellenbach op drums, begin jaren '80 als hardcore punkband in de New Yorkse scene, maar evolueerden na het vertrek van Berry en Schellenbach en de komst van Horovitz, geleidelijk aan richting hiphop. In hun beginjaren stonden ze bekend als feestbeesten, maar geleidelijk aan zijn ze zich ook met politieke zaken gaan bezighouden. Zo hebben ze in aanloop naar de Amerikaanse presidentsverkiezingen van George W. Bush actief kritiek geuit op de persoon en het beleid.
In de zomer van 1985 stond de band in het voorprogramma van Madonna's eerste Amerikaanse tournee: "The Virgin Tour". Madonna zelf zei een groot fan van Beastie Boys te zijn.
In 1986 bracht Beastie Boys het eerste album uit: "Licensed to Ill" werd een groot succes. Met een combinatie van rock en hiphop is hun stijl op dat moment vergelijkbaar met die van Run-D.M.C., dat in dezelfde periode doorbrak. Met de single "(You Gotta) Fight for Your Right (to Party!)" werden de Beastie Boys bekend.
Het volgende album "Paul's Boutique" in 1989 haalde niet de verkoopcijfers van het eerste, maar was op artistiek vlak een grote sprong voorwaarts. Ze gebruikten veel uiteenlopende samples en waren daarmee voorlopers van de abstracte hiphop van onder andere DJ Shadow (U.N.K.L.E.).
Met "Check Your Head" in 1992 ging Beastie Boys (deels) over naar het het gebruik van live-instrumenten. Het album bevatte een aantal akoestische nummers, naast meer hiphopgerichte songs als "So Whatcha' Want". "Check Your Head" was het eerste album dat de groep uitbracht op hun eigen platenlabel "Grand Royal". Dit label ontstond toen het moederlabel Capitol Records, na het onverwachte succes van "Check Your Head", de band de mogelijkheid gaf om zelf nieuwe acts uit te brengen en te verdelen via Grand Royal.
In 1994 volgde het album "Ill Communication", met daarop de hit "Sabotage".
In hetzelfde jaar bracht de groep op Grand Royal ook het album "Some Old Bullshit" uit. Het album was een overzicht van de hardcorepunkperiode van de groep en verzamelde nummers uit 1981 tot 1983. Hoewel allicht een must-have voor de fans, was het een weinig memorabel album. Toch was in de pubergrap "Cookie puss" en in "Beastie Revolution" al een voorproefje te horen van wat de groep te bieden had.
Het in 1998 uitgekomen album "Hello Nasty" bevestigde de reputatie van de groep en leverde opnieuw een wereldhit op met "Intergalactic" en de bescheidener hit "Body Movin"'.
Hoewel sociaal en politiek engagement vanaf de jaren '90 een belangrijke rol speelde voor de groepsleden, was dit engagement waarschijnlijk het meest uitgesproken op hun album "To the 5 Boroughs". In deze ode aan de Verenigde Staten en hun thuisstad New York sprak de groep zijn ongerustheid uit over de verstrakking en de harde en niet altijd even doordachte reactie van de regering na de aanslagen op 11 september 2001.
Beastie Boys zette zich ook in voor de mensenrechten in Tibet, onder andere via de Milarepa-stichting.
Op 4 april 2011 bracht de groep nog de single uit "Make some noise" Op 29 april 2011 kwam het album uit genaamd "Hot sauce committee part two".
Op 20 juli 2009 liet Adam Yauch (MCA) via een videoboodschap op hun website weten dat Beastie Boys hun geplande toer moesten uitstellen wegens gezondheidsredenen. Hij overleed op 4 mei 2012 aan de gevolgen van kanker in een speekselklier. Hij werd 47 jaar oud.

</doc>
<doc id="27013" url="https://nl.wikipedia.org/wiki?curid=27013" title="Mount Kosciuzko">
Mount Kosciuzko



</doc>
<doc id="27018" url="https://nl.wikipedia.org/wiki?curid=27018" title="Rap">
Rap



</doc>
<doc id="27019" url="https://nl.wikipedia.org/wiki?curid=27019" title="Rubens Barrichello">
Rubens Barrichello

Rubens Gonçalves (Rubinho) Barrichello (São Paulo, 23 mei 1972) is een Braziliaans autocoureur en voormalig Formule 1-coureur.
Barrichello reed voor Ferrari van 2000 tot 2005 als teamgenoot van Michael Schumacher. Hij boekte meerdere successen in deze periode en werd in 2002 en 2004 tweede in het kampioenschap.
Biografie.
Zowel zijn vader als zijn grootvader dragen of droegen de naam Rubens. Daarom werd Barrichello bekend als "Rubinho" (Portugees voor "kleine Rubens") en is die naam zijn vaste bijnaam geworden.
Barrichello won vijf kart-titels in Brazilië voordat hij naar Europa werd gehaald om te racen in de Formule Vauxhall Lotus serie in 1990. In zijn eerste jaar veroverde hij het kampioenschap, een prestatie die hij het daarop volgende jaar overdeed in het Britse Formule 3 kampioenschap.
Hij veroverde bijna een plek in de Formule 1 op negentienjarige leeftijd. Hij miste de kans en ging racen in de Formule 3000 in 1992. Hij werd derde in het kampioenschap en voegde zich het volgende jaar bij het Jordan Grand Prix-team. Tijdens deze overgang woonde hij in Banbury, Verenigd Koninkrijk.
Formule 1-carrière.
1993-1996: Jordan.
1993.
Barrichello beleefde een succesvol debuutjaar. In zijn derde race, de Grand Prix van Europa, startte hij van de twaalfde positie onder natte omstandigheden maar was reeds vierde aan het einde van de eerste ronde. Hij reed later in de race zelfs naar de tweede plek waarbij hij Alain Prost passeerde maar viel uit met een brandstofprobleem. De betrouwbaarheid van de Jordan was slecht en hij finishte een beperkt aantal races. Hij was regelmatig sneller dan zijn teamgenoten en wist tijdens de Grand Prix van Japan zijn eerste punten te scoren door een vijfde plaats te behalen. Met deze twee punten werd hij 18e in de stand om het wereldkampioenschap.
1994.
1994 begon veelbelovend met een vierde plek in Brazilië en een derde plaats in Aida (zijn eerste podiumplek).
Deze resultaten zorgden voor een tweede voorlopige positie in het kampioenschap achter Michael Schumacher. Barrichello zijn carrière werd bijna beëindigd tijdens de Grand Prix van San Marino toen hij zwaar crashte tijdens de training. Hij raakte buiten bewustzijn en was in levensgevaar omdat zijn tong de luchttoevoer blokkeerde. Snelle actie van professor Watkins redde zijn leven, ondanks dat de marshalls de auto hardhandig omdraaiden met hem erin.
Ayrton Senna kwam hem opzoeken in het ziekenhuis, iets wat Rubens zeer waardeerde. De drievoudig wereldkampioen was zichtbaar aangedaan bij het bezoek aan zijn jongere landgenoot.
Tijdens de race van dat weekend overleed zijn mentor Ayrton Senna na een zware crash. Ondanks zijn grote persoonlijke verlies herpakte hij zich en bereikte een poleposition tijdens de Grand Prix van België. Hiermee werd hij de jongste coureur op poleposition ooit. Hij werd zesde in het kampioenschap met negentien punten. Hij versloeg hiermee zijn teamgenoot Eddie Irvine.
1995.
Het hoogtepunt van 1995 was een tweede plaats in Montreal maar de Jordan auto's waren minder betrouwbaar dan in 1994. Hij finishte het seizoen als elfde met elf punten, opnieuw voor Irvine.
1996.
De verwachtingen waren voor Jordan hooggespannen in 1996 nadat ze het motorencontract met Peugeot hadden overgenomen van McLaren. Het sigarettenmerk Benson &amp; Hedges werd sponsor en zorgde voor een financiële injectie. Barrichello begon goed aan het seizoen en reed tweede tijdens de Braziliaanse Grand Prix (hij moest afhaken met oververhitte remmen). De competitiviteit van Jordan nam echter af naarmate het seizoen vorderde. De relatie tussen Eddie Jordan en Barrichello bekoelde en aan het eind van het seizoen maakte hij zijn overstap naar het nieuwe Stewart Grand Prix bekend.
1997-1999: Stewart.
1997 was een moeilijk eerste jaar voor het team en Barrichello wist maar drie races te finishen. Het hoogtepunt was een tweede plaats in Monaco waardoor hij de dertiende plaats in het eindklassement zou bezetten. Teamgenoot Jan Magnussen wist geen punten te halen tijdens het seizoen. Datzelfde jaar trouwde Barrichello met Silvana Giaffone.
In 1998 ging het niet veel beter met Stewart. Twee vijfde posities waren de hoogste van het seizoen. Ondanks de slechte betrouwbaarheid van de auto reed Barrichello goed en was consequent sneller dan zijn teamgenoot Magnussen. Magnussen werd vervangen tijdens de Grand Prix van Frankrijk door Jos Verstappen welke ook door Barrichello werd verslagen.
1999 bracht succes voor Stewart. Barrichello kwalificeerde als derde in Brazilië waarmee hij de Ferrari van Michael Schumacher versloeg. Hij pakte poleposition in Frankrijk en finishte drie keer op het podium. In de loop van het jaar viel het oog van Ferrari baas Jean Todt op Barrichello en hij werd voor 2000 gecontracteerd bij de Italiaanse renstal.
2000-2005: Scuderia Ferrari.
2000.
Barrichello behaalde zijn eerste overwinning tijdens de Grand Prix van Duitsland nadat hij vanaf de achttiende positie was gestart. Het was de langste tijd dat een coureur heeft moeten wachten op zijn eerste overwinning. Barrichello reed een constant seizoen en reed regelmatig naar het podium. Hij werd echter verslagen door drie andere betrouwbare auto's van de coureurs: Michael Schumacher, Mika Häkkinen en David Coulthard.
Met zijn vierde positie in het kampioenschap hielp hij Ferrari aan het constructeurskampioenschap.
2001.
In 2001 haalde Barrichello de derde plek in het kampioenschap met tien podiumplaatsen en 56 punten. Hij was opnieuw een belangrijke ondersteuning voor teamgenoot Michael Schumacher en reed Ferrari naar het derde constructeurskampioenschap op rij.
2002.
Het succes ging door in 2002, waarin hij vier races won en tweede werd in het kampioenschap met 77 punten. Het jaar werd echter gekenmerkt door controverse.
Barrichello kreeg orders van het team om Schumacher erlangs te laten tijdens de laatste meters van de Grand Prix van Oostenrijk. Schumacher zette Barrichello op de eerste plaats op het podium waar Ferrari later een boete voor zou krijgen. Deze actie leidde tot het verbieden van teamorders in 2003.
2003.
Hij eindigde het seizoen van 2003 op de vierde plaats met 65 punten. Hij won tweemaal, in Engeland en Japan, en hielp Ferrari en Schumacher opnieuw naar een dubbelslag in het kampioenschap.
2004.
In 2004 werd Barrichello zevenmaal tweede achter Schumacher en won hij zowel in Italië als in China. Hij behaalde overtuigend de tweede positie in het kampioenschap met 114 punten en 14 podiumplaatsen.
2005.
In 2005 miste Ferrari de snelheid van voorgaande jaren vanwege een wijziging in het bandenreglement. Ferrari gebruikte Bridgestones welke minder effectief waren dan de Michelins van de concurrenten. De beste resultaten waren twee tweede plekken. Hij eindigde het seizoen als achtste met 38 punten, zijn slechtste resultaat voor het Italiaanse team.
2006-2008: Honda.
2006.
In augustus 2005 maakte hij bekend dat hij Ferrari zou verlaten en ging rijden voor Honda F1. Hoewel zijn teamgenoot Jenson Button recht had op startnummer 11 liet hij deze aan Barrichello omdat het zijn geluksgetal was. Barrichello werd in eerste instantie voorbij gestreefd door Button maar na wijzigingen aan de auto was hij in staat terug te vechten. Hij finishte vierde in Monaco en haalde het beste resultaat voor een Japans team ooit in Monaco.
Hij finishte het seizoen als zevende met 30 punten, 26 minder dan Button.
2007.
2007 was Barrichello's zwaarste jaar uit zijn Formule 1 carrière, de Honda RA107 waar hij in reed zag er heel anders uit als zijn voorganger en de prestaties waren ook heel anders, het team was enorm weggezakt uit de top. Ze reden het hele jaar mee in het middenveld en ze beëindigden het seizoen als 8ste met 6 WK punten, in 2006 behaalden ze er 86, dat verschil is 80 punten. Een enorme afgang voor Honda, Rubens Barrichello en ook voor zijn teamgenoot Jenson Button.
2008.
Op 19 juli 2007 maakte Honda bekend dat Barrichello in 2008 bij hen zou blijven rijden. Dit gaf hem de kans om vijf starts te maken en daarmee het record voor meeste Grand Prix' te pakken, een record dat veertien jaar lang in handen van Riccardo Patrese was geweest. De Grand Prix van Turkije was zijn 257e race waarmee het record uit de boeken reed. Er was onenigheid over de precieze race maar Honda besloot de festiviteiten in Turkije te houden.
Het seizoen verliep beter dan 2007 maar elf punten en een veertiende positie waren nog steeds teleurstellend.
Aan het einde van 2008 maakte Honda bekend uit de Formule 1 te stappen. Hiermee werd het voortbestaan van het team, en daarmee de positie van Barrichello hoogst onzeker.
2009: Brawn GP.
2009.
Teambaas Ross Brawn kocht het team en hernoemde het tot Brawn GP. Op 6 maart 2009 bevestigde hij dat zowel Barrichello als Button hun positie behielden voor 2009. In de laatste tests voor het seizoen verraste het team met zeer snelle rondetijden. De hierdoor gewekte verwachtingen werden ook bevestigd tijdens het seizoen, waarin de teamgenoot van Barrichello, Jenson Button, meteen zes van de eerste zeven wedstrijden won. Ook Barrichello streed vaak vooraan mee en behaalde zes podiums, waarvan twee overwinningen: in de GP van Europa (Valencia) en de GP van Italië (Monza). Brawn GP kreeg in de voorlaatste race van het seizoen (GP van Brazilië, Interlagos) zekerheid over zowel de constructeurstitel als de rijderstitel (voor Button). Barrichello eindigde het kampioenschap op de derde plaats.
2010-2011: Williams.
2010.
Op 2 november 2009 werd bekendgemaakt dat Barrichello in 2010 zou rijden voor het Williams F1-team. Barrichello reed op 29 augustus 2010 zijn 300ste GP en was daarmee destijds de langst rijdende Formule 1-coureur aller tijden.
2011.
Een teleurstellend seizoen van Williams. Rubens presteert zo goed als de wagen is, maar verliest op het eind van het seizoen z'n race-zitje.
Formule 1-resultaten.
Totale Formule 1-resultaten.
‡ Halve punten zijn toegekend omdat minder dan 75% van de raceafstand was gereden.

</doc>
<doc id="27022" url="https://nl.wikipedia.org/wiki?curid=27022" title="Landijs">
Landijs

Landijs is ijs dat op het land ligt, in tegenstelling tot zee-ijs.
Landijs dat niet, of slechts voor een heel klein deel, wegdooit in de zomer wordt meestal gletsjer genoemd.
De grootste massa's van permanent landijs bevinden zich op Antarctica en Groenland en heten ook wel ijskappen.
De ontwikkeling van het landijs is van groot belang voor de verwachte zeespiegelstijging ten gevolge van het versterkte broeikaseffect. Het water, dat vrijkomt doordat de hoeveelheid permanent landijs afneemt, zal een bijdrage leveren aan de stijging van de zeespiegel. Het zee-ijs, dat op het water drijft, zoals het ijs rond de Noordpool, speelt hierin geen rol vanwege de wet van Archimedes. Smeltend landijs van bijvoorbeeld Groenland en Antarctica daarentegen heeft wel gevolgen voor de zeespiegel.
De gemiddelde zeespiegel is in de 20e eeuw gestegen met 0,1 tot 0,2 meter, voornamelijk vanwege opwarming van het zeewater en smeltend landijs. Wanneer de grote massa landijs op West-Antarctica geheel zou smelten zou de zeespiegel wereldwijd zo'n 6 meter stijgen. Een verandering op deze schaal in de 21e eeuw wordt echter niet waarschijnlijk geacht. De huidige bijdrage van de ijskappen op Groenland en Antarctica is kleiner dan die van kleinere gletsjers. Grote massa's landijs reageren namelijk traag op klimaatsverandering. De reactietijd (of responstijd) van grote ijskappen is namelijk groot: veranderingen in het klimaat werken nog enkele millennia door in het gedrag en omvang van ijskappen.
Gedurende de ijstijden was een groot gedeelte van Noord-Europa, de Alpen en Noord-Amerika met landijs bedekt. Destijds stond de zeespiegel ongeveer 125 meter lager dan tegenwoordig.

</doc>
<doc id="27023" url="https://nl.wikipedia.org/wiki?curid=27023" title="Byzantijnse rijk">
Byzantijnse rijk



</doc>
<doc id="27025" url="https://nl.wikipedia.org/wiki?curid=27025" title="Telefooncentrale">
Telefooncentrale

Een telefooncentrale is een installatie waarmee het mogelijk is telefoontoestellen zo te verbinden dat een gesprek mogelijk wordt. De telefooncentrale bevindt zich doorgaans op een centrale plek ten opzichte van de aangesloten toestellen. Telefooncentrales bestaan in verschillende groottes en functionaliteit: huistelefooncentrale, bedrijfscentrale, lokale centrale, transitcentrale, interconnectiecentrale. Centrales kunnen analoog of digitaal zijn en gebruikmaken van koper-, glasvezel- en/of radioverbindingen.
Geschiedenis.
Handbediening.
Aanvankelijk was een centrale een bedieningspaneel waarop een telefoniste (of telefonist, maar het werk werd meestal door vrouwen gedaan) handmatig de verbindingen maakte. Bij het opnemen van de hoorn kreeg een abonnee verbinding met een telefoniste. Hij zei met wie hij wilde spreken waarna de telefoniste de verbinding tot stand bracht. In veel gevallen kon men volstaan met de naam (niet het nummer) van de gewenste gesprekspartner.
Ook de taxatie, die naderhand diende voor de facturatie, werd met de hand bijgehouden.
Bij een handmatige telefooncentrale eindigen de telefoonlijnen op klinken op een verticaal paneel. Daaronder, op een horizontale tafel, bevinden zich de koorden, elk met twee stoppen die in de klinken passen. Om te vermijden dat de koorden in de knoop raken, worden ze door gewichten onder de tafel strak gehouden. Van de koorden die niet in gebruik zijn, steken alleen de stoppen boven de tafel uit. Bij elk koord hoort een sleutel (een schakelaar op het tafelblad). Drukt de telefoniste daartegen, dan kan ze via dat koord spreken en met de slinger belstroom op de lijn zetten.
Werkwijze.
De werkwijze is meestal als volgt.
Eenvoudige centrale met één telefoniste.
De abonnee draait aan de slinger van zijn telefoontoestel, waardoor er een wisselstroom wordt opgewekt die in de telefooncentrale de bel doet rinkelen ("opbellen"). Bovendien valt er in de centrale een klepje naast de klink van de abonnee omlaag of gaat er een lampje branden, zodat de telefoniste kan zien door welke abonnee ze wordt opgeroepen.
De telefoniste steekt een ongebruikte stop in de klink en drukt tegen de sleutel zodat haar hoofdtelefoon met de lijn wordt verbonden. Ze kan nu met de oproepende abonnee praten. Daarna steekt ze de andere stop van hetzelfde koord in de klink van de opgeroepen abonnee. Door tegen de sleutel te drukken en aan de slinger te draaien, laat ze de bel bij de opgeroepene rinkelen. Daarna laat ze de sleutel los en komt de verbinding tot stand.
Wil iemand spreken met een abonnee die in gesprek is, dan kan de telefoniste dat direct zien: er zit immers al een stop in de klink.
Aan het einde van het gesprek draaien de abonnees weer even aan de slinger ("afbellen"). De telefoniste weet dan door het gerinkel van de bel dat ze de verbinding weer kan verbreken.
De woorden opbellen en afbellen worden tot heden in het spraakgebruik gehoord.
Grote centrale met meer telefonistes.
Bij grotere telefooncentrales (meer dan 15 000 abonnees) is dit systeem niet meer werkbaar. De panelen worden te groot en de telefonistes krijgen het te druk. Er zijn meer telefonistes nodig. Er zijn bijvoorbeeld twaalf telefonistes en 45 000 abonnees. Elke telefoniste heeft op haar paneel 15 000 klinken voor uitgaande gesprekken en 3750 klinken voor inkomende gesprekken. De afbeelding toont een derde deel van deze centrale (er zijn in werkelijkheid veel meer klinken dan de afbeelding toont) met de panelen van vier telefonistes. Elke abonnee is verbonden met de inkomende klink van zijn eigen telefoniste (op een geel paneel onder) en met de uitgaande klink van vier telefonistes (op een wit paneel boven). Een telefoniste kan een verbinding tot stand brengen tussen een inkomende klink van haar eigen paneel en een uitgaande klink van haar eigen paneel of van het paneel van haar collega's links en rechts. Nu kan een telefoniste niet direct zien of een aansluiting bezet is, maar hiervoor is een eenvoudige oplossing: de telefoniste tikt even met de tip van de stop tegen de ring van een klink. Hoort ze dan een klikgeluid, dan weet ze dat de aansluiting bezet is.
Een dergelijke telefooncentrale hoeft niet volledig bemand te zijn. Op rustige tijden kan een telefoniste twee of meer panelen tegelijk bedienen.
Nog grotere centrales.
Bij nog grotere telefooncentrales moet een telefoongesprek door twee telefonistes verwerkt worden. Er zijn dan verbindingen tussen de panelen van de verschillende telefonistes. De telefonistes kunnen zich in hetzelfde gebouw bevinden, maar ook op verschillende plaatsen in een grote stad. Hetzelfde systeem wordt gebruikt voor interlokale verbindingen.
Elke telefoniste heeft nu ook een aantal klinken die verbinding geven met haar collega's. Er zijn natuurlijk meerdere verbindingen nodig, en die hebben elk een eigen klink op het paneel. Met de klik-methode probeert de telefoniste de klinken een voor een, tot ze een vrije klink vindt. Bij een geavanceerder systeem brandt er een lampje naast de vrije klinken, of - nog mooier - naast de eerste vrije klink.
Automatisch.
De eerste automatische centrale werd in Kansas City ontworpen, niet door een elektronicus, maar door een uitvaartondernemer. Almon Strowger verdacht de lokale telefoniste ervan de oproepen voor een begrafenis naar een concurrent door te geleiden waardoor hij klanten verloor. Zijn automatische centrale, waarvan nog tot in de jaren tachtig exemplaren werden gebruikt, kon door de abonnee op afstand bediend worden. Zo bepaalde de abonnee wie hij/zij aan de lijn kreeg, zonder tussenkomst van een telefoniste.
Het principe was dat een telefoontoestel was voorzien van een kiesschijf. Bij het opnemen van de hoorn werd de lijn verbonden met een registerrelais dat door de kiesschijf gegenereerde pulsen telde, en doorschakelde naar het volgende cijferrelais, dat dan weer een nieuwe keuze mogelijk maakte enzovoorts. Bij het opnemen aan de andere kant, werd een puls gegenereerd, waardoor een mechanische teller versprong. De door Strowger ontworpen hefdraaikiezer maakte deze ontwikkeling mogelijk. In 1925 werd de eerste automatische telefooncentrale in Haarlem in gebruik genomen.
Latere telefooncentrales werkten nog steeds volgens dit principe; alleen werd de kiesschijf vervangen door een serie druktoetsen, en zijn de relais en tellers elektronische schakelingen geworden. Moderne telefooncentrales maken gebruik van het toonkiessysteem (DTMF) in plaats van pulsen.
Terminologie.
Het werken met de kiesschijf heet in Nederland kiezen en in Vlaanderen vormen. In de volksmond wordt meestal draaien gezegd, een woord dat met de komst van de drukknoppen niet goed meer bruikbaar is.
Tegenwoordig.
De huidige telefooncentrales werken digitaal. Zo wordt data bij een ISDN-aansluiting digitaal aan de centrale aangeleverd. Bij een analoge of PSTN-aansluiting wordt het signaal in de centrale gedigitaliseerd, dat wil zeggen in bits omgezet.
In beide gevallen is er sprake van een signaal met een bitsnelheid van 64 kbit/s. Het voordeel van een digitaal signaal is dat ruis en storing, zolang ze onder een bepaalde drempelwaarde blijven, geen merkbare gevolgen hebben.
Een PABX (Private Automatic Branche Exchange) is een bedrijfscentrale die het verkeer binnen een bedrijf afhandelt.
Om kabelcapaciteit te winnen, is de reikwijdte van een centrale beperkt. Men spreekt dan van lokale centrales. Deze zijn onderling verbonden via een transitcentrale. Tussen transitcentrales spreekt men niet van lijnen maar van trunks. Via die trunks kunnen mensen van lokale centrale x via transit 1 en transit 2 praten met mensen aangesloten op lokale centrale y.
Ten slotte kunnen transitcentrales ook nog verbonden zijn via een interconnectiecentrale. Deze interconnectiecentrales geven verbindingen tot een internationale centrale. In 2003 waren deze interconnectiecentrales ook de verbindingen tussen de netwerken van de verschillende nationale telecombedrijven.
Telecommunicatie en datacommunicatie krijgen steeds meer overlap. De werelden groeien naar elkaar toe. De nieuwste types telefooncentrales maken gebruik van datacommunicatienetwerken en de internetprotocollen (IP). Dit zijn VoIP-centrales (Voice over IP).
Functies en werking.
In essentie maakt een telefooncentrale bij het opzetten van een gesprek een tijdelijke verbinding tussen een tweetal van de op centrale aangesloten poorten.
Binnen complexe telefoonnetwerken is hier een groot aantal functies omheen noodzakelijk om te zorgen dat in de praktijk het telefoonnetwerk goed functioneert.
Een belangrijke functie is de analyse van het gekozen telefoonnummer, en aan de hand daarvan het selecteren van een juiste uitgaande poort. Bij transitcentrales wordt met name het netnummer gebruikt om deze selectie uit te voeren.
Openbare centrales.
Telefooncentrales die het telefoonverkeer tussen abonnees regelen, zijn openbare centrales. Er kunnen verschillende soorten openbare centrales worden onderscheiden, afhankelijk van de functie, soort netwerk en de opzet van het betreffende netwerk. Enkele voorbeelden zijn:
Privécentrales.
Naast genoemde centrales voor verkeer tussen verschillende abonnees of zelfs verschillende netwerken en landen zijn er ook systemen voor gebruik binnen een bedrijf of gezin:
Voice over IP.
Door de opkomst van voice over IP of VoIP, ook binnen bedrijven en organisaties, bieden moderne PABX systemen ook VoIP-mogelijkheden of worden vervangen door VoIP-centrales zoals een Asterisk PBX, of een VoIP-systeem van bijvoorbeeld Avaya, Mitel, Cisco of BroadSoft.

</doc>
<doc id="27026" url="https://nl.wikipedia.org/wiki?curid=27026" title="Portugees">
Portugees

Portugees (, of kortweg ) is een Romaanse wereldtaal die wordt gesproken in Portugal, Brazilië, Angola, Guinee-Bissau, Sao Tomé en Principe, Oost-Timor, Kaapverdië, Mozambique, en andere gebieden, zoals Goa in India en Malakka (Cristao) in Maleisië. Het wordt ook gesproken door een minderheid in Macau, waar het een officiële taal is. In Galicië, een gebied in Spanje ten noorden van Portugal, wordt "Galego" (Galicisch) gesproken; officieel een andere taal, maar het lijkt erg op het Portugees. De Portugeessprekende landen werken op taalgebied samen in de Gemeenschap van Portugeessprekende landen.
Sprekers.
Volgens een UNESCO-rapport uit 2000 werd het Portugees toen door 176 miljoen mensen gesproken. Inmiddels zijn dit er enkele tientallen miljoenen meer als gevolg van de bevolkingsgroei. Zo is het aantal Brazilianen toegenomen tot 215 miljoen (2022). Het is een officiële taal van de Europese Unie, Mercosul en de landen in de, hierboven genoemde, Gemeenschap van Portugeessprekende landen.
Ontstaan en verspreiding.
De dominantie van de Romaanse talen op het Iberisch Schiereiland dateert van het einde van de 3de eeuw v.Chr., toen de Romeinen de daar gevestigde Carthaagse kolonies veroverden en het gebied inrichtten als de provincie Hispania.
Een deel van de fonologische differentiatie tussen de verschillende Iberische regio's kan verklaard worden door de verschillende talen die de volkeren daar spraken voor de komst van de Romeinen. Het Portugees is afkomstig van het Volkslatijn uit de Romeinse gebiedsdelen Gallaecia en Asturica, een relatief geïsoleerd gebied waar de taal niet mee evolueerde met het Latijn van de andere delen van het schiereiland. Tussen de 5de en de 7de eeuw arriveerden Germaanse invallers en Galicië werd een koninkrijk der Sueben. Toen in de 7de eeuw de Visigoten de macht overnamen, waren er al verschillen tussen het Galicisch en het Castiliaans.
De belangrijkste splitsing van de Romaanse talen op het schiereiland (vanaf de 9de eeuw) was die tussen enerzijds het Catalaans, nauw verwant met het Occitaans en waarvan de sprekers verschillende eeuwen onder Frankisch bestuur vielen, en anderzijds de andere dialecten van Spanje en Portugal, samen Hispano-Romaans geheten, waarin zich gaandeweg een verder onderscheid aftekende tussen volkeren onder Arabisch bestuur in het zuiden (Mozarabisch) en volkeren onder christelijk betuur in het noorden. In de loop van de reconquista versplinterde de politieke en daarmee ook de taalkundige eenheid, tot twee van de daaruit voorkomende dialecten, Castiliaans en Portugees, op den duur de nationale talen van Spanje en Portugal werden. De Algarve werd in het midden van de 13de eeuw veroverd door christelijke heersers die Galicisch spraken. Het moderne Portugees is afgeleid van het Galicisch; de twee talen groeiden uit elkaar in de periode 1350-1500, een politiek woelige tijd die nauw verbonden is met de opkomst van het koningshuis Avis in 1383.
De status van Portugees als wereldtaal is nauw verbonden met het koloniale verleden van het koninkrijk Portugal. De Portugese ontdekkingsreizen begonnen vanaf 1415 met de verovering van Ceuta en de daaropvolgende Afrikaanse expedities onder impuls van Hendrik de Zeevaarder. Nadat in 1492 Christoffel Columbus naar Amerika was gereisd namens de Spaanse kroon, sloten Portugal en Spanje (eigenlijk Castilië) in 1494 het Verdrag van Tordesillas om koloniale oorlogen te vermijden. Daarbij werden alle overzeese gebieden ten oosten van de meridiaan die 1770 km ten westen van Kaapverdië ligt, toegewezen aan Portugal. In 1529 zou het Verdrag van Zaragoza de demarcatielijn doortrekken aan de andere kant van de wereld. Als gevolg van het Verdrag van Tordesillas kwam later Brazilië, dat in 1494 voor de Europeanen nog onbekend was, aan Portugal toe.
Kenmerken.
Het Portugees in Brazilië wijkt af van het Portugees in de andere gebieden. Er heeft echter een spellingshervorming plaatsgevonden (het Acordo Ortográfico uit 1990, in 1998) met alle Portugeestalige landen, waarin werd afgesproken de taal in alle Portugeessprekende landen hetzelfde te spellen. In Portugal heeft de aangepaste spelling echter veel tegenstand ondervonden bij het publiek en wordt de aanpassing nog niet alom toegepast. De variant van Brazilië wordt Braziliaans-Portugees genoemd. Het gesproken Portugees van Portugal is voor Brazilianen moeilijk te verstaan.
Grammatica.
Het meest unieke aan de Portugese grammatica is het werkwoord. Het Portugees heeft meer vervoegingen behouden uit klassiek Latijn dan de andere Romaanse talen. De grammatica's van het Spaans en het Portugees lijken sterk op elkaar. Er zouden naar schatting tussen de 400 en 600 woorden afkomstig zijn uit het Arabisch.
Officiële taal.
De landen waar Portugees erkenning geniet als officiële taal, hebben zich verenigd in de Gemeenschap der Portugeestalige Landen ("Comunidade dos Países de Língua Portuguesa"). De 9 huidige leden (januari 2021) zijn: Angola, Brazilië, Kaapverdië, Guinee-Bissau, Portugal, Sao Tomé en Principe, Equatoriaal-Guinea, Mozambique, en Oost-Timor. In de eerste 6 daarvan heeft de meerderheid van de bevolking Portugees als moedertaal.

</doc>
<doc id="27027" url="https://nl.wikipedia.org/wiki?curid=27027" title="Dick Higgins">
Dick Higgins

Dick Higgins (Cambridge, 15 maart 1938 – Quebec, 25 oktober 1998) was een experimenteel kunstenaar en een van de medeoprichters van Fluxus. Zijn werk bestrijkt veel gebieden, waaronder schilderkunst, performance, dichtkunst, happening, film, typografie en boekdrukkunst. Hij was de bedenker van de term intermedia. 
Net als sommige andere Fluxus kunstenaars studeerde Higgins compositieleer bij John Cage. In 1960 trouwde hij met de kunstenares Alison Knowles. 
In 1963 richtte hij een uitgeverij op met de naam Something Else Press. Deze uitgeverij publiceerde vele teksten van kunstenaars als Gertrude Stein, George Brecht, Daniel Spoerri, Bern Porter, Ray Johnson, Ken Friedman, en anderen. Zijn dochter Hannah Higgins is de auteur van "The Fluxus Experience", wat als een standaardwerk over de Fluxusbeweging gezien wordt. 
Voor zijn interdisciplinaire activiteiten als beeldend en dichtend kunstenaar bedacht Higgins het woord "intermedia" en beschreef in 1965 de betekenis ervan in een essay met dezelfde naam. Tot zijn meest interessante bijdragen behoren "Danger Music" composities. Hij behoorde rond 1965 tot de eersten die het gebruik van computers introduceerden als gereedschap om kunst mee te vervaardigen. 
Higgins publiceerde vierenzeventig boeken, waaronder een vertaling van een tekst van Giordano Bruno ("On the Composition of Signs and Images") die als een vroege verhandeling over multimedia gezien kan worden. 
"The Book of Love &amp; War &amp; Death" uit 1972 is een gedicht dat een heel boek beslaat, 
en een van de eerste door een computer gegenereerde teksten. In het voorwoord beschrijft Higgins hoe hij een programma schreef om de zinnen van een van de coupletten van het gedicht op toevallige wijze door elkaar te husselen. 
In de in 1976 verschenen bloemlezing "A Dialectic of Centuries: Notes towards a Theory of the New Arts" zijn vele van zijn theoretische werken en essays verzameld.
Hij overleed in Quebec, Canada aan een hartaanval. 

</doc>
<doc id="27028" url="https://nl.wikipedia.org/wiki?curid=27028" title="George Maciunas">
George Maciunas

George (Litouws: Jurgis) Maciunas (Kaunas, 8 november 1931 - Boston, 9 mei 1978) was een Amerikaans kunstenaar van Litouwse afkomst.
Hij werd geboren in Kaunas in Litouwen, maar woonde vanaf 1948 in de Verenigde Staten, waar hij aan de Cooper Union "School of Art" studeerde. 
Hij werd bekend als een van de oprichters van de artistieke beweging Fluxus. Hij propageerde Fluxus in New York, en later in Europa, door happenings en concerten te organiseren. In Europa initieerde hij de geruchtmakende Fluxus-concerten in Wiesbaden, Parijs, Düsseldorf ("Festum Fluxus Fluxorum" in de Staatliche Kunstakademie), Amsterdam, Den Haag en Kopenhagen.
Fluxus wilde als tegenbeweging tegen het abstract expressionisme de beeldende kunst uit zijn 'ivoren toren' halen; mengvormen ontwikkelen en demystificeren, zoals John Cage dit in de muziek had gedaan. 'Fluxus-composities' zijn vaak speels, meestal tijdgebonden (soms zeer kort) en veelal zeer onorthodox.
Varia.
Zijn bijnaam was: "Mister Fluxus". Het woord "Fluxus" had Maciunas gevonden in een tijdschrift in Litouwen; het woord heeft meerdere betekenissen. Het verscheen voor het eerst in een openbaar kunstmanifest in 1963 in New York. Maciunas geniet binnen de kunstwereld van Litouwen status van 'Nationale volksheld' dankzij publicaties over hem, die in dat land werden uitgebracht door zijn collega; de filmmaker Jonas Mekas.

</doc>
<doc id="27031" url="https://nl.wikipedia.org/wiki?curid=27031" title="Ko de Jonge">
Ko de Jonge

Jacobus Cornelis (Ko) de Jonge (Middelburg, 17 januari 1945) is een Nederlands beeldend kunstenaar.
Werk.
Hij maakt collages, installaties, schilderijen en tekeningen. Zijn onderwerp is onder andere de architectuur. De Jonge is werkzaam in Middelburg. Hij is sinds de jaren 70 actief in de kunststroming mail art.
Hij is de vaste vormgever van het literaire tijdschrift Ballustrada.
Ko de Jonge is onder andere de initiator van "Streetgallery", een permanente tentoonstelling van Zeeuwse kunstenaars op de Christelijke Scholengemeenschap Walcheren (CSW).

</doc>
<doc id="27032" url="https://nl.wikipedia.org/wiki?curid=27032" title="IUOMA">
IUOMA

International Union of Mail-Artists is een organisatie waarbinnen Mail art kunstenaars actief zijn. Deze vakbond is opgericht in 1988 door de Nederlander Ruud Janssen die al sinds 1980 actief is in het Internationale Mail art netwerk. Het eerste IUOMA-tijdschrift werd gepubliceerd in 1991. In 2002 kreeg de vakbond ook een digitaal platform.

</doc>
<doc id="27033" url="https://nl.wikipedia.org/wiki?curid=27033" title="Teerput">
Teerput



</doc>
<doc id="27036" url="https://nl.wikipedia.org/wiki?curid=27036" title="Tokyo">
Tokyo



</doc>
<doc id="27037" url="https://nl.wikipedia.org/wiki?curid=27037" title="Tokio">
Tokio

Tokio of Tokyo is een van de 47 prefecturen of provincies van Japan. De naam wordt bij transcriptie volgens het gangbare Hepburnsysteem meestal gespeld als "Tōkyō" () en betekent letterlijk: "Oostelijke hoofdstad". Officieel gebruikt men ook de naam 東京都, ofwel "Tōkyō-to", en dat betekent metropool Tokio of prefectuur Tokio.
Alle 23 speciale wijken van Tokio worden als een aparte stad bestuurd en samen beslaan ze het gebied van de historische stad Tokio, ofwel , (""). Binnen deze zone woonden medio 2012 meer dan 8,7 miljoen inwoners. De totale bevolking van de prefectuur Tokio bedroeg op 1 maart 2021 13,9 miljoen inwoners.
De prefectuur Tokio vormt het centrum van de agglomeratie Groot-Tokio, de op een na grootste metropool van de wereld met, afhankelijk van de meetwijze, tussen de 32 en 36 miljoen inwoners.
Tokio is sinds 1868 de facto de hoofdstad van Japan. De stad wordt als hoofdstad beschouwd omdat de regering er zetelt en omdat het keizerlijk paleis er staat en de Japanse keizerlijke familie er domicilie houdt.
Drie definities van Tokio.
Voor veel westerlingen is het onbekend dat Tokio niet een stad is, maar een conglomeraat van steden. De "stad Tokio" (東京市, "Tōkyō-shi") hield als bestuurlijke eenheid op te bestaan in 1943. Tokio heeft in het Westen drie verschillende definities, die in het Japans alle verschillende namen hebben.
Dit artikel handelt over Tokio zoals beschreven in definitie 1. Voor de andere definities, zie speciale wijken van Tokio respectievelijk Groot-Tokio.
De verschillende definities en het niet-bestaan van “de stad Tokio” zorgen in het buitenland vaak voor begripsverwarring.
Geografie en bestuurlijke indelingen van Tokio.
Het vasteland van Tokio ligt ten noordwesten van de baai van Tokio en meet ongeveer 90 km van het oosten tot het westen en 25 km van het noorden tot het zuiden. Tokio wordt begrensd door de prefecturen Chiba in het oosten, Yamanashi in het westen, Kanagawa in het zuiden en Saitama in het noorden. Het vasteland van Tokio wordt onderverdeeld in de 23 speciale wijken (特別区, "tokubetsuku", letterlijk "speciale wijken", maar algemeen bekend onder de naam nijūsanku, "23 wijken ") in het oosten en de regio Tama (多摩地域) in het westen.
Daarnaast behoren ook twee eilandengroepen in de Stille Oceaan tot Tokio: de Izu-eilanden en de Bonin-eilanden, ook wel de Ogasawara-eilanden.
Volgens Japans recht wordt Tokio gedefinieerd als to (都), wat vertaald kan worden als "metropool". Het is de enige Japanse prefectuur die zo wordt genoemd. Het bestuur van de prefectuur verloopt hetzelfde als bij de andere Japanse prefecturen. Tokio wordt bestuurlijk ingedeeld in de 23 wijken van Tokio (特別区-"ku"), die tot 1943 de stad Tokio (東京市, "Tōkyō-shi") vormden. Nadien werden ze aparte, autonome gemeenten, elk met een burgemeester en een gemeenteraad. Ze hebben het statuut van stad. Binnen de prefectuur bevinden zich verder nog 26 steden (市, "shi"), 5 gemeenten (町,"chō" of "machi") en 8 dorpen (村, "mura" of "son"). Elk van deze gemeenten heeft een eigen bestuur.
Het bestuur van de metropool (Tokyo Metropolitan Government) is in handen van een verkozen gouverneur en een parlement. De gouverneur van Tokio (都知事, "Tochiji"), momenteel Yoichi Masuzoe, kan gezien worden als een "burgemeester" of een "gouverneur" van Tokio. Dit omdat de prefectuur Tokio sinds 1943 de bestuurlijke bevoegdheden heeft van een stad en een prefectuur. De bestuurlijke zetel van Tokio is het Tokyo Metropolitan Government Building in Shinjuku dat in 1991 door Kenzo Tange werd gebouwd. De gouverneur bestuurt samen met het parlement over het volledige grondgebied van Tokio, inclusief de meren, rivieren, dammen, boerderijen, de afgelegen eilanden en de nationale parken.
Tokio bestaat uit drie delen: de 23 wijken van Tokio, de regio Tama en de eilanden in de Stille Oceaan.
De 23 speciale wijken van Tokio.
De speciale wijken van Tokio ("tokubetsu-ku") bevinden zich op het grondgebied van de voormalige stad Tokio (東京市, "Tōkyō-shi"). Op 1 juli 1943 werd de stad Tokio samengevoegd met de tot de huidige"metropool-prefectuur". Als gevolg van deze fusie maken deze wijken, in tegenstelling tot de andere wijken in Japan, geen deel uit van een groter geheel, in casu een stad. Elke speciale wijk vormt bestuurlijk een eigen gemeente met een eigen verkozen burgemeester en gemeenteraad net zoals de andere steden in Japan. De speciale wijken verschillen van andere steden in het feit dat zij een unieke bestuurlijke relatie hebben met de prefectuur Tokio. Bepaalde gemeentelijke diensten zoals watervoorziening, rioleringen en brandweer, die normaal gesproken onder verantwoordelijkheid van het lokale stadsbestuur zouden vallen, worden uitgevoerd door de prefectuur Tokio. Hoewel ze nog steeds de term "ku" in hun naam dragen, noemen ze zich sinds 1 april 2000 in het Engels officieel City (City Shinjuku, Shibuya City) en niet langer zoals in het verleden speciale wijk.
Tokio wordt verdeeld in 23 speciale wijken. De totale oppervlakte daarvan is 621 km². Op 1 april 2009 woonden er 8.772.826 mensen wat neerkomt op 14.126 inwoners per vierkante kilometer. Na de Tweede Wereldoorlog is het aantal wijken teruggebracht van 35 naar de huidige 23 wijken:
De regio Tama.
Ten westen van de speciale wijken liggen steden, gemeenten en dorpen die dezelfde status hebben als de andere gemeenten binnen Japan. Deze dienen voornamelijk als slaapsteden voor de mensen die werken in Centraal-Tokio. Men noemt deze regio gezamenlijk de regio Tama of West-Tokio. De regio Tama heeft een oppervlakte van 1169,49 km² en een bevolking van ongeveer 4.128.111 inwoners. Op 1 mei 2008 bedroeg de bevolkingsdichtheid 3530 inw/km².
Zelfstandige steden (市) shi.
Er zijn 26 steden in het westen van de prefectuur Tokio.
De prefecturale overheid heeft de steden Hachiōji, Tachikawa, Machida, Ōme en Tama benoemd als regionale centra met de bedoeling verschillende stadsdiensten aan te bieden buiten Centraal-Tokio.
Gemeenten (郡 gun).
In het uiterste westen van de prefectuur bevindt zich slechts een district ("gun"): Nishitama.
Het bevat de volgende gemeenten:
Het merendeel van dit district is bergachtig en ongeschikt voor bewoning. De hoogste berg van Tokio, de Kumotori (雲取山, "Kumotoriyama") is 2017 meter. Andere belangrijke bergen in Tokio zijn de Takasu (1737 m), Odake (1266 m) en de Mitake (929 m). Het Okutamameer (奥多摩湖, "Okutama-ko") op de Tamagawa vlak bij de prefectuur Yamanashi is het grootste meer van Tokio.
De eilanden.
Tot Tokio behoort eveneens een aantal afgelegen eilanden. Het verste bevindt zich op 1850 km van Centraal-Tokio. Door deze afstand worden de eilanden bestuurd door subprefecturen.
De Izu-eilanden bestaan uit een groep van vulkanische eilanden en maken deel uit van het nationale park Fuji-Hakone-Izu. De Izu-eilanden bestaan uit (het dichtst bij Centraal-Tokio) Izu Ōshima, Toshima, Niijima, Shikinejima, Kozushima, Miyakejima, Mikurajima, Hachijojima en Aogashima. Izu Ōshima en Hachijojima hebben het statuut van gemeente. De andere eilanden hebben het statuut van dorpen. De eilanden Niijima en Shikinejima vormen samen een dorp.
De Ogasawara-eilanden bestaan van noord naar zuid uit Chichi-jima, Nishinoshima, Haha-jima, Kita Iwo Jima, Iwo Jima en Minami Iwo Jima. De subprefectuur Ogasawara is eveneens verantwoordelijk voor twee kleine afgelegen eilanden: Minami Torishima, het oostelijkste punt van Japan (1850 km van Centraal-Tokio) en Okino Torishima, het zuidelijkste punt van Japan. De Volksrepubliek China betwist dat dit laatste een eiland is en stelt dat het niet meer is dan enkele onbewoonde rotsen. De Iwo-eilanden en de kleine afgelegen eilanden hebben geen permanente bewoning. Er bevinden zich wel militairen van de Japanse Zelfverdedigingstroepen. De eilanden Chichi-jima en Haha-jima zijn wel bewoond. Zij vormen samen het dorp Ogasawara.
De eilanden hebben een totale oppervlakte van 406 km². De eilandbevolking neemt voortdurend af en op 1 september 2005 waren er 26000 inwoners. De bevolkingsdichtheid bedroeg 65 inw./km².
Subprefecturen (支庁 shichō ).
Er zijn vier subprefecturen in de prefectuur Tokio. Deze bevinden zich alle op de Izu-eilanden en de Bonin-eilanden.
Indeling per subprefectuur:
Geschiedenis.
Tokio heette aanvankelijk Edo. Dit vissersdorpje groeide uit tot de feitelijke hoofdstad van Japan toen de Tokugawa-familie in 1603 het shogunaat overnam. Het Sankin Kotai-systeem, wat inhield dat op elk moment ofwel een Daimyo, ofwel zijn familie in Tokio moest verblijven, had een grote invloed op de groei van Tokio. De officiële hoofdstad bleef Kyoto, waar de keizers resideerden. Die keizers waren slechts in naam staatshoofd, want de werkelijke macht berustte bij de Tokugawa-shoguns.
In 1868 werd de macht teruggegeven aan de Keizer, op dat moment keizer Meiji (zie eventueel ook Meiji-restauratie). Toen werd de naam ook veranderd van Edo naar Tokio en werd Tokio de hoofdstad van Japan.
In 1923 werd de stad getroffen door een zeer zware aardbeving, de Kanto-aardbeving met een kracht van 8,2 op de schaal van Richter. Door de daaropvolgende branden werd de stad nagenoeg geheel verwoest. Meer dan 140.000 inwoners kwamen om.
De wederopbouw na de aardbeving was nog lang niet voltooid toen Japan zich mengde in de Tweede Wereldoorlog. Vooral aan het eind van de oorlog werd Tokio zwaar gebombardeerd. De Amerikanen hadden het aanvankelijk voorzien op Japanse vliegtuigfabrieken. Met de komst van de B-29 bommenwerper, met het eiland Iwo Jima veroverd en met een nieuwe commandant Curtis LeMay veranderde de aanpak. LeMay was voorstander van "tapijtbombardementen" met napalmbommen. In de nacht van 10 maart 1945 liet hij een drie uur durend bombardement met laagvliegende bommenwerpers uitvoeren op de wijk Shitamachi waar 750.000 mensen woonden. Het totaal aantal slachtoffers dat in de resulterende vuurstorm omkwam (schattingen variëren tussen 80.000 en 200.000) overtrof dat van de atoombommen op Hiroshima en Nagasaki. Toen de oorlog was afgelopen in 1945, was het aantal inwoners van Tokio gehalveerd ten opzichte van het begin van de oorlog in 1940. Hierna volgde de Amerikaanse bezetting en een snelle wederopbouw. De bewoners bouwden zo snel mogelijk hun eigen huizen weer op uit alle materiaal dat ze konden vinden. Daardoor heeft Tokio zijn originele stratenpatroon behouden. In 1961 bereikte Tokio als eerste stad ter wereld een inwonertal van tien miljoen.
In 1964 werden in Tokio de Olympische Zomerspelen gehouden, de eerste Olympische Spelen op Aziatische bodem. Oorspronkelijk zouden de Spelen in 1940 in Tokio worden gehouden, maar wegens de Tweede Wereldoorlog werden ze afgelast. Deze Spelen markeerden het einde van de wederopbouw, en waren een welkome aanleiding om de wereld het nieuwe gezicht van Japan te tonen.
Rond 1970 liep de vervuiling van Tokio uit de hand vanwege de grote bevolkingsdichtheid, het hoge energieverbruik en het grote aantal auto's. De groeiende welvaart had ook een keerzijde, en in 1976 werd de toentertijd strengste milieuwetgeving ter wereld ingevoerd om Tokio te redden van de ondergang. Inmiddels is de vulkaan Fuji alweer bijna 100 dagen per jaar zichtbaar vanaf de hoogste gebouwen.
Op 20 maart 1995 voerden leden van de Aum Shinrikyo-sekte een aanslag met het zenuwgas sarin uit in de metro van Tokio. Er vielen hierbij twaalf doden.
Ook worden de jaren 90 gekenmerkt door grootschalige stadsvernieuwing op initiatief van de overheid, onder andere in Odaiba, Shiodome en Marunouchi.
Demografie.
Op 1 oktober 2022 had Tokio ongeveer 14,041 miljoen inwoners. Hiervan woonden er 9,72 miljoen in de speciale wijken. Overdag groeit de bevolking met bijna 2,704 miljoen doordat werkkrachten en studenten zich naar het centrum begeven. Dit effect is zelfs nog meer uitgesproken in de drie centraal gelegen speciale wijken Chiyoda, Chūō en Minato. De gezamenlijke bevolking van deze drie speciale wijken bedroeg volgens de Nationale Census van 2022 496.000 inwoners tijdens de nacht maar 3,123 miljoen tijdens de dag. Het inwonertal van de volledige prefectuur bedroeg op 1 oktober 2007 12,79 miljoen inwoners (8,653 miljoen in de speciale wijken), met een toename van 3 miljoen tijdens de dag. Tokio heeft momenteel de hoogste bevolking in zijn geschiedenis. De 23 speciale wijken echter hadden een bevolkingsaantal van 8.893.094 in de census van 1965, terwijl het aantal inwoners tijdens de census van 1995 onder de 8 miljoen lag. Momenteel is er een trend om terug te keren naar de kernstad omwille van de gedaalde vastgoedprijzen.
In 2023 waren de meestvoorkomende buitenlandse nationaliteiten in Tokio Chinezen (213.767), Zuid-Koreanen (92.418), Vietnamees (36.227), Filipijnen (33.219), Amerikanen (18.508), Nepalees (27.290), Taiwanees (19.726), en Indiaas (12.130).
Volgens de census van 1889 telde de stad Tokio (東京市, "Tōkyō-shi"). 1.389.600 inwoners. Het was toen ook al de grootste Japanse stad van die tijd.
Economie.
Tokio is een van de drie grote financiële centra in de wereld samen met New York en Londen. Tokio heeft de grootste hoofdstedelijke economie ter wereld. Volgens een studie die werd uitgevoerd door PricewaterhouseCoopers had het stedelijk gebied van Tokio (36 miljoen inwoners) een bruto binnenlands product van 1191 miljard US$ in 2005 (naar koopkrachtpariteit). In 2008 waren 47 bedrijven die in de Fortune Global 500 vermeld staan, gevestigd in Tokio. Dit is bijna het dubbele van Parijs, dat op de tweede plaats staat. Bij deze bedrijven zitten onder meer ‘s werelds grootste investeringsbanken en verzekeringsmaatschappijen. Tokio dient als een hub voor de Japanse transportsector. Tijdens de groei van de Japanse economie, na de Tweede Wereldoorlog, verhuisden verschillende bedrijven hun hoofdkwartieren van Osaka (het historische commerciële centrum) naar Tokio. Hun bedoeling was om zo betere toegang te hebben tot de overheid. Deze trend neemt geleidelijk af wegens de overbevolking in Tokio en de hoge kosten aldaar.
De Beurs van Tokio is de grootste effectenbeurs van Japan en de op een na grootste van de wereld gerekend naar marktkapitalisatie. In het jaar 1990, op het einde van de Japanse bubble economy, telde de beurs voor meer dan 60% van de beursmarktwaarde.
Het toerisme vormt eveneens een belangrijke bron van inkomsten voor Tokio.
Tokio beschikte in 2003 over 8460 ha landbouwgrond. Hiermee bekleedt Tokio volgens het Ministerie van Landbouw, Bosbouw en Visserij de laatste plaats van alle prefecturen. De landbouwgrond is geconcentreerd in West-Tokio. Bederfelijke producten zoals groenten, fruit en bloemen kunnen gemakkelijk getransporteerd worden naar de markten in het oosten van de prefectuur. Komatsuna (Japanse spinazie) en spinazie zijn de belangrijkste groenten.
36% van het grondgebied van Tokio is bedekt met bossen. De meest voorkomende bomen zijn de Japanse ceder en de Japanse cipres. Deze bomen zijn voornamelijk terug te vinden in de westelijke bergachtige gemeenten Akiruno, Ōme, Okutama, Hachiōji, Hinode en Hinohara.
De baai van Tokio was ooit belangrijk voor de visvangst. Tegenwoordig komt het grootste deel van de vis echter van de afgelegen eilanden Izu Ōshima en Hachijōjima. De belangrijkste producten van de visvangst zijn de skipjacktonijn, nori en "aji".
Verkeer.
Tokio vormt als centrum van Groot-Tokio de grootste hub van Japan voor zowel binnenlands als buitenlands trein-, weg- en luchtverkeer. Het openbaar vervoer binnen Tokio bestaat uit een uitgebreid netwerk van propere en efficiënte treinen en metro’s die uitgebaat worden door verschillende maatschappijen.
In Ōta, een van de speciale wijken, bevindt zich Luchthaven Haneda ("Tokyo International Airport "). De luchthaven wordt voornamelijk gebruikt voor binnenlandse vluchten. Buiten Tokio, bevindt zich de Luchthaven Narita, in de prefectuur Chiba. Deze luchthaven vormt de poort voor het internationale luchtverkeer.
Verschillende eilanden binnen Tokio beschikken over een eigen luchthaven. Hachijōjima (Luchthaven Hachijojima), Miyakejima (Luchthaven Miyakejima) en Izu Ōshima (Luchthaven Oshima) hebben een verbinding met Haneda en andere luchthavens.
De trein is het belangrijkste vervoermiddel binnen Tokio. Tokio heeft het uitgebreidste trein- en metronetwerk van de wereld. JR East beheert het grootste netwerk, waaronder de Yamanote-ringlijn die rondom het centrum van Tokio loopt. Twee maatschappijen baten het metronetwerk uit: het privébedrijf Tokyo Metro en het overheidsbedrijf Toei.
Samen vormen ze de metro van Tokio die op basis van reizigersaantallen de grootste ter wereld is. Per dag stappen ruim 7 miljoen mensen in de metro, en nog miljoenen andere in (lokale) treinen. De prefecturale overheid en privémaatschappijen baten eveneens verschillende busroutes uit. Men heeft de keuze uit lokale, regionale en nationale diensten. De busterminals bevinden zich bij de grote stations zoals station Tokio en station Shinjuku.
Via de nationale autowegen wordt Tokio verbonden met de rest van het land. Daarnaast is Tokio het beginpunt van een internationale Aziatische weg die via Zuidoost-Azië naar Turkije loopt, de AH1.
Waterproblematiek.
Tokio staat, net als veel andere Aziatische steden, onder druk door wateroverlast. Dit uit zich in vier belangrijkste verschillende vormen: overstromingen, tsunami’s, zeespiegelstijging en liquefactie. Overstromingen zijn voornamelijk een probleem bij zware regenval, hierdoor kunnen de vele rivieren die Tokio rijk is overbelast raken. Ten tweede vormen Tsunami’s een groot risico voor de stad doordat Tokio langs 4 breuklijnen ligt in de Pacifische Oceaan. Dit feit zorgt ervoor dat Japan gemiddeld 1500 aardbevingen per jaar te verduren krijgt, met een kans op een tsunami als gevolg. Daarnaast vormt de stijgende zeespiegel een steeds groter gevaar voor Tokio. Op dit moment leven ongeveer 2 miljoen mensen onder de zeespiegel in de stad, en wanneer de zeespiegel blijft stijgen zal dit getal nog veel groter worden. Als laatste heeft Tokio te kampen met liquefaction: dit kan zich voordoen wanneer de grond, bestaande uit fijn zand, verzadigd is met water. Bij aardbevingen krijgt dit mengsel een vloeibare structuur, dit zorgt ervoor dat veel gebouwen en structuren ernstig wegzakken in de grond.
Tokio heeft verschillende adaptieve maatregelen gerealiseerd in de stad om de bovenstaande problemen tegen te gaan. De grootste en duurste maatregel is het Metropolitan Area Outer Underground Discharge Channel. Dit is een ondergrondse faciliteit om het overschot aan water vanuit de rivieren die door en langs de stad lopen op te slaan en om te leiden. Het project heeft 13 jaar geduurd om te voltooien, heeft 2 miljard dollar gekost en is daarmee ook de duurste van de gerealiseerde maatregelen. Een andere adaptieve maatregel tegen het stijgende waterniveau is het bouwen van super levees (dijken) rond de rivieren. Waar normale dijken enorm kwetsbaar zijn als ze overstromen, zijn super levees dat veel minder. De dijk loopt geleidelijk af, waardoor het water veel minder snelheid kan opbouwen. Ook deze maatregel is echter duur: om dit te realiseren moeten alle bewoners tijdelijk verhuizen omdat het gehele gebied opgehoogd moet worden. Als laatste probeert Tokio ook liquefaction tegen te gaan; dit gebeurt met verschillende geavanceerde afwateringstechnieken die ervoor zorgen dat de grond steviger en compacter wordt, en dat er minder grondwater aanwezig is in de probleemgebieden.
Onderwijs.
Tokio beschikt over tal van universiteiten en beroepsscholen. Een aantal van de meer prestigieuze Japanse universiteiten bevindt zich in Tokio, waaronder de Universiteit van Tokio, de Hitotsubashi-universiteit, het Tokyo Institute of Technology, de Waseda-universiteit en de Keio-universiteit.
De belangrijkste nationale universiteiten in Tokio zijn:
Er is ook een niet-nationale publieke universiteit: de Tōkyō Toritsu Daigaku (東京都立大, Engels: "Tokyo Metropolitan University ").
Er zijn echter ook enkele andere universiteiten waar lessen in het Engels worden gegeven:
Kleuterscholen, basisscholen (graden 1 tot 6) en middenscholen (graden 7 tot 9) worden geleid door de speciale wijken of door de gemeenten. Het middelbare onderwijs wordt beheerd door de Raad voor Onderwijs van de metropool Tokio (東京都教育委員会, "Tōkyō-to Kyōiku Iinkai").
Cultuur.
Tokio heeft verschillende musea. In het Uenopark bevinden zich verscheiden nationale musea: Nationaal museum van Tokio, het grootste museum van Japan dat gespecialiseerd is in traditionele Japanse kunst; het Nationaal museum voor westerse kunst; en het Nationaal museum voor moderne kunst (東京国立近代美術館, "Tōkyō Kokuritsu Kindai Bijutsukan"), dat over een grote collectie moderne kunst beschikt naast ongeveer 40000 Japanse en buitenlandse films. Eveneens in het Uenopark bevinden zich het Nationale wetenschapsmuseum van Japan en de Ueno-Zoo (恩賜上野動物園, "Onshi ueno dōbutsuen"). Andere vermeldenswaardige musea in Tokio zijn het Nezu Museum in Minato, het Edo-Tokio Museum in Sumida en de Nationale parlementsbibliotheek (国立国会図書館, "Kokuritsu Kokkai Toshokan").
Sport.
Er worden diverse sporten beoefend in Tokio. Er zijn twee professionele baseballteams, de Yomiuri Giants (Tokyo Dome) en de Yakult Swallows (Meiji-Jingu-stadion).
De Japanse sumobond heeft haar hoofdkwartier in Tokio in de Ryogoku Kokugikan-arena waar jaarlijks drie sumotoernooien worden gehouden (in januari, mei en september). Tokio heeft twee voetbalclubs met name FC Tokyo (J-League 1) en Tokyo Verdy (J-League 2). Beide spelen hun wedstrijden in het Ajinomotostadion in Chofu.
De Olympische Zomerspelen van 1964 werden in Tokio gehouden. In het Olympisch Stadion worden verschillende internationale sportwedstrijden georganiseerd. Tokio was een van de steden die zich kandidaat gesteld hadden voor de Olympische Zomerspelen van 2016, maar het verloor in de stemming van Rio de Janeiro. Later won de stad wel het recht de Olympische Zomerspelen van 2020 te organiseren. Daarvoor werd een nieuw Nieuw Olympisch Stadion gebouwd op de locatie van het vorige gelijknamige stadion.
Tokio organiseerde in 1991 het WK atletiek in het vorige Olympisch Stadion.
Stadsgezicht.
Het uitzicht van Tokio werd in grote mate bepaald door zijn geschiedenis. In de recente geschiedenis is de metropool tot twee keer toe in een ruïne veranderd. De eerste keer in 1923 ten gevolge van de Kanto-aardbeving en later ten gevolge van de bombardementen tijdens de Tweede Wereldoorlog. Hierdoor is het stadsgezicht van Tokio heel modern en eigentijds en zijn oudere gebouwen zeldzaam.
De schoonheid van Tokio ligt in de contrasten en de perfecte combinatie van ultramoderniteit, terwijl het op veel plekken nog steeds de sfeer van traditioneel Japan behoudt. Het is een stad waar neonverlichte wolkenkrabbers en animewinkels naast eeuwenoude tempels en prachtige tuinen bestaan.
Tokio heeft talloze toeristische trekpleisters, van heiligdommen en kunstgalerijen tot tuinen en winkelgebieden en nog veel meer.
Hier is een lijst van populaire plekken en bezienswaardigheden voor bezoekers:
In Tokio vindt men verschillende parken en tuinen. De belangrijkste zijn:
Nationale parken.
Er bevinden zich verschillende nationale parken in Tokio:
Stedenbanden.
Tokio heeft een partnerschap met volgende steden en deelstaten:
Steden:
Deelstaten:

</doc>
<doc id="27040" url="https://nl.wikipedia.org/wiki?curid=27040" title="La Brea-teerputten">
La Brea-teerputten

De La Brea-teerputten is een gebied in de Amerikaanse stad Los Angeles waar vanuit de ondergrond asfalt naar de oppervlakte sijpelt.
Vanwege het verraderlijke karakter van de ondergrond is het gebied eromheen tot park benoemd.
In de teerputten zijn grote hoeveelheden fossielen gevonden. De zoogdieren vormen hiervan het spectaculairste onderdeel, maar daarnaast vindt men er veel insecten en planten uit de IJstijd, toen het gebied een veel kouder en natter klimaat had.
De vondsten worden gepresenteerd in het "Page Museum", onderdeel van het Natuurhistorisch Museum van Los Angeles County.
"La brea" is het Spaanse woord voor "het teer". Door de oorspronkelijke immigranten werd de inhoud van de teerputten gebruikt als bron voor laagwaardige brandstof en hulpmiddel voor dakbedekking. De daarbij gevonden botten werden aangezien voor resten van vee of ter plaatse voorkomende hertachtigen die per ongeluk verstrikt waren geraakt.
Onder andere de volgende uitgestorven diersoorten zijn er gevonden: mammoet, reuzenwolf, kortsnuitbeer, grondluiaard, holenleeuw en de sabeltandtijger, die als "staatsfossiel" is geadopteerd door de staat Californië.
Er is slechts één mens gevonden, het gedeeltelijke skelet van La Brea-vrouw (ca. 10.000 jaar oud, leeftijd 17-25 jaar, lengte 1,5 m). Oudere fossielen tonen mogelijk inkepingen van gereedschap (ca. 15.200 jaar oud) en wijzen dus op menselijke aanwezigheid. 
Radiometrische datering heeft uitgewezen dat de oudste bot- en houtresten ongeveer 38.000 jaar oud zijn. Tot op de dag van vandaag raken er nog steeds organismen verstrikt in de kleverige substantie.
"Rancho La Brea" is de bekendste, maar er zijn nog twee andere asfaltputten in zuidelijk Californië: één in Carpinteria, Santa Barbara County, en één in McKittrick in Kern County.

</doc>
<doc id="27044" url="https://nl.wikipedia.org/wiki?curid=27044" title="Zuidelijke Oceaan">
Zuidelijke Oceaan

De Zuidelijke Oceaan, ook wel Antarctische Oceaan, Zuidpoolzee of Zuidelijke IJszee genoemd, is een tamelijk recente term voor de oceaan rondom Antarctica tot aan 60 graden zuiderbreedte. Deze oceaan is de op drie na grootste van de vijf belangrijkste oceanen. Het is de zone waar de koude, noordwaarts stromende wateren van het Antarctische gebied zich mengen met de warmere subantarctische wateren.
Geografen zijn het oneens over de noordelijke grens van de Zuidelijke Oceaan, of zelfs het bestaan ervan en beschouwen de wateren als de zuidelijke delen van de Indische Oceaan, Atlantische Oceaan en Grote Oceaan. Anderen beschouwen de Antarctische convergentie, een oceaanzone die met het seizoen fluctueert, als de scheidingslijn in plaats van de 60e breedtegraad. De Australische autoriteiten beschouwen de Zuidelijke Oceaan als liggend direct ten zuiden van Australië.
De Internationale Hydrografische Organisatie (IHO) heeft de definitie, ten zuiden van 60° zuiderbreedte, van 2000 van de oceaan niet geratificeerd. De laatst gepubliceerde definitie van oceanen dateert van 1953. Die definitie kent geen Zuidelijke Oceaan.
Eigenschappen.
De Zuidelijke Oceaan ligt op het zuidelijk halfrond. Hij heeft over het grootste deel een diepte van tussen de 4000 en 5000 meter met slechts beperkte gebieden met ondiep water. Het Antarctische continentaal plat is op de meeste plaatsen smal en ongewoon diep, de rand ligt op een diepte tot 800 meter, vergeleken met een wereldwijd gemiddelde van 133 meter voor een continentaal plat.
Het Antarctische pakijs fluctueert met de seizoenen van een gemiddeld minimum van 2,6 miljoen vierkante kilometer in maart tot ongeveer 18,8 miljoen vierkante kilometer in september, een meer dan zevenvoudige toename van de oppervlakte.
De westenwinddrift stroomt rondom Antarctica in oostelijke richting. Deze 's werelds langste zeestroom van 21 000 kilometer transporteert 130 miljoen kubieke meter water per seconde. Ten zuiden van de westenwinddrift liggen twee gyres, de Rossgyre en de Weddellgyre.
De Zuidelijke Oceaan heeft een maximale diepte van 7236 meter aan het zuidelijke eind van de Zuid-Sandwichtrog op .

</doc>
<doc id="27046" url="https://nl.wikipedia.org/wiki?curid=27046" title="Meerhoven">
Meerhoven

Meerhoven is een grote stadsuitbreiding van Eindhoven, in de Nederlandse provincie Noord-Brabant. Op telde de wijk inwoners, verdeeld over woningen, met een gemiddelde WOZ-waarde van , op een oppervlakte van km². 
Het ligt ten westen van Eindhoven en ten noordoosten van Veldhoven en behoort tot het stadsdeel Strijp. Door de ligging aan de westkant van de snelweg A2 vormt de wijk één geografisch geheel met Veldhoven. 
Ligging.
Met Meerhoven wordt in de volksmond vaak het woongebied aangeduid, te weten de buurten Bosrijk, Grasrijk, Meerrijk, Waterrijk en Zandrijk. Meerhoven wordt daarnaast gevormd uit de industriegebieden Flight en Park Forum, "Nimbus", "Land Forum" en "Trade Forum". Ook Eindhoven Airport behoort tot Meerhoven, net als het gebied BeA2 en het Meerbos, met onder meer golfbaan Welschap.
Het woongebied van Meerhoven heeft een HOV busverbinding zowel naar Eindhoven Airport, als naar het centrum van Eindhoven, als naar het centrum van Veldhoven.
Geschiedenis.
Het grootste gedeelte van Meerhoven is gesitueerd op het terrein van het voormalige Pantser Infanterie Rij- en Opleidingscentrum (PIROC), een militaire rijschool in Veldhoven. Voordat het bouwplan Meerhoven uitgevoerd kon worden werd gedegen onderzoek gedaan naar eventuele explosieven die na de Tweede Wereldoorlog in het gebied konden zijn achtergebleven.
De aanleg van Meerhoven startte in 1997, de eerste huizen zijn opgeleverd in 1999. 
Op 1 januari 2023 telde Meerhoven 13.007 bewoners. Zodra de wijk gereed is, zal deze ongeveer 15.000 inwoners tellen.
Op 30 april 2021 werd de eerste van vijf 3D-geprinte huizen opgeleverd, de eerste van Nederland. Het betrof een bungalow in de vorm van een zwerfkei of hunebed, en is in zijn geheel in de fabriek geprint. Het vijfde en laatste zal op lokatie worden vervaardigd.
Bestuurlijke indeling.
Meerhoven wordt ingedeeld in de volgende buurten:

</doc>
<doc id="27048" url="https://nl.wikipedia.org/wiki?curid=27048" title="Kick Langeweg">
Kick Langeweg

Christiaan Gerrit (Kick) Langeweg, (7 maart 1937) is een Nederlandse schaker die psychologie studeerde. Hij speelt bij BSG te Bussum. Op een schaaktoernooi in Zevenaar behaalde hij de titel van internationaal meester.
In 1960 en 1961 won Langeweg het Daniël Noteboom-toernooi in Leiden, en in 1961 het sterk bezette IBM-schaaktoernooi. In 1969 was hij tweede bij het Nederlandse kampioenschap schaken. Langeweg schreef onder meer een boek over de schaakopening Siciliaans.

</doc>
<doc id="27050" url="https://nl.wikipedia.org/wiki?curid=27050" title="Pinkeltje">
Pinkeltje

Pinkeltje is een kinderboekenreeks van de Nederlandse schrijver Dick Laan met in de hoofdrol het gelijknamige personage. Het eerste boek, "De avonturen van Pinkeltje", verscheen in 1939. Dick Laan schreef in totaal 29 boeken, waarvan er vier pas verschenen na de dood van Laan in 1973. De illustraties in deze boeken zijn van de hand van Rein van Looy. In 1978 verscheen de op deze boekenreeks gebaseerde speelfilm "Pinkeltje" in de bioscoop. Later verschenen er prentenboeken, geschreven door Corrie Hafkamp, Mariska Hammerstein, Francesca van der Steen en Imme Dros. Dros bewerkte ook de film tot een boek. De tekeningen in de prentenboeken waren voornamelijk van Dagmar Stam en Wilbert van der Steen. Vanaf 1995 hertaalde Suzanne Braam de boeken van Laan. In deze versies zijn de illustraties van Julius Ros. Sinds 2014 wordt de reeks weer verder gezet onder het pseudoniem "Studio Dick Laan" met als illustrator Arne van der Ree. In totaal verschenen er 35 leesboeken, 38 prentenboeken en een paar omnibussen.
Inhoud.
Het verhaal draait rond een fictief mannetje dat "Pinkeltje" heet. Dat is een soort mensachtige zo groot als een pink. Pinkeltje heeft een witte baard en een puntmuts. Hij is echter geen kabouter.
De eerste delen spelen zich af in een huis in Nederland, waar Pinkeltje in een muizenhol onder een kast woont, samen met vijf muizen: Knabbeltje, Grijshuidje, Zwartsnoetje, Kraaloogje en Langstaartje. Dat huis wordt ook bewoond door een vader, een moeder, een jongen en twee meisjes (allemaal naamloos). In het huis wonen ook de kat "Snorrebaard", de goudvis "Goudhuidje", de spin "Zilverdraad" en vanaf het tweede boek ook een hondje genaamd "Wiebelstaart". Pinkeltje kent ook dieren uit die buurt, zoals de kraai "Wipstaart" en de vlieg "Brommer". De mensen weten niet af van het bestaan van Pinkeltje, behalve meneer Dick Laan zelf die vanaf het tweede boek meespeelt wanneer Pinkeltje zijn avonturen aan hem vertelt waarna Laan ze opschrijft.
Later spelen de boeken zich af in het fictieve land "Pinkeltjesland" of tussen Nederland en dat fictieve land. Zo leert Pinkeltje het wolkenmannetje "Wolkewietje" kennen, dat zo groot is als een arm en boven op de wolken woont. In Pinkeltjesland krijgt Pinkeltje een vrouw genaamd "Pinkelotje". Later wordt een andere Pinkel, "Speurneus" genaamd, ook een belangrijk personage.
Pinkeltjesland bestaat uit drie rijken. Pinkeltjesland zelf wordt geregeerd door koning Pinkelpracht. In het land liggen de plaatsen Goudentorenstad, Zilvertorendorp en Zeedorp. In de Pinkeltjeszee regeert koning Neptunus. De ondergrondse stad Ururu wordt bewoond door een groep Pinkels, de Urukezen, die geleid wordt door een naamloze hoofdman.
Geschiedenis.
Voorgeschiedenis: Promena Boon.
De cineast Dick Laan begon in 1930 met het schrijven van kinderboeken. Tot 1934 werkte Laan in het familiebedrijf "Crok &amp; Laan", waarna hij ging werken voor "Promena Boon". Het personage "Pinkeltje" ontstond doordat hij verhalen verzon om voor te lezen voor zijn neefjes en nichtjes. Dick Laan maakte ook een reclamefilm voor "Promena Boon". Pinkeltje verscheen eind jaren dertig voor het eerst op de verpakking van verscheidene door "Promena Boon" geproduceerde chocoladedozen.
Dick Laan: Het grote huis (1939-1956).
In 1939 verscheen het eerste boek, "De avonturen van Pinkeltje", geschreven door Laan en met tekeningen van Dokie van Amstel. Het boek werd uitgeven bij Van Holkema &amp; Warendorf. Vervolgens brak de Tweede Wereldoorlog uit, waarin Laan tijdelijk geen boeken meer schreef. Na de oorlog verscheen in 1948 een tweede druk van hetzelfde boek, maar de tekeningen werden vervangen door die van E.M. ten Harmsen. Een jaar later, in 1949, schreef Dick Laan op verzoek van de uitgeverij het vervolg "Pinkeltje en zijn vriendjes", dat werd geïllustreerd door Froukje van der Meer. In 1950 verscheen het derde boek, "Pinkeltje op reis", met opnieuw illustraties van E.M. ten Harmsen. Vanaf het vierde boek, "Pinkeltje in Artis" uit 1952, werden de tekeningen verzorgd door Rein van Looy. De boeken waren origineel hardcovers met een stofomslag. Later werden dit geplastificeerde boeken met een gele omslag. Vanaf de jaren vijftig is Pinkeltje ook te horen in verscheidene hoorspelen op de radio.
In de vroege boeken concentreren zijn (onschuldige) avonturen zich in "Het grote huis". Om dit stramien te doorbreken, concentreren de boeken zich soms op bekende plaatsen, zoals de dierentuin Artis en Madurodam. "Pinkeltje in Madurodam" bevat foto's die de schrijver in Madurodam maakte. Ook ontmoet Pinkeltje verscheidene mythische figuren zoals Sinterklaas, de kerstman, de paashaas en Klaas Vaak. Hoewel Pinkeltje altijd behulpzaam en vriendelijk is voor iedereen, vertoont hij zich nooit aan mensen, omdat hij niet weet of hij ze kan vertrouwen. De belangrijkste uitzondering is "Meneer Dick Laan" zelf, aan wie Pinkeltje zijn avonturen vertelt. Ook Sinterklaas blijkt zeer betrouwbaar te zijn. Pinkeltje wordt expliciet een klein mannetje genoemd in plaats van een kabouter. Dick Laan schrijft zijn boeken met veel verkleinwoorden en verzuchtingen. Laan schrijft zijn verhalen zo begrijpelijk mogelijk voor kinderen. Hij vermijdt zelfs verwijswoorden om verwarring te vermijden. De boeken zijn bedoeld om uit voorgelezen te worden.
Dick Laan: Pinkeltjesland (1957-1977).
In het achtste boek gaat Pinkeltje op reis naar Pinkeltjesland, dat dient als thematische overgang in de serie. Vervolgens verschijnt in 1957 het boek "Pinkeltje en de flonkersteen" en concentreren de boeken zich rond het fictieve "Pinkeltjesland". Pinkeltje krijgt in het boek ook een vrouw: "Pinkelotje". Ook wordt zijn volledige naam (Pinkeltje Witbaard) onthuld, daar hij nu soortgenoten heeft. De enige dieren in Pinkeltjesland zijn insecten en spinnen, waardoor zij grotendeels de rol van de andere dieren in de boeken overnemen. Pinkeltjesland heeft zowel feodale elementen, zoals een absolute vorst, als moderne elementen, zoals telefoons en auto's. Pinkeltje krijgt bij problemen van de koning een absolute bevoegdheid om diens problemen op te lossen, daar hij veel heeft geleerd bij de mensen.
De uitbreiding van personages en het inwisselen van het grote huis voor een leven in "Pinkeltjesland" waren noodzakelijk om de reeks niet uit te putten. De illustraties van de boeken blijven van de hand van Rein van Looy en Dick Laan is nog steeds de schrijver. De boeken zijn nog altijd geplastificeerd boeken met een gele omslag.
In 1958 kwam het boek "Pinkeltje ontmoet Wolkewietje" uit. Dat boek was bedoeld als overgang naar een nieuwe serie met "Wolkewietje" in de hoofdrol. In het boek gaat Pinkeltje terug naar Nederland, waar hij vaststelt dat al zijn vrienden heel wat ouder geworden zijn. Pinkeltje zal niet meer in "Het grote huis" wonen. Wolkewietje helpt Pinkeltje om Nederland te bezoeken, maar later neemt de autoraket die functie over. Er verschenen trouwens inderdaad enkele boeken met "Wolkewietje" in de hoofdrol, maar al gauw draait de serie weer rond Pinkeltje die zijn avonturen in Pinkeltjesland en de wereld beleeft. De boeken met Wolkewietje in de hoofdrol werden later opgenomen in deze serie.
Vanaf de jaren zestig kwam er kritiek op deze boekenreeks, onder andere vanwege het te simpele taalgebruik en de rol van de vrouw "Pinkelotje". Onder anderen Woosje Wasser verzette zich in het feministische blad "Sekstant" tegen de traditionele rol van vrouwen in de boeken. Laan had dit nooit zo bedoeld en reageerde verbaasd. Toch krijgt Pinkelotje een grotere rol in de verhalen. In 1967 speelt ze zelfs de hoofdrol in het negentiende boek "Het grote avontuur van Pinkelotje". Ondanks de kritiek van de volwassenen, bleef Dick Laan met veel verkleinwoorden en verzuchtingen schrijven. Ook de voorspelbaarheid van de verhalen stoorde de critici.
In 1971 verscheen het boek "Pinkeltje en 10 spannende verhalen", waar Pinkeltje verhalen uit "Het grote huis" vertelt die hij eerder vergeten was. Toch komt er nog een uitbreiding van de achtergrond en personages in Pinkeltje. Hij ontpopt zich in 1972 tot een detective in het boek "Pinkeltje en het gestolen toverboek". In dit boek wordt het personage "Speurneus" geïntroduceerd. Speurneus helpt Pinkeltje om misdaden op te lossen.
Op 6 oktober 1973 stierf Dick Laan. Vier Pinkeltjeboeken van zijn hand verschenen postuum. In die boeken speelt het personage "Speurneus" nog een grote rol. De laatste vier boeken werden echter niet in de juiste volgorde uitgegeven: het boek "Pinkeltje en de Bibelebonse pap" (boek 28) speelt zich af vóór het boek "Pinkeltje op zoek naar de maandiamant" (boek 27). Het laatste boek, "Pinkeltje op zoek naar de vurige ogen", verscheen in 1977.
Dick Laans verhalen verschenen intussen ook in het tijdschrift Libelle met illustraties van Corrie Hafkamp. Tot en met 1994 werden de boeken van Dick Laan vrij letterlijk herdrukt. De meeste titels werden meer dan 25 keer herdrukt. Met die inkomsten hiervan kon Van Holkema &amp; Warendorf makkelijker boeken uitgeven van nieuwe auteurs zoals Jan Terlouw, Carry Slee en Imme Dros.
Harrie Geelen-Imme Dros (1975-1978).
In 1975 schreef Imme Dros een prentenboek op basis van de boeken van Dick Laan met tekeningen van Toonder Studio's. Destijds werkte de echtgenoot van Dros, Harrie Geelen, voor Toonder. Hij illustreerde heel wat van haar boeken.
In 1978 schreef en regisseerde Geelen op verzoek van Cinénews de Nederlandse langspeelfilm "Pinkeltje". De film is niet gebaseerd op een specifiek boek, er werd een nieuw verhaal voor de film geschreven. Pinkeltje werd vervolgens zelfs het eerste Nederlandse product dat veel merchandising-producten krijgt.
In datzelfde jaar bewerkte Dros de film tot een gewoon boek. De illustraties van dit boek zijn van Rein van Looy, die eerder de boeken van Dick Laan illustreerde.
Vervolgens plande de NCRV in 1979 een televisieserie bestaande uit 13 afleveringen als vervolg op de film, maar deze plannen werden afgevoerd vanwege te hoge kosten.
Latere bewerkingen en hertaling.
Corrie Hafkamp (1982-1989).
Corrie Hafkamp illustreerde al eerder de verhalen van Dick Laan in het Nederlandse tijdschrift Libelle. Na de dood van Dick Laan, schreef zij vanaf 1981 de verhalen in dat tijdschrift zelf. Dagmar Stam verzorgde de illustraties. Deze verhalen verschenen vanaf 1982 in boekvorm. Na het prentenboek dat Dros al eerder over Pinkeltje schreef, verschenen nu ook prentenboeken met teksten van Hafkamp en tekeningen van Stam.
Hafkamp bewerkt de boeken van Dick Laan door kortere zinnen te schrijven en een minder dominante, moraliserende ondertoon. Critici vinden dit een verbetering ten opzichte van Dick Laan. De verhalen werden ook moderner geschreven. Pinkelotje woont in deze boeken zelfs in een apart huis. Hafkamp schreef naast bewerkingen van bestaande verhalen ook enkele nieuwe verhalen. De weduwe van Dick Laan verbood echter wel nieuwe figuren of dieren in die nieuwe verhalen. Ook de tekenares introduceerde wat nieuws ten opzichte van "Van Looy". Ten eerste verschenen de tekeningen in kleur. Pinkeltje valt op deze tekeningen meer op. Het mannetje is ook boller en jonger getekend.
Er verschenen 29 prentenboeken van Hafkamp. Het laatste boek, "Pinkeltje wil jarig zijn", verscheen in 1989 vanwege het 50-jarig bestaan van Pinkeltje. Ten slotte werden in 1994 de 29 verhalen gebundeld in een omnibus; "Het grote boek van Pinkeltje". Die omnibus is een gewoon boek en bevat minder afbeeldingen.
Hertaling: Suzanne Braam (1995-1999).
Eind de jaren tachtig wilde de uitgeverij de boeken van Dick Laan laten hertalen. Suzanne Braam schreef een proefversie, maar de weduwe van Dick Laan weigerde waardoor het niet doorging. In 1995 werden de rechten echter beheerd door een ander familielid, dat wel toestemming gaf. Datzelfde jaar begon Braam met het hertalen van de Pinkeltjeboeken. Daarbij maakte zij geen gebruik van eerdere bewerkingen door Hafkamp, maar baseerde zij zich op de oorspronkelijke teksten van Dick Laan. De illustraties zijn van de hand van Julius Ros. De omslag van de boeken veranderde ook. Die is voortaan wit.
Uiteindelijk hertaalde Braam alle 29 boeken van Dick Laan. Bovendien verscheen het boek "Pinkeltje: Het verhaal van de film" van Imme Dros als nummer 30 in de nieuwe omslag. Ook voor dat boek tekende Ros nieuwe illustraties, maar Braam hertaalde het niet. De laatste nieuwe hertalingen verschenen in 1999. De door Braam hertaalde boeken worden sindsdien herdrukt en vervangen de originele boeken van Dick Laan in de boekhandels.
Braam gebruikt beduidend minder verkleinwoorden dan Laan en maakt de boeken moderner. Pinkelotje krijgt bijvoorbeeld een minder passieve rol.
Hammerstein - van der Steen (1999).
Nadat Dros en Hafkamp al eerder prentenboeken schreven over Pinkeltje, verschenen er in 1999 acht nieuwe prentenboeken. Vier daarvan werden door Mariska Hammerstein geschreven. Francisca van der Steen schreef de andere vier. Alle acht werden geïllustreerd door Wilbert van der Steen. De boeken van "Francesca van der Steen" verschenen ook gebundeld in een omnibus genaamd "Pinkeltje".
Studio Dick Laan (2014-heden).
Sinds 2014, 75 jaar na het verschijnen van het eerste boek, verschijnen er opnieuw nieuwe boeken over "Pinkeltje". De boeken worden opnieuw uitgeven bij Van Holkema &amp; Warendorf, dat tegenwoordig een onderdeel is van Unieboek. De schrijver(s) van de boeken wordt door de uitgeverij geheimgehouden en schrijft (schrijven) onder het pseudoniem "Studio Dick Laan".
Het eerste boek werd geïllustreerd door de Efteling. Een specifieke illustrator is niet vermeld. Vanaf het tweede boek zijn de tekeningen van de hand van Arne van der Ree. Dit is een freelance-illustrator. De omslag is opnieuw geel, zoals bij de oudere boeken van Dick Laan. Het eerste boek, "Pinkeltje in de Efteling", werd uitgeven in samenwerking met de Efteling. Bij de andere boeken is geen samenwerking vermeld.
De boeken spelen zich af in het heden, waardoor de dieren Pinkeltje niet meer kennen. Nieuwe hoofdpersonages zijn "Mees Muis" en "Meneer Raaf", die tot dusverre in alle boeken meespelen. De boeken spelen zich tot nu toe af op toeristische attracties (zoals Dick Laan destijds boeken schreef over Artis en Madurodam) te weten de Efteling, het Rijksmuseum, Dolfinarium Harderwijk, Het Spoorwegmuseum en Diergaarde Blijdorp.
Lijst van boeken.
In totaal verschenen er 35 leesboeken, 38 prentenboeken en een paar omnibussen.
Dick Laan schreef 29 leesboeken, die verschenen tussen 1939 en 1977. Corrie Hafkamp schreef 29 prentenboeken, die verschenen tussen 1982 en 1989. Imme Dros schreef een prentenboek dat verscheen in 1975 en een leesboek dat verscheen in 1978. Mariska Hammerstein en Francisca van der Steen schreven in 1999 elk vier prentenboeken. Suzanne Braam hertaalde de boeken van Laan en Dros. Deze hertalingen verschenen tussen 1995 en 1999. Studio Dick Laan schreef tussen 2014 en 2017 vier leesboeken.
Dit is een lijst van boeken in de Pinkeltjeserie, exclusief omnibussen.
Bewerkingen.
Film: Pinkeltje (1978).
"Pinkeltje" is een Nederlandse film uit 1978 geregisseerd en geschreven door Harrie Geelen.
Hoorspelen en luisterboeken.
In 1951 werd het hoorspel "De avonturen van Pinkeltje" uitgezonden op de radiozender "Hilversum 2".
Vervolgens verschenen verscheidene grammofoonplaten, die meestal uitgegeven werden door Philips. De verhalen op die platen werden grotendeels verteld door Anny de Lange met liedjes van de Damrakkertjes.
In 1994 verscheen er een videocassette waarop Lex Goudsmit voorleest uit de omnibus "Het grote boek van Pinkeltje", geschreven door Corrie Hafkamp.
In 2007 verschenen er drie luisterboeken waarop Rik Hoogendoorn voorleest uit drie door Suzanne Braam hertaalde boeken.
Strips.
De tekenaar Jan Huizinga schilderde in 1959 gouaches voor stripboeken naar de verhalen van Dick Laan. Deze illustraties werden in 1959 uitgebracht in drie stripboeken. In 2008 werden de albums opnieuw uitgebracht.

</doc>
<doc id="27051" url="https://nl.wikipedia.org/wiki?curid=27051" title="Rijmschema">
Rijmschema

Het rijmschema is de schematische weergave van de eindrijmen in een gedicht.
Men noemt de eerste rijmklank a, de tweede b enz. Men komt zo tot de volgende rijmschema's:
Gebroken rijm.
Bij het "gebroken rijm" doorbreekt een nieuwe rijmklank, in de voorbeelden c, de verwachte harmonie.
Alternerend rijm.
"Alternerend rijm" (of "alternantie" of "wisselend rijm") is een schema waarbij om en om mannelijk en vrouwelijk rijm wordt gebruikt.
Ook het "gekruist rijm" wordt wel alternerend genoemd.
Dit geeft men aan door de staande verzen aan te duiden met hoofdletters, en de slepende met kleine letters.
Het rijmschema van Vondels sonnet "Wat wijsheyt Latium en Griecken hield besloten" (1626) wordt dan:
a B B a a B B a C C d E E d
En dat van zijn sonnet "De diamante knoop van 't maghtigh Roomsch verbond" (1631)
A b b A A b b A c c D e e D
Andere schema's.
Sommige dichtvormen hebben een vast rijmschema:
Bij terzines worden wel de volgende schema's gebruikt:
Binnenrijm enz..
Soms wordt om voor-, midden- en binnenrijm aan te geven gebruikgemaakt van een letter tussen haakjes:
Rijmdwang.
Rijmdwang is de term voor die gevallen van rijm waarin men kan horen of voelen dat de dichter geen passend rijm, maar een geforceerd rijm heeft toegepast om zich aan het schema te houden.
Soms is het onderscheid tussen rijmdwang en een dichterlijke vondst moeilijk te maken ("´t Is altijd lente, in de ogen van de tandartsassistente")

</doc>
<doc id="27052" url="https://nl.wikipedia.org/wiki?curid=27052" title="Arpad Elo">
Arpad Elo

Arpad Emrick Elo, oorspronkelijke naam in het Hongaars: "Árpád Emrick Élő", (Egyházaskesző, 25 augustus 1903 – Brookfield, 5 november 1992) was een Amerikaanse natuurkundige en schaker van Hongaarse afkomst. Elo is vooral bekend geworden vanwege het ontwikkelen van een systeem om spelers van schaken en go in te kunnen delen naar speelsterkte, de "Elo-rating". De door de internationale schaakbond FIDE gehanteerde implementatie van de door Elo ontwikkelde rating wordt de FIDE-rating genoemd.
Hij speelde graag de schaakopening Réti en de Franse opening.
Elo was ook hoogleraar in de natuurkunde aan de Marquette-universiteit te Milwaukee.

</doc>
<doc id="27053" url="https://nl.wikipedia.org/wiki?curid=27053" title="Elo">
Elo



</doc>
<doc id="27054" url="https://nl.wikipedia.org/wiki?curid=27054" title="Hiphouse">
Hiphouse

Hiphouse is een substroming van de house, die zich tussen house (voor het ritme en de kick) en hiphop (voor de raps en de hiphop beat) bevindt. Algemeen wordt hiphouse gezien als de voorloper van de commerciële dance, ook Eurodance genoemd. Tyree Cooper was degene die het in 1985 introduceerde, toen noemde hij het nog "Raphouse". Toen het populair begon te worden in 1987 werd het al snel omgedoopt in Hiphouse.
Hiphouse is vooral in eind jaren tachtig en begin jaren negentig populair. Bekende Artiesten zijn Tyree Cooper met onder andere 'Turn up the bass', Fast Eddie met onder andere 'Yo yo get funky', Jungle Brothers met onder andere 'I'll house you', The Wee Papa Girl Rappers met onder andere Heat it up en Wee Rule, White Knight, D-Mob, Tony Scott, Mr. Lee (Get Busy), Doug Lazy, Rob Base and DJ E-Z Rock, 2 in a Room, zelfs pioniers als Tommy Musto &amp; Frankie Bones (Dangerous on the Dancefloor). 
Ook in Europa poppen er artiesten op. In Nederland is Tony Scott succesvol, in Zweden Rob 'n' Raz en in Duitsland B.G. the Prince of Rap. Ook Eurodanceacts als Technotronic, Twenty 4 Seven, en Snap! halen veel inspiratie uit de hiphouse.
Bekendste label is het DJ International (onder andere Tyree Cooper en Fast Eddy brachten hun platen uit op dit label), dat niet meer bestaat.

</doc>
<doc id="27055" url="https://nl.wikipedia.org/wiki?curid=27055" title="Run-D.M.C.">
Run-D.M.C.

Run-D.M.C. was een Amerikaans hiphoptrio opgericht door dj Jam Master Jay (Jason Mizell) en bestaande uit de rappers Run (Joseph Simmons) en D.M.C. (Darryl McDaniels). Deze drie groeiden gezamenlijk op in de New Yorkse wijk Hollis, Queens.
Geschiedenis.
De single "Walk this Way" (1986), van hun derde album, werd de doorbraak van Run-D.M.C.. Dit nummer opgebouwd uit rockgitaar-riffs, een bewerkt nummer van Aerosmith waaraan ook de leden Steven Tyler en Joe Perry meewerkten, was een voorloper van hun latere werk, dat vaak elementen van rockmuziek bevatte. In 1986 speelde Run-D.M.C. ook mee in de film "Krush Groove", naast de Fat Boys, Kurtis Blow, LL Cool J en de Beastie Boys.
In mei 1986 kwam het derde album "Raising Hell" uit. Het album, met daarop "Walk This Way", was een groot succes. Meerdere rap-groepen volgen hun voorbeeld en combineerden eveneens hiphop met rock.
Hun grootste hit hadden ze in december 1997 met een remix door Jason Nevins van "It's Like That", die in veel landen op nummer 1 eindigde. Nevins remixte ook "It's Tricky", een hit in april 1998. Nevins heeft slechts 5000 dollar ontvangen voor het mixen van "It's Like That".
Op 30 oktober 2002 werd Jam Master Jay vermoord in een opnamestudio in Queens (New York). Op 6 november van dat jaar besloten de overgebleven groepsleden niet meer op te treden. In 2002 werd het nummer "Rock Box" toegevoegd aan het computerspel .
In september 2012 werd door Joseph Simmons en Darryl McDaniels een reünie gehouden op Jay-Z's "Made in America" festival. In november 2012 trad Run-D.M.C. op tijdens het Fun Fun Fun Fest in Austin en in juni 2013 nog een keer tijdens een zomerconcert in Atlanta.

</doc>
<doc id="27056" url="https://nl.wikipedia.org/wiki?curid=27056" title="Rijm (stijlfiguur)">
Rijm (stijlfiguur)

Men spreekt van rijm als twee woorden in de beklemtoonde lettergrepen een klankgelijkheid hebben. Rijm speelt een belangrijke rol in gedichten en wordt daarom als een stijlfiguur gezien.
In de woorden.
Men onderscheidt het rijm naar de plaats van het rijm in de woorden in:
Beginrijm, halfrijm, volrijm of rijk rijm kan zijn:
Zie ook: oogrijm, kreupelrijm, gedachtenrijm.
In de versregels.
Verder onderscheidt men rijm naar de plaats van de rijmende woorden in de versregel in:
Niet rijmend.
Van een aantal woorden wordt gezegd dat deze op geen enkel ander Nederlands woord rijmen:
Pogingen tot rijmen op "herfst".
Drs. P gebruikte het woord "herfst" als rijmwoord:
Van Marcel Verreck is deze:
De volgende is van Evert van IJdic, pseudoniem van Vic van de Reijt:

</doc>
<doc id="27057" url="https://nl.wikipedia.org/wiki?curid=27057" title="Beginrijm">
Beginrijm



</doc>
<doc id="27059" url="https://nl.wikipedia.org/wiki?curid=27059" title="Halfrijm">
Halfrijm

Halfrijm is gelijkheid van klank (rijm), ofwel door gelijkheid van de klinkers van de beklemtoonde lettergrepen ("assonantie" of klinkerrijm), ofwel door gelijkheid van de medeklinkers ("acconsonantie" of medeklinkerrijm).

</doc>
<doc id="27060" url="https://nl.wikipedia.org/wiki?curid=27060" title="Mexico (stad)">
Mexico (stad)



</doc>
<doc id="27061" url="https://nl.wikipedia.org/wiki?curid=27061" title="Zr.Ms. Rotterdam (1998)">
Zr.Ms. Rotterdam (1998)

Zr.Ms. Rotterdam (L800) is een amfibisch transportschip van de Koninklijke Marine en werd in 1998 in gebruik genomen.
Taak en uitrusting.
Kenmerkend voor dit type transportschepen is het grote inwendige dok met ruimte voor 4 grote "LCU" of 6 kleine "LCVP" landingsvaartuigen (of een combinatie van 2 grote en 3 kleine). Het schip kan ongeveer 4 meter zakken, waarna de dokvloer onder water komt te staan. Vanaf het voertuigendek kunnen voertuigen, personeel en materieel op de landingsvaartuigen worden gezet. Landingsvaartuigen kunnen het dok dan aan de achterzijde verlaten. Het transportschip hoeft hierbij niet stil te liggen en kan zelf met geringe vaart nog steeds landingsvaartuigen ontvangen.
Zr.Ms. Rotterdam kan een compleet mariniersbataljon (ruim 600 personen) aan boord nemen, vervoeren en ontschepen. Het kan amfibische acties tot bataljons- en landingen tot brigade-niveau coördineren, waarvoor een volledig ingerichte amfibische commandocentrale aan boord is. Bijna elk type militair voertuig kan vervoerd worden, zelfs de Leopard 2A6. Het schip heeft voorraadruimte om een landingsactie gedurende ten minste 10 dagen te steunen.
Het beschikt daarnaast over een helikopterdek (met twee helikopterspots), een hangar met capaciteit voor vier grote (AW101) of zes middelgrote (NH90) helikopters en faciliteiten voor het leiden van luchtverkeer.
Aan boord is een volledig ingericht ziekenhuis van klasse 2, een operatiekamer en een intensivecareafdeling met 10 bedden. Tijdens missies kan een chirurgisch team permanent aan boord geplaatst worden.
Het schip beschikt over een ontziltingsinstallatie voor de productie van drinkwater uit zeewater.
Bewapening.
Amfibische transportschepen zijn weliswaar oorlogsschepen, maar ze zijn in de regel niet uitgerust voor het voeren van het gevecht. De bewapening is beperkt tot middelen voor zelfbescherming. Het schip voert twee Goalkeepersystemen voor luchtafweer op korte afstand en heeft 4 vaste posities voor 12,7 mm mitrailleurs (Browning 0.50 inch). Nog eens 4 relingposities en 2 demontabele op het helikopterdek zijn beschikbaar
Ingescheepte mariniers met Stinger raketten kunnen bijdragen aan de luchtbescherming van het schip, maar feitelijk zal het schip, opererend in het hogere geweldspectrum, afhankelijk zijn van fregatten voor luchtafweer.
Zr.Ms.Rotterdam kan 36 torpedo's meevoeren. Deze kunnen dienen als bewapening voor helikopters of als reserves voor escorterende fregatten. Een alternatief gebruik van het schip zou zijn als helikoptercarrier voor de onderzeebootbestrijding.
Het schip beschikt over radar- en infraroodsystemen en over misleidingssystemen voor torpedo's en radar.
Achtergrond.
Kort na de Tweede Wereldoorlog ontving Nederland diverse kleinere landingsschepen van de Amerikaanse en Britse marine en zette die in tijdens de Indonesische Onafhankelijkheidsoorlog. Na de soevereiniteitsoverdracht aan Indonesië zijn de meesten weer uit dienst genomen, maar twee daarvan – "Pelikaan" en "Woendi" – bleven nog tot in de jaren zestig als voorraadschip in gebruik.
Het Korps Mariniers kreeg vanaf de jaren zestig een taak bij de verdediging van de zogenaamde "Noordflank" van de NAVO en kreeg daarvoor "koudweertrainingen" in Noorwegen. Hoewel voor het vervoer gebruik werd gemaakt van Britse transportschepen, was er behoefte aan eigen capaciteit. In 1984 werd nog overwogen een nieuw bevoorradingsschip van transportcapaciteit te voorzien, maar dat plan werd verlaten.
Pas na het einde van de Koude Oorlog in 1989 en de daaropvolgende heroriëntatie van de Nederlandse strijdkrachten op een nieuwe rol kwam er ruimte voor nieuwe transportmiddelen. Bij het ontwerp is aansluiting gezocht bij de Spaanse marine, die in dezelfde periode ook behoefte had aan een amfibisch transportschip en twee soortgelijke schepen heeft laten bouwen: de "Galicia" (1998) en de "Castilia" (2001). De samenwerkingsovereenkomst werd getekend in juni 1992. Op 25 april 1994 tekende de Koninklijke Marine een contract met de Koninklijke Maatschappij De Schelde, tegenwoordig Damen Schelde Naval Shipbuilding. Op 25 januari 1996 werd de kiel gelegd. De tewaterlating was in februari 1997. Het schip werd op 18 april 1998 in dienst gesteld.
De Koninklijke Marine gaf in 2001 opdracht voor de bouw van een tweede, groter, amfibisch transportschip. Het kwam als "Zr.Ms. Johan de Witt" in 2007 in dienst. De Johan de Witt is in staat om amfibische landingen tot divisie-grootte te coördineren.
Deelname aan acties.
Zr. Ms. Rotterdam was in 1999 actief bij de operatie "Allied Harbour" voor de kust van Albanië en deed in 2000 mee aan de VN-operatie UNMEE voor de kust van Eritrea. Op 5 november 2003 voer het uit voor het ondersteunen van de VN-vredesoperatie UNMIL in Liberia. Vanaf 26 december heeft het schip zich, binnen enkele dagen, gereed gemaakt voor hulp aan de slachtoffers van de tsunami in Indonesië, maar werd uiteindelijk niet uitgezonden. In 2012 is de "Rotterdam" actief voor de kust van Somalië voor de bestrijding van piraterij. Op 24 oktober werd het beschoten vanaf een visserschip met aan boord piraten. De Rotterdam beantwoordde het vuur en bracht het visserschip tot zinken.

</doc>
<doc id="27062" url="https://nl.wikipedia.org/wiki?curid=27062" title="Van Abbemuseum">
Van Abbemuseum

Het Van Abbemuseum is een museum voor moderne en hedendaagse kunst in het centrum van de Noord-Brabantse stad Eindhoven. Het museum werd in 1936 geopend. Het Van Abbemuseum is vernoemd naar zijn oprichter Henri van Abbe. Van Abbe was een liefhebber van moderne kunst en wilde Eindhoven daar van mee laten genieten. De collectie van het museum herbergt anno 2010 ruim 2700 kunstwerken, waarvan ongeveer 1000 werken op papier, 700 schilderijen en 1000 sculpturen, installaties en videowerken.
Het museum is in het bezit van een van de grootste collecties kunstwerken wereldwijd van de Rus El Lissitzky. Tevens beschikt het over werken van Pablo Picasso en Wassily Kandinsky.
Ontstaan.
Het Van Abbemuseum is gesticht door Henri van Abbe. Deze was sigarenfabrikant aan het eind van de 19e, begin 20e eeuw. In Eindhoven had hij enkele fabrieken. Tevens was hij een verwoed kunstverzamelaar, voornamelijk van moderne kunst. In de jaren 1930 besloot hij een deel van zijn collectie tentoon te stellen, waarvoor hij het Van Abbemuseum liet bouwen. Het zou een plek worden waar de hele bevolking kennis kon maken met de geheimen van hedendaagse kunst en ervan kon genieten. De collectie bestond destijds nog voornamelijk uit kunstwerken die Henri van Abbe zelf had aangekocht en ter beschikking had gesteld. Voor de bouw van het zogenoemde 'Stedelijk Museum Van Abbe' schonk Henri van Abbe 150.000 gulden, en bovendien nog een bedrag van 35.000 gulden, 'voor den aankoop van nieuwe schilderijen'. Hiervoor stelde Van Abbe 26 schilderijen uit eigen collectie ter aankoop voor. Het duurste werk betrof 'liggend naakt' van Jan Sluijters, ter waarde van 3.500 gulden. De eerste portier van het Van Abbemuseum herinnerde zich in het Eindhovens Dagblad dat hij dit schilderij altijd moest verwijderen uit de tentoonstellingszaal als er kinderen kwamen: "Dat mochten ze niet zien."
Het gebouw kreeg een plaats aan de Dommel in het centrum van Eindhoven. Het gebouw is ontworpen door architect A.J. Kropholler in traditionalistische stijl. In het museum, dat in 1936 werd geopend, werd de Van Abbe Collectie tentoongesteld. In de tweede helft van de vorige eeuw maakte het museum ook een fikse groei door en aan het einde van het millennium bleek het museum volstrekt uit zijn jasje gegroeid. Het bestaande museumgebouw was te klein geworden en niet langer geschikt voor een eigentijds museumbeleid en een moderne bedrijfsvoering; museaal en technisch was het gebouw verouderd en moderne publieksvoorzieningen ontbraken. Tevens was het museum flink gegroeid op vele gebieden, zoals de collectie, de bibliotheek en het aantal medewerkers. Er werd besloten tot een grondige verbouwing waarbij het museum ongeveer vijf keer zo groot zou geworden. In 2003 is het hernieuwde Van Abbemuseum geopend. Het museum positioneert zich heden ten dage als een groot en publieksgericht museum op het gebied van moderne kunst.
Collectie.
De kunstverzameling is in 1909 gestart door Henri van Abbe. Hij kocht kunstwerken die voornamelijk bedoeld waren voor zijn eigen huis aan de Bilderdijklaan in het Eindhovense centrum. Samen met Carl Alandt, een Amsterdamse vriend uit de tabakshandel, bezocht hij tentoonstellingen. Daar maakte hij kennis met het werk van schilders als Jan Sluyters, Lizzy Ansingh en Carel Willink, van wie hij schilderijen kocht. Ook beschikte Van Abbe over werken van Isaac Israëls. Via het museum groeide zijn bezit langzamerhand uit tot de Van Abbe Collectie met anno 2008 bijna 3000 werken.
De collectie beschikt over een groot aantal werken van El Lissitzky, alsmede werken van Pablo Picasso, Georges Braque, Wassily Kandinsky, Marc Chagall, Fernand Léger, Theo van Doesburg en Piet Mondriaan. Ook zijn er werken van naoorlogse kunstenaars als Joseph Beuys, Marcel Broodthaers, Anselm Kiefer, Jannis Kounellis, Rebecca Horn, Hanne Darboven en Sigmar Polke.
Ook West-Europese kunstenaars van de jaren 1980-1990 zijn vertegenwoordigd, waaronder Jan Vercruysse, Jean-Marc Bustamante, Thomas Schütte, Juan Muñoz, René Daniëls, Marijke van Warmerdam, Douglas Gordon, Aernout Mik, Danny Matthys en Pierre Huyghe. Na 2004 is er meer focus op internationale ontwikkelingen. Kunstwerken van Dan Perjovschi, Wilhelm Sasnal, Nedko Solakov, Tintin Wulia, Akram Zaatari, Yael Bartana, Agung Kurniawan, Surasi Kusolwong en anderen zijn aangekocht voor de collectie.
Ook zijn er voorbeelden te zien van de Amerikaanse kunst na 1960 met Robert Morris, Donald Judd, Carl Andre, Sol LeWitt, Bruce Nauman en Lawrence Weiner en met de westcoastkunstenaars als John Baldessari en Ed Ruscha.
Belangrijke kunststromingen vertegenwoordigd in de collectie zijn onder meer het kubisme, De Stijl, het constructivisme, expressionisme, Nederlandse figuratieve kunst van het interbellum, Cobra, École de Paris, Zero, neoconstructivisme, de materieschilders, minimal art, conceptuele kunst, Duitse schilderkunst uit de jaren zeventig en tachtig en meer recent samengestelde gehelen van eigentijdse sculptuur, installaties en videokunst.
Enkele bekende schilderijen in het museum zijn onder meer "Hommage à Apollinaire" (1921) van Chagall en "Die Macht der Musik" (1918) van Oskar Kokoschka, maar ook recentere werken als "Voglie vedere i miei montagne" (Beuys, 1971), "Tapis de Sable" (Broodthaers, 1974) en de installatie "Categorical Imperative and Morgue" (1999) van Mike Kelley.
Het gebouw.
Exterieur.
Het Van Abbemuseum ligt aan de Dommel en de monumentale ingang is gericht op de villa's van de toenmalige buitenwijken van Den Elzent. Buiten voor het museum staat een kunstwerk van Rodin. Het gebouw zelf bestaat uit twee delen: een oud gedeelte dat in 1936 is opgeleverd en een nieuw gedeelte dat sinds 2003 bestaat. Kenmerkend voor het oude gedeelte is de sobere vormgeving, waarbij de toren boven de ingang het enig accent vormt en het gesloten uiterlijk, dat een contrast vormt met de zalen met bovenlichten. Zo moesten de bezoekers afgezonderd van het rumoer van de buitenwereld ongestoord van kunst kunnen genieten. Overeenkomstig de opvattingen van het traditionalisme, waarvan Kropholler een belangrijke exponent was, is gebruikgemaakt van typisch Nederlandse bouwmaterialen. Het torentje boven de ingang is kenmerkend voor die traditionele bouw. Lateien en andere bijzondere gevelelementen zijn van natuursteen gemaakt. De tentoonstellingszalen krijgen daglicht via daklichten. Kropholler liet zich bij het ontwerp van het Van Abbemuseum inspireren door de vormen van traditionele gebouwen. Dit is te zien aan de gesloten baksteengevels, de symmetrie van het gebouw en monumentale elementen als de klokkentoren en de trap met beeldhouwwerken. Het gebouw is een Rijksmonument. Bij de trap voor de ingang staan twee beelden van paarden. Deze zijn gemaakt door John Rädecker. Het onderkomen werd eind 20e eeuw te klein, zodat werd besloten tot renovatie van het oude gebouw en de bouw van een geheel nieuwe vleugel. De oudbouw heeft tien zalen.
Nieuwbouw.
Het ontwerp van de nieuwbouw is van architect Abel Cahen. Zijn eerste ontwerp werd afgekeurd. Cahen maakte een ontwerp waarbij de uitbreiding boven op het oude gebouw zou komen te staan, wat woedende reacties uitlokte. Toen werd in 1993 de Henri van Abbe Stichting opgericht, omdat het gemeentebestuur van plan was het oude Van Abbemuseum te laten verdwijnen in de geplande nieuwbouw. Dat hebben de initiatiefnemers van de stichting met behulp van de gemobiliseerde Eindhovense bevolking weten te voorkomen. Hierop zijn er nieuwe ontwerpen gemaakt, onder meer door Cahen, waarbij het nieuwe ontwerp wel de goedkeuring had. Het resultaat is een nieuw museum dat een combinatie vormt van moderne en jarendertigarchitectuur, waarbij een herkenbaar gebouw in het stadsbeeld behouden is gebleven. Cahen maakte daarna een nieuw ontwerp waarbij de uitbreiding "achter" het oude gebouw kwam te staan. De nieuwbouw is vier keer zo groot als de oudbouw en vormt een bijzondere aanvulling op de Nederlandse museumarchitectuur. De nieuwbouw is bekleed met grijze leisteen en heeft een 26 meter hoge grijze toren van vijf verdiepingen. De naastgelegen rivier de Dommel is verbreed, zodat delen van het museum aan een binnenmeer liggen. De vloeroppervlakte is 9.825 m² en het volume: 7.150 m³
Deze aanbouw is op 17 januari 2003 geopend door koningin Beatrix.
Interieur.
Binnen het museum zijn vele (nieuwe) faciliteiten ontworpen door de Belgische vormgever Maarten van Severen. Er is een auditorium gebouwd dat onder meer ruimte biedt voor de educatieve begeleiding van de tentoonstellingen en collectiepresentaties, maar dat ook wordt gebruikt voor autonome aulaprogramma’s zoals lezingen, filmvoorstellingen, cursussen en seminars; allen gericht op kunstthema’s. Het auditorium heeft de naam van de schenkers ervan, Jan en Jeroen van Abbe, en is door Philips voorzien van alle moderne multimediamogelijkheden. Van Severen heeft ervoor speciale theaterstoelen ontworpen. Het auditorium biedt plaats aan 115 personen.
Daarnaast is de bibliotheek vernieuwd, die behoort tot de betere kenniscentra voor beeldende kunst in Nederland. De bibliotheek beschikt over meer dan 120.000 titels op het gebied van tentoonstellings- en collectiecatalogi, boeken, tijdschriften, maar ook niet-boekmaterialen als cd-roms, cd's, video's en dvd’s behoren tot de bibliotheek. De bibliotheek beschikt behalve over een leeszaal, inclusief faciliteiten, over een studiebioscoop. Naast een wisselend programma van kunstenaarsfilms en video's uit de collectie zijn in de studiebioscoop ook films op aanvraag te zien. De bibliotheek beheert ook de archieven van het museum. Tevens is er een museumcafé/restaurant, met een terras gelegen aan de Dommel. Verder beschikt het museum over een museumwinkel. Het museum heeft naast de hoofdingang een ingang aan de nieuwbouwkant, waar het mogelijk is om via het restaurant en langs de hal alvast sfeer te proeven, zonder direct toegang tot het museum te hoeven betalen. Die toegang gaat via het huisje van Körmeling. Hierdoor kent het een apart geheel dat ook buiten openingstijden van het museum dienstdoet voor evenementen en feesten. Deze interieurinrichtingen, met name de bibliotheek, museumshop, kassa/informatiebalie en cafetaria zijn ontworpen door Van Severen. Daglicht is het belangrijkste thema binnen het nieuwe ontwerp. De verschillende ruimten zijn zo in elkaar geschoven, dat de marge die overblijft als lichtdoorlaat dient voor de verdieping eronder. De gevel van het Van Abbemuseum gebouw functioneert als een grote lichtvanger. 's Nachts verandert het museum in een lichtbaken van de stad Eindhoven. Ook in de ingesloten binnenruimte, die een patio en beeldentuin bevat, komt het thema licht naar voren.
Rondom het museum.
Buiten in de museumtuin staat het kunstwerk Balzac door Auguste Rodin; andere gietingen van dit kunstwerk staan bijvoorbeeld in Parijs en in New York. Aan weerszijden van de trappartij naar de hoofdingang staan de paarden van de beeldhouwer John Rädecker, die ook beeldhouwwerk vervaardigde voor het Nationaal Monument op de Dam.
Aan de achterzijde is het museum via de Stratumsedijk te bereiken via het huisje van John Körmeling, getiteld "Echt iets voor u", dat (gratis) toegang biedt tot het terras en museumcafé, van waaruit men door kan lopen naar auditorium, shop, en kaartverkoop. Het huisje van Kömerling, van wie het museum meerdere werken in de collectie heeft, is fel roze, dat contrasteert met de grijze leisteen van de nieuwbouw. Het kunstwerk "Echt iets voor u" is tevens de kortste overdekte brug ter wereld.
Tentoonstellingen.
Tijdelijke tentoonstellingen.
2005-2006: EindhovenIstanbul.
In 2005-2006 was de tentoonstelling “EindhovenIstanbul” te bezoeken. Deze werd opgezet onder leiding van conservatoren Eva Meyer-Hermann en Charles Esche. Het toonde toonaangevende kunstwerken, van 40 internationale kunstenaars, die sinds de jaren 1990 tijdens de Biënnale in Istanboel tentoongesteld waren en bestond uit diverse kunstuitingen zoals installaties, videoprojecties, sculpturen, schilderijen en tekeningen. EindhovenIstanbul bracht voor het eerst “het Museum” en de “Biënnale” in één tentoonstelling samen en toonde behalve fysiek ook geestelijk een diversiteit aan kunstwerken. Sommige van de werken richtten zich op de vrij algemene, filosofische kwesties met betrekking tot de mensheid, het leven en het menselijk bestaan; andere werken wezen richting een bepaalde sociale, economische en politieke context. Het doel was om verschillen te overbruggen, verschillen tussen twee steden, verschillen tussen twee instellingen, verschillen tussen kunstenaars en bezoekers.
2008: Be(com)ing Dutch.
In 2008 werd de tentoonstelling “Be(com)ing Dutch” opgezet, die zich richtte op gevoelige kwesties in Nederland met betrekking tot identiteit, nationaliteit, burgerschap en Sociale cohesie. De tentoonstelling was gericht op de multiculturele samenleving en ging over Nederlander worden in drie fasen; allereerst in het imaginair verleden, daarna het imaginair heden en vervolgens de imaginaire toekomst. Het startte met foto’s van onder meer Ed van der Elsken, een veelbereisde fotograaf. Foto’s werden geëxposeerd uit de jaren zestig, zeventig van de 20e eeuw, waar al duidelijk te zien was dat de multiculturele samenleving al bestond. Verder ook veel kunst van en over Indonesië, zoals de tekst van Nederland, die in Indonesië werd voorgedragen en gebruikt “ter ere van 100 jaar onafhankelijkheid”. Schrijnend voorbeeld van een contradictie, waarbij de tekst wordt voorgedragen rapper Salah Edin, een huidig exponent van de multiculturele samenleving. Verder was er veel beeldende kunst, maar ook multimediale kunst te bewonderen, waarbij de bezoeker aan het denken wordt gezet, of het nu gaat om een stuk tekst uit de Bijbel voorgedragen in het Arabisch of een tafelvoetbalspel van klompen. De tentoonstelling vormde onderdeel van een tweejarig project.
2012-2013: Lissitzky-Kabakov, Utopie en werkelijkheid.
Van december 2012 tot april 2013 organiseerde het Van Abbemuseum de tentoonstelling "Lissitzky-Kabakov, Utopie en werkelijkheid". Voor deze tentoonstelling nodigde het museum de Russische kunstenaars Ilja (1933) en Emilia (1945) uit om als gastconservator een tentoonstelling te maken. In deze tentoonstelling werd het werk van beide kunstenaars samengebracht met werken van El Lissitzky (1890-1941). Het was de eerste keer dat de oeuvres van deze beroemde Russische kunstenaars uit de 20e eeuw samen worden gepresenteerd. De tentoonstelling vormde onderdeel van het Nederland-Rusland jaar en was na Eindhoven in 2013 te zien in de Hermitage in Sint-Petersburg en het Multimedia Art Museum (MAMM) in Moskou.
2014-heden: Positions.
In 2014 is het Van Abbemuseum begonnen met de meerjarige tentoonstellingsreeks Positions, waarbij de stem van de kunstenaar centraal staat. Positions is een serie solotentoonstellingen die met elkaar in een dialoog zijn geplaatst in de tien zalen van de oudbouw van het Van Abbemuseum. De kunstenaars die in de reeks Positions-exposities werden tentoongesteld zijn Lawrence Abu Hamdan, Céline Condorelli, Bouchra Khalili, Charles van Otterdijk en Koki Tanaka (Positions #1), Anna Boghiguian, Chia-Wei Hsu, Nástio Mosquito en Sarah Pierce (Positions #2), Rossella Biscotti, Duncan Campbell, Maryam Jafri en Natasja Kensmil (Positions #3) en Gluklya (Natalia Pershina-Jakimanskaya), Naeem Mohaiemen, het duo Sandi Hilal &amp; Alessandro Petti (Positions #4), Mercedes Azpilicueta, Anna Dasović, Em'kal Eyongakpa, Quinsy Gario en Mounira Al Solh (Positions #5. Telling Untold Stories).
Langdurige tentoonstellingen.
2006-2009: Plug In.
Van 8 oktober 2006 tot 27 november 2009 vond het tentoonstellingsproject "Plug In" plaats. Bij het concept "Plug In" werden geregeld delen van de collectie vervangen door nieuwe kunstwerken. Elke zaal kende haar eigen onderwerp, bijvoorbeeld een kunstenaar, een thema of een tijdsfase. Hierdoor had elke zaal een andere uitwerking op de bezoeker.
De presentaties van "Plug In" werden onder andere door gasten van buiten het museum zoals kunstenaars en gastconservatoren samengesteld. Elke zaal stond op zichzelf, met een eigen thema en een eigen presentatieduur. “Hierdoor ontstonden in de opeenvolgende zalen steeds weer andere verhalen, verrassende verbanden en onthullende tegenstellingen. "Plug In" verwees niet alleen naar de zalen, die als blokken in een blokkendoos in- en uitgeschoven kunnen worden, maar was ook een uitnodiging aan de bezoekers, om al naargelang interesse of behoefte ‘in te pluggen’ en de verbeelding aan het werk te zetten”, zoals het museum het omschrijft Eén zaal van de nieuwbouw was slechts middels een kijkgat te bekijken. Het museum schuwt de vernieuwing niet en zo waren onder meer de kunstwerken van Sterren op het Doek te zien in het museum.
2005-2009: Living Archive.
Van 8 mei 2005 tot 8 november 2009 liep het tentoonstellingsproject "Living Archive". Dit project omvatte een serie documentaire tentoonstellingen op basis van het eigen museumarchief. Het archief van het Van Abbemuseum werd als uitgangspunt voor de tentoonstellingen genomen, waarbij uitgegaan werd van de verschillende identiteiten en betekenissen van de individuele kunstwerken. De kunstwerken werden verklaard, hun materiële kenmerken werden omschreven en de wijze waarop en waarom het kunstwerk in de collectie van het Van Abbemuseum is opgenomen werd zichtbaar gemaakt. Is het werk bijvoorbeeld al vaak getoond, wordt het vaak in bruikleen gegeven voor andere tentoonstellingen of is het vrijwel altijd in het depot? Aan elk kunstwerk kunnen waarden worden toegekend, en op welk gebied is het kunstwerk gericht, sociaal, politiek of bijvoorbeeld op economische aspecten. Is het een ideologische kunstwerk of gaat het over de nationale identiteit. Ook de context waarin het gepresenteerd werd gaf een invalshoek om het werk goed te leren kennen. In welk thema is het geëxposeerd en hoe het zich verhoudt tot andere werken zijn aspecten die het kunstwerk een plaats geeft. Tevens was er één zaal ingericht als kijkersdepot, waarbij de bezoekers kunnen aangeven welk werk uit de collectie zij graag zouden zien. Een selectie van die aanvragen werd dan getoond.
2009-2011: Play Van Abbe.
Het project "Play Van Abbe" liep van 28 november 2009 tot 14 augustus 2011. Naast tentoonstellingen omvatte het programma tevens projecten, performances, lezingen en discussies. In het project stelde het Van Abbemuseum actuele vragen over de identiteit en het doel van musea en instellingen voor cultureel erfgoed centraal. De focus lag daarom niet alleen op de kunstwerken uit de collectie, maar ook op de manier waarop men kijkt naar kunst en erover praat in een museum.
Het programma van "Play Van Abbe" bestond uit vier delen met ieder een eigen thema, namelijk:
2013-2017: Er was eens… De collectie nu.
"Er was eens… De collectie nu" liep van 2 november 2013 tot 2 april 2017. De presentatie bestond uit meer dan 600 kunstwerken en archiefstukken. Er waren zowel werken uit de vorige eeuw te zien, zoals een Picasso uit 1909, als recente aankopen die niet eerder waren getoond. De tentoonstelling bestond uit verschillende thema’s waarin een koppeling werd gemaakt tussen kunstwerken en de maatschappelijke context waarin ze werden gemaakt en getoond.
De thema’s waren als volgt:
De tentoonstelling "Er was eens… De collectie nu" bevatte werken van onder meer Alptekin, Appel, Baer, Beuys, Billing, Braque, Broodthaers, Chagall, Delaunay, Dibbets, Van Doesburg, Dumas, Fontana, Gestel, Gordon, Haacke, Hamilton Finlay, Heiman, Immendorff, Jonas, Jorn, Judd, Karamustafa, Kiefer, Klein, Kusolwong, LeWitt, Lissitzky, Mareschal, Mondriaan, Murtazaoglu, Muñoz, Nauman, Perjovschi, Picasso, Qiu, Rosler, Sasnal, Schwitters, Sluijters, De Smet, Solakov, Stella, Toorop, Ugay, Warhol, Weiner, Willink, Wulia en vele anderen.
2017-heden: The Making of Modern Art.
In The Making of Modern Art, te zien vanaf 29 april 2017, laat een serie stijlkamers zien welke rol musea, verzamelaars en tentoonstellingen hebben gespeeld bij het vormen van de moderne canon. De acht zalen van de tentoonstelling zijn ingericht in verschillende stijlkamers waarin een setting uit een bepaalde tijd of van een bepaalde locatie is nagebouwd, waardoor de bezoeker steeds een ander perspectief krijgt waarmee het ontstaan van het verhaal over de moderne kunst duidelijk wordt gemaakt.
Deze collectiepresentatie bevat werken van onder anderen Mondriaan, Picasso, Sol LeWitt, Kandinsky en Léger.
2017-heden: The Way Beyond Art.
The Way Beyond Art is vanaf 1 juli 2017 te zien. Aan de hand van de drie thema's 'Land', 'Thuis' en 'Werk' worden kunstwerken getoond die vragen aan de orde stellen. In wat voor een land of maatschappij willen wij leven, welke rol spelen vrijheid, identiteit en duurzaamheid? In de tentoonstelling wordt onderzocht hoe het museum en kunstwerken kunnen worden gebruikt om deze vragen met elkaar te delen. 
De setting van de tentoonstelling is vormgegeven door Can &amp; Asli Altay en geeft alternatieven voor het traditionele model van de witte kubus.
De titel van de tentoonstelling is ontleend aan een boek uit 1947 van Alexander Dorner, museumdirecteur in Hannover in de jaren dertig van de twintigste eeuw.
De collectiepresentatie The Way Beyond Art bevat werk van onder meer Chto Delat, Corneille, Dan Flavin, Nilbar Güres, Iris Kensmil, Anselm Kiefer, John Körmeling, Taus Makhacheva, Füsun Onur, Dan Peterman, Thomas Schütte en Franz Erhard Walther.
2018-heden: Museumindex: het museum in getallen.
De museumindex is sinds 13 december 2018 te zien en bestaat uit een serie infographics gebaseerd op gegevens uit de collectiedatabase van het museum. Vormgever Joost Grootens vertaalde deze data in visualisaties. 
In de museumindex is onder anderen een top twintig van de meest bereisde kunstwerken te zien, een overzicht van de 'leeftijd' van kunstwerken op het moment van aankoop en hoeveel werken van mannelijke en vrouwelijke kunstenaars zijn aangekocht.
Het onderzoeksproject Museumindex is begonnen in 2010 en was geïntroduceerd door (gast)conservator Galit Eilat.
2019-heden: Multisensory Museum.
De multizintuiglijke museumruimte is sinds 28 februari 2019 te zien en behandelt de vraag: hoe zou het museum eruitzien als het vanuit alle zintuigen was ontworpen? 
In 2016 begon het Van Abbemuseum samen met architecten Peter-Willem Vermeersch en Tomas Dirrix, de KU Leuven en in co-design met ervaringsdeskundigen met een visuele, auditieve of mobiele beperking, de museumruimte te onderzoeken en herdefiniëren vanuit een multi sensorisch en inclusief perspectief.
Programma's.
Onvergetelijk Van Abbe.
Het Van Abbemuseum organiseert sinds april 2013 interactieve rondleidingen voor mensen met Alzheimer en hun mantelzorgers in het kader van het programma "Onvergetelijk Van Abbe". Dit programma is in samenwerking met het Stedelijk Museum Amsterdam opgezet en is geïnspireerd op het "Meet Me at MoMA"-programma van het Museum of Modern Art in New York.
Special Guests.
Het Van Abbemuseum startte op 11 oktober 2014 met het "Special Guests" programma. Dit project bestaat uit aanvullende programma’s, rondleidingen en aanpassingen voor mensen met een visuele en/of auditieve handicap en mensen die door een mobiele beperking niet naar het museum kunnen komen. Zo kunnen deelnemers bij de "Special Guests" rondleidingen kunstwerken uit de collectie aanraken en worden onder meer muziek, literatuur en geur gebruikt en is er voor dove- en slechthorende bezoekers een luisterroute in gebarentaal.
Samenwerkingsverbanden.
L'Internationale.
Het Van Abbemuseum vormt onderdeel van L’Internationale, een confederatie van zes toonaangevende musea voor moderne en hedendaagse kunst. De confederatie wil een ruimte voor kunst creëren binnen een niet-hiërarchisch en gedecentraliseerd internationalisme.
L’Internationale bestaat uit:
In 2013 startte het vijfjarig programma "The Uses of Art – The Legacy of 1848 and 1989" (UoA). Het programma bestaat uit tentoonstellingen, symposia, publicaties, magazines, een online forum, een educatieplatform en uitwisselingen van personeel. UoA eindigt in 2017 met gelijktijdige tentoonstellingen en evenementen door heel Europa.
Directeuren.
Museumdirecteuren zijn vaak de bepalende factor van de aankopen van een museum en de tentoonstellingen die worden gegeven. De eerste directeur was W.J.A. Visser, hij werd directeur in 1936. Tot aan de Tweede Wereldoorlog zou hij directeur blijven, maar trad toen terug omdat hij zich niet kon vereenzelvigen met het beleid van de Duitse bezetter en de Nederlandse handlangers. Na de oorlog werd hij gedurende een korte periode opnieuw directeur, maar in 1946 nam Edy de Wilde het roer over.
Door De Wilde zijn kubistische werken zoals Femme en vert van Picasso (voor ruim 110.000 gulden, toentertijd een enorm bedrag) en Hommage à Apollinaire van Marc Chagall aangekocht. Maar De Wilde stond onder druk: de zoons van Van Abbe vonden dat hij te weinig werken van hun vader tentoonstelde. De Wilde was het er niet mee eens, en voer gewoon zijn eigen koers. De Wilde bleef museumdirecteur tot 1964, waarna Jean Leering zijn opvolger was.
Leering probeerde tijdens zijn directoraat kunst minder elitair te maken en meer maatschappelijk engagement te geven. Verder wilde hij jongeren bij de actuele kunst te betrekken door middelbare scholieren voor vernissages uit te nodigen en ook inhoudelijke discussie met hen aan te gaan over recente aanwinsten. Zo kocht hij een blauw monochroom doek van Yves Klein. Tot 1973 bleef Leering deze functie uitoefenen. De vierde museumdirecteur was Rudi Fuchs die tot 1987 in functie bleef. Hij werd opgevolgd door Jan Debbaut.
Onder Debbaut vond de grootste verandering plaats, de schaalvergroting met de nieuwbouw. Debbaut begeleidde de nieuwbouw en na de heropening trad hij in 2003 terug. Huidige museumdirecteur is Charles Esche.
In zijn beleidsplan is Esche de directeur die zich vooral richt op “educatie”. Esche omschreef het tijdens de opening van het derde weekend van de Caucus als volgt: "Een museum kan niet meer alleen een verzameling van objecten zijn. Dat punt zijn we nu wel gepasseerd". Dat een museum meer is omschreef hij tijdens zijn openingsspeech als het aangaan van nieuwe relaties. Iets dat tot uiting komt in de tentoonstelling "Be[com]ing Dutch".

</doc>
<doc id="27063" url="https://nl.wikipedia.org/wiki?curid=27063" title="Assonantie">
Assonantie



</doc>
<doc id="27065" url="https://nl.wikipedia.org/wiki?curid=27065" title="Klinkerrijm">
Klinkerrijm



</doc>
<doc id="27066" url="https://nl.wikipedia.org/wiki?curid=27066" title="Vinylplaat">
Vinylplaat



</doc>
<doc id="27067" url="https://nl.wikipedia.org/wiki?curid=27067" title="El Salvador">
El Salvador

El Salvador (uitspraak /el salva/dor/), officieel de Republiek El Salvador (Spaans: "República de El Salvador"), is een land in Centraal-Amerika. Het grenst aan Guatemala, Honduras en de Stille Oceaan. De hoofdstad is San Salvador (uitspraak /san salva/dor/).
Geschiedenis.
In 1525 werd het gebied, bewoond door Pipil-indianen, door Pedro de Alvarado voor Spanje onderworpen. El Salvador maakte na het wegvallen van het Spaanse gezag (1821) deel uit van Mexico. In 1823 scheidden de Verenigde Staten van Centraal-Amerika, waarbinnen El Salvador een deelstaat vormde, zich af van Mexico. De Verenigde Staten van Centraal-Amerika vielen uiteen in 1839 en El Salvador werd een onafhankelijke republiek.
Na de onafhankelijkheid was El Salvador formeel een democratie, maar in werkelijkheid werd het land beheerst door de 'Veertien Families'. In 1931 kwam de dictator Maximiliano Hernández Martínez aan de macht, die bloedig een opstand onderdrukte. Na de val van Hernández werd El Salvador afwisselend door democratische en dictatoriale regeringen bestuurd, maar er zat maar zelden een burgerregering in het zadel.
In 1969 viel El Salvador Honduras binnen in de Voetbaloorlog.
Burgeroorlog vanaf 1979.
In de jaren zeventig ging het volk, dat al decennialang werd bestuurd door de ene junta na de andere, zich meer en meer roeren. Persoonlijke vrijheden waren een illusie en verkiezingen waren schijnvertoningen. Er ontstond rebellie, vooral geïnspireerd door het marxisme. In 1979 brak een burgeroorlog uit tussen de junta en marxistische rebellen. Een groep jonge officieren wierp het regime omver met steun van de Verenigde Staten. Er kwam een regeringsjunta, waaraan christendemocraten, sociaaldemocraten en zelfs communisten deelnamen. In 1980 stapte de regering echter wegens scheve machtsverhoudingen op. Een bloedige strijd waarin doodseskaders actief waren brak uit. De Amerikaanse overheid, die al vanaf de jaren zeventig 'een dreiging van het communisme' vanuit Zuid-Amerika ervoer, steunde achter de schermen het militaire bewind van El Salvador. Het leger en de politie kregen training in de Verenigde Staten en werden voorzien van wapens om aan de macht te blijven. De Verenigde Staten hadden wel geleerd van Vietnam om achter de schermen te opereren; officieel bleef de Amerikaanse betrokkenheid beperkt tot advies.
Er vielen in totaal 75.000 slachtoffers, van wie in 1980 wellicht de bekendste: de aartsbisschop Óscar Romero. In 1980 werd de christendemocraat Napoleón Duarte, met hulp van de Verenigde Staten, het hoofd van de nieuwe regering. In november 1989 viel de top van de door jezuïeten gestichte Universiteit van Centraal-Amerika als slachtoffer van de doodseskaders: de paters Ignacio Ellacuria, Segundo Montes, Juan Ramón Moreno, Ignacio Martin Baro, Amando López en Joaquín López y López. De regering gaf de rebellen de schuld. Ooggetuige Lucia Cerna durfde te getuigen dat het regeringssoldaten waren geweest. Na 12 jaar werd in 1992 de vrede getekend. Naast de VS waren de voornaamste wapenleveranciers van de El Salvadoraanse strijdkrachten Israël en Taiwan.
Het Front Farabundo Martí voor Nationale Bevrijding werd in 1980 gevormd als samenvoeging van verschillende communistische en revolutionair socialistische organisaties. Na de burgeroorlog werd het een politieke partij. De Nationalistische Republikeinse Alliantie vindt tevens haar oorsprong in de burgeroorlog.
Na de burgeroorlog.
Vanaf 1 juni 2019 is de politieke buitenstaander Nayib Bukele Ortez president. Tijdens de verkiezingen in februari kreeg hij 54% van de stemmen. Hij volgde Salvador Sánchez Cerén op.
Op 9 juni 2021 werd een wet goedgekeurd die de bitcoin op 7 september 2021 tot een officiële munteenheid van El Salvador maakte naast de dollar. Het werd daarmee het eerste land dat de bitcoin als officiële munteenheid aannam.
In 2021 vierden de republieken Costa Rica, El Salvador, Guatemala, Honduras en Nicaragua gezamenlijk hun 200-jarige onafhankelijkheid, "Bicentenario de Independencias".
Geografie.
El Salvador is ongeveer half zo groot als Nederland. Van oost naar west is het zo’n 270 kilometer lang en van noord naar zuid circa 142 km. Twee evenwijdige bergketens doorkruisen het land in het westen, met een centraal plateau ertussen en een smalle kustvlakte tegen de Stille Oceaan. De bergketens en het centrale plateau beslaan 85% van het landoppervlak en daardoor resteert 15% voor het laaggelegen kustgebied. De hoogste berg is Cerro El Pital met de piek op 2730 meter boven zeeniveau. Er zijn meer dan 20 vulkanen, waarvan er twee, San Miguel en Izalco, actief zijn.
El Salvador heeft een lange geschiedenis van destructieve aardbevingen en vulkaanuitbarstingen. De hoofdstad San Salvador werd in 1756 en 1854 verwoest en kreeg zware schade tijdens de bevingen van 1919, 1982 en 1986. Vanaf het begin van de 19e eeuw tot het midden van de jaren 1950 brak Izalco met regelmaat uit.
Van de meer dan 300 rivieren is de Lempa het belangrijkst. Het is de enige bevaarbare rivier van El Salvador. Er liggen diverse meren in vulkanische kraters, de belangrijkste zijn het Lago de Ilopango (70 km²) en het Lago de Coatepeque (26 km²). Lago de Güija is met een oppervlakte van 45 km² het grootste natuurlijke meer van het land. Stuwmeren zijn gecreëerd door de afdamming van de Lempa, waarvan de grootste Embalse Cerrón Grande (135 km²) is.
Klimaat.
El Salvador heeft een tropisch klimaat met uitgesproken natte en droge seizoenen. De temperaturen variëren voornamelijk met de hoogte en zijn redelijk constant het hele jaar door. De laaglanden aan de Stille Oceaan zijn warm; het centrale plateau en de berggebieden zijn gematigder. De neerslag is overvloedig en kan oplopen tot 2170 mm met name op de zuidelijke berghellingen. Het regenseizoen loopt van mei tot oktober. Van november tot april is de noordoostelijke passaat dominant, de wind komt uit de Caraïben en heeft het grootste deel van zijn neerslag verloren tijdens het passeren van de bergen in Honduras. Orkanen vormen zich af en toe in de Stille Oceaan, maar het land werd ook getroffen door de orkaan Mitch, die in 1998 boven de Atlantische Oceaan ontstond en Midden-Amerika overstak. De beste tijd om El Salvador te bezoeken is aan het begin of het einde van het droge seizoen.
Steden.
De hoofdstad is San Salvador.
De andere steden met meer dan honderdduizend inwoners zijn: Ahuachapán, Apopa, Colón, Delgado, Ilopango, Mejicanos, San Martín, San Miguel, Santa Ana, Santa Tecla, Soyapango en Tonacatepeque.
Bevolking.
Spaans is de officiële taal en wordt vrijwel door iedereen gesproken.
Religie.
El Salvador kent godsdienstvrijheid. Ongeveer 93% van de bevolking is katholiek. In 1842 werd het diocees San Salvador opgericht, in 1913 een kerkprovincie, thans bestaande uit één aartsbisdom en acht diocesen. De Katholieke Kerk is een invloedrijke instantie in de Salvadoraanse maatschappij, mede door haar sociaal engagement. Er zijn ongeveer 200.000 protestanten (voornamelijk baptisten, Pinkstergemeenten en adventisten).
Bestuurlijke indeling.
El Salvador is onderverdeeld in veertien departementen:
Economie.
El Salvador was vooral een agrarische samenleving. In de 19e eeuw was indigo het belangrijkste exportartikel, maar dat werd in 1870 ingehaald door koffie. Na de Tweede Wereldoorlog kwamen katoen en rietsuiker als exportproducten in opkomst. De exportopbrengsten werden gebruikt voor de ontwikkeling van de infrastructuur en vanaf de jaren zestig ook voor de uitbreiding van de lichte industrie. De rijke bovenlaag gaf echter de voorkeur aan importproducten en de arme bevolking kon zich de lokale producten niet veroorloven waardoor de lichte industrie een moeizaam bestaan had.
De burgeroorlog leidde tot veel economische schade, in 1987 lagen de economische activiteiten nog zo’n 20% onder het niveau van 1978. Na de burgeroorlog werden landhervormingen doorgevoerd en klom het land langzaam op uit het dal. De grote aardbeving in 1986 leidde tot grote materiële schade. Dankzij financiële steun uit het buitenland en geld dat door de geëmigreerde bevolking naar huis werd gestuurd, kwam het land er financieel weer bovenop.
Armoede.
Volgens het Ontwikkelingsprogramma van de Verenigde Naties leeft in El Salvador 37,2% van de bevolking onder de armoedegrens. Corruptie is een aanzienlijk probleem, net als in grote delen van Latijns-Amerika. Onder president Nayib Bukele Ortez verslechterde de corruptie. In 2015 stond het land met 39 punten op de 72e plaats van de Transparency International corruptieperceptie-index, in 2023 stond het land met 31 punten op de 126e plaats van in totaal 180 landen.
Misdaad.
Na de vrede in 1992 keerde de rust niet terug in El Salvador. Sinds de jaren 90 kent het land hoge criminaliteitscijfers die vooral bende-gerelateerd ('gangs') zijn. In de jaren 80 vluchtten veel inwoners van El Salvador naar de Verenigde Staten. Ze raakten er moeilijk aan werk en velen zochten hun heil in bendevorming. Niet alleen om door het plegen van misdrijven aan geld te komen, maar ook om 'ergens bij te horen'. Halverwege de jaren 90 werden duizenden El Salvadoraanse bendeleden door de Verenigde Staten uit het land gezet. Eenmaal terug in El Salvador gingen de benden op dezelfde voet verder. De grootste bende is MS13, wat staat voor Mara Salvatrucha 13, deze bende is opgericht in de Verenigde Staten. In 1996 was San Salvador door bende-activiteiten de gevaarlijkste stad op het westelijk halfrond.
De regering heeft talloze programma's ontwikkeld om de benden een halt toe te roepen en om de jeugd uit de bendecultuur te houden, lang zonder veel succes. In 2011 bedroeg het aantal moorden per 100.000 inwoners 65, een van de hoogste cijfers in de wereld. In West-Europa bijvoorbeeld, is dat 1-2. In 2014 was het moordcijfer iets gedaald naar 60 per 100.000 inwoners, ongeveer 13 per dag. Voor een groot deel van de gewelddadigheden achten de autoriteiten de jeugdbendes - de zogenaamde Mara - verantwoordelijk. In 2022 riep het congres een noodsituatie uit. Hierdoor werd het voor de politie mogelijk om enige burger die zich verdacht maakte te arresteren. In 2023 zijn van de geschatte 70.000 loslopende bendeleden 68.200 gearresteerd. Het land kent een zeer streng gevangenisregime. De hoeveelheid moorden is in 2022 sterk gedaald. In januari 2022 lag het aantal moorden per dag nog op 2,6. In december 2022 is dit gedaald naar 0,5 moorden per dag.

</doc>
<doc id="27070" url="https://nl.wikipedia.org/wiki?curid=27070" title="Scratchen">
Scratchen

Scratchen is in de popmuziek het ritmisch heen en weer bewegen van een vinylplaat door de dj, waardoor een geluid ontstaat dat klinkt alsof de plaat gekrast (in het Engels "scratched") wordt. Voor scratchen worden speciale platenspelers gebruikt, waardoor de platen niet kunnen beschadigen. Deze techniek wordt vaak in de hiphop gebruikt. Het gebruiken van de platenspeler als instrument wordt omschreven als turntablism en is een van de vier pijlers van de hiphopcultuur.
Het is ook mogelijk om te scratchen met cd-spelers. Hiervoor zit op cd-spelers van dj-installaties een speciale draaiknop, waarmee hetzelfde effect kan worden bereikt als met een platenspeler.
Scratchen heeft in de muziek ook de betekenis van met meerdere mensen tegelijk een muziekstuk "from scratch" uit te voeren.

</doc>
<doc id="27071" url="https://nl.wikipedia.org/wiki?curid=27071" title="Midden-Amerika">
Midden-Amerika

Midden-Amerika is een culturele regio van het Noord-Amerikaanse continent. Midden-Amerika omvat Centraal-Amerika en het Caribisch Gebied.
Definitie.
Midden-Amerika is geen apart werelddeel maar wordt beschouwd als een deel van Noord-Amerika. De grens tussen Noord- en Zuid-Amerika ligt bij het Panamakanaal of bij de grens tussen Panama en Colombia. 
De termen Midden- en Centraal-Amerika worden soms door elkaar gebruikt, maar meestal wordt Centraal-Amerika slechts gebruikt om de Centraal-Amerikaanse landbrug aan te duiden, terwijl Midden-Amerika het gehele gebied omvat.
Midden-Amerika dient niet verward te worden met Meso-Amerika, dat een cultureel-historisch gebied is waartoe verschillende precolumbiaanse culturen worden gerekend, hoewel de termen Midden-Amerika en Meso-Amerika elkaar wel deels overlappen.
Staatkundige onderverdeling.
De volgende landen en gebieden worden doorgaans tot Midden-Amerika gerekend:

</doc>
<doc id="27073" url="https://nl.wikipedia.org/wiki?curid=27073" title="Chandrika Kumaratunga">
Chandrika Kumaratunga

Chandrika Bandaranaike Kumaratunga (Singalees: චන්ද්‍රිකා බණ්ඩාරනායක කුමාරතුංග Tamil: சந்திரிகா பண்டாரநாயக்கே குமாரதுங்கா) (Athenegalle, 29 juni 1945) was president van Sri Lanka van 1994 tot 2005.
Haar vader, Solomon West Ridgeway Dias Bandaranaike (of, S. W. R. D. Bandaranaike), was minister toen ze werd geboren en werd later minister-president. Toen Kumaratunga 14 jaar oud was, werd haar vader vermoord. Zijn echtgenote, Chandrika's moeder, Sirimavo Bandaranaike, werd daarop, op 21 juli 1960, de eerste vrouwelijke minister-president ter wereld. Chandrika huwde de acteur en politicus Vijaya Kumartunga in 1978. Deze werd vermoord in 1988 door het extreem-nationalistische "Volksbevrijdingsleger" (JVC).
Ze studeerde aan de Universiteit van Aix-Marseille en aan de prestigieuze Sciences Po in Parijs.
Van 1976 tot 1979 was ze als deskundige-adviseur werkzaam bij de Voedsel- en Landbouworganisatie (FAO) van de Verenigde Naties.
Chandrika Kumaratunga werd minister-president in 1994 en kort daarop president van Sri Lanka. Ze benoemde haar moeder tot minister-president. Aanvankelijk probeerde ze met verzoeningspogingen een eind te maken aan de burgeroorlog met de Tamiltijgers, maar dit had geen succes. Sindsdien liet ze gewapenderhand optreden, waardoor het geweld toenam. Kumaratunga werd herkozen in 1999, nadat ze tijdens haar campagne gewond was geraakt bij een bomaanslag door een Tamil-zelfmoordcommando.
In 2001 won de oppositiepartij Verenigd Nationaal Front de parlementsverkiezingen, en vanaf 9 december 2001 was haar tegenstander Ranil Wickremesinghe premier. Zeer tegen de zin van Kumaratunga begon hij vredesonderhandelingen met de Tamiltijgers in Oslo onder bemiddeling van de Noorse regering. In 2003 kwam zelfs een akkoord tot stand, waarna tussen president en premier een crisis uitbrak. Die leidde in 2004 tot vervroegde parlementsverkiezingen, waarbij de Sri Lankaanse Vrijheidspartij van Kumaratunga weer de grootste werd. De president wees Mahinda Rajapaksa aan als premier. Hij volgde haar een jaar later op als president van Sri Lanka.

</doc>
<doc id="27074" url="https://nl.wikipedia.org/wiki?curid=27074" title="Volrijm">
Volrijm

Van volrijm spreekt men bij gelijkheid van klank (rijm) aan het einde van de beklemtoonde lettergrepen.
Anders dan begin- of halfrijm, die in alle lettergrepen van een woord kunnen voorkomen, komt volrijm alleen voor aan het einde van de woorden.
Volrijm trekt door zijn vorm meer de aandacht dan andere vormen van rijm.

</doc>
<doc id="27076" url="https://nl.wikipedia.org/wiki?curid=27076" title="Etna (vulkaan)">
Etna (vulkaan)

De Etna is een vulkaan aan de oostkant van het Italiaanse eiland Sicilië, in de provincie Catania en wordt nog steeds gevormd door het botsen van twee platen van de aardkorst. Hierdoor duikt de oceanische korst van de Afrikaanse Plaat onder de Euraziatische Plaat. De berg is, op de Stromboli na, de actiefste vulkaan van Europa.
De vulkaan wordt lokaal ook de "Mongibello" genoemd, naar het Italiaanse woord "monte" en het Arabische woord "gebel" wat beide 'berg' betekent. Volgens de Italiaanse schrijver Leonardo Sciascia lijkt hij op een "grote kat, die rustig ligt te spinnen en zo nu en dan even wakker wordt".
Op 21 juni 2013, tijdens de 37ste vergadering van de UNESCO-commissie, die bijeenkwam in Phnom Penh, is de Etna op de Werelderfgoedlijst geplaatst.
Algemene kenmerken.
De top van de zuidoostkrater maakt met zijn 3357 meter van de Etna de hoogste berg van het eiland. De Etna beslaat een oppervlakte van 1570 km², de diameter is ongeveer 45 kilometer. Het hoogst bereikbare punt is bij de "Osservatore" op bijna 3000 meter, gelegen in een kaal "maanlandschap", waar de zwavelgeur merkbaar wordt.
De Etna bestaat uit:
De Etna is een van de zestien Vulkanen van het Decennium van de IAVCEI, vanwege zijn geschiedenis van grote uitbarstingen en de nabijgelegen bewoonde gebieden.
Type vulkaan.
De Etna bestaat uit twee vulkaantypen: tot ongeveer 2700 meter is de Etna een schildvulkaan, de top is een stratovulkaan.
Bij een schildvulkaan is het magma in de magmahaard dun en vloeibaar. Het kan daardoor makkelijk naar het aardoppervlak doordringen. De hellingen die daardoor ontstaan zijn minder steil dan bij een stratovulkaan, waarbij sprake is van dikkere lava die minder snel wegloopt. Deze hogere stroperigheid zorgt ook voor een grotere weerstand bij het doordringen tot het aardoppervlak. De druk in de magmahaard moet dan eerst hoog oplopen voordat de vulkaan uitbarst. Hierdoor kunnen flinke lavafonteinen ontstaan zoals de Etna die regelmatig laat zien.
Activiteit.
De Etna is na de Stromboli de actiefste vulkaan van Europa en een van de actiefste van de wereld. De gedocumenteerde uitbarstingen van de Etna gaan terug tot 1500 voor Christus. Een grote Plinische eruptie vond plaats in 122 voor Christus. Deze creëerde de kleine caldeira van de 'Cratere del Piano'. Zware uitbarstingen waren er onder meer in 1381 en 1669 toen de lava de stad Catania bereikte. In dat laatste jaar zijn ongeveer 25.000 mensen omgekomen door de uitbarsting en werden 15 dorpen en een deel van Catania vernietigd. In 1787 was er een uitbarsting met lava-fonteinen tot 3000 meter hoog. Een uitbarsting in 2001 duurde 24 dagen en verwoestte gebouwen en een kabelbaan. Er komen continu dampen vrij uit de vulkaan en geregeld zijn er erupties. 
De Etna is erg wisselend in zijn uitbarstingen. Meestal zijn het Stromboliaanse of pulserende fonteinen met lavaspetters. Het formaat van deze spetters varieert van klein tot zo groot als een vrachtwagen. Dit komt doordat kleine gasbellen samenhopen tot een grote bel en naar de uitgang van de krater stromen in de hete magma. Deze bel spat uiteen bij het bereiken van de oppervlakte waarbij de lava wordt weggeslingerd. Soms ontstaan er, zoals in 2014, scheuren onder aan een krater waar de lava langzaam uit stroomt. Dit kan van korte duur zijn maar ook enkele maanden aanhouden. De tijd tussen uitbarstingen verschilt van enkele dagen tot enkele jaren. 2011 was een van de actiefste jaren met zo'n 20 uitbarstingen. In de jaren daarna waren er steeds meerdere uitbarstingen.
24 december 2018 was er een uitbarsting bij de Voragine, een van de vijf hoofdkraters op 3300 meter hoogte. Twee dagen later volgde er aan de zuidoostelijke voet van de Etna een aardbeving met een kracht van 4,8 op de schaal van Richter. Er werden in totaal zo'n duizend aardschokken geteld van uiteenlopende zwaarte. Vooral in de plaats Zafferana Etnea werden veel gebouwen beschadigd, waaronder een kerk uit de zeventiende eeuw. Er raakten 28 mensen gewond en 400 dakloos.
Hoofdkraters.
De top van de Etna verandert door de jaren heen. Anno 2021 heeft de vulkaan vijf actieve hoofdkraters:
De zuidoostkrater wijzigde in 2007. De flank van de krater scheurde open en er ontstond een nieuwe kratermond. Daarna gingen de uitbarstingen verder via deze 'pit crater', die nu de 'nieuwe zuidoostkrater' wordt genoemd. De nieuwe krater is de actiefste krater en groeide zeer snel door het grote aantal uitbarstingen. Alleen al in de periode van januari tot en met november 2011 groeide de Etna al zo'n 200 meter, en is daarmee 's werelds snelst groeiende vulkanische berg. Daarna bleef de krater groeien in hoogte en omvang. De vulkanologen van het Istituto Nazionale di Geofisica e Vulcanologia (INGV) meldden in januari 2014 na een GPS-meting dat de 3290 meter hoge oude top van de zuidoostkrater is overtroffen door de nieuwe zuidoostkrater.
Bereikbaarheid.
Met auto of lijnbus kan vanuit plaatsen zoals Catania en Taormina, die aan de voet van de vulkaan liggen, de berghut Rifugio Sapienza op 1910 meter bereikt worden. Een kabelbaan gaat vanaf daar verder tot ruim 2580 meter. Bij goed weer kan met 4x4 jeeps door een heuvelig lavalandschap naar 2700 meter worden gereden, waar het in de zomer tot 25 graden koeler kan zijn dan op zeeniveau. Vanaf het eindpunt, dat in de buurt ligt van de kraters uit 2002, kunnen met een gids diverse routes gelopen worden.
Sport.
Door gebruik te maken van de wegen op de Etna, is de vulkaan meermaals opgenomen in het parcours van wielerkoersen als de Ronde van Italië en Ronde van Sicilië. De Etna was meermaals aankomstplaats van een etappe in de Ronde van Italië en dat leverde de volgende ritwinnaars op:

</doc>
<doc id="27077" url="https://nl.wikipedia.org/wiki?curid=27077" title="Rijk rijm">
Rijk rijm

Rijk rijm, ook wel "rime riche" of "gelijkrijm" genoemd, is begin- en volrijm in dezelfde lettergreep.
Op deze manier worden hele lettergrepen of woorden in klank gelijk.

</doc>
<doc id="27078" url="https://nl.wikipedia.org/wiki?curid=27078" title="VAE">
VAE



</doc>
<doc id="27079" url="https://nl.wikipedia.org/wiki?curid=27079" title="Alliteratie">
Alliteratie

Alliteratie of allitteratie, ook stafrijm ('staf' betekent 'letter') of letterrijm genoemd, is het herhaald gebruik van gelijke beginmedeklinkers in twee of meer beklemtoonde lettergrepen of woorden binnen een uitdrukking, prozazin of vers. Soms spreekt men van alliteratie in geval van gelijkheid van beklemtoonde beginklinkers. Alliteratie is een vorm van rijm. Guido Gezelle schreef de allitererende, toelichtende zin: "Stafrijmen zijn stapstenen waarop men steunt met de stemme."
Alliteratie wordt soms uitgelegd als "beginrijm". Dat is echter een term die meerdere betekenissen heeft en tevens naar het voorrijm of naar de stijlfiguur anafoor kan verwijzen.
Literatuur.
Alliteratie wordt van oudsher vaak gebruikt in literatuur, van literaire werken tot stripboeken. Vanwege het vele gebruik van alliteratie in de Germaanse en noordse mythologie en literatuur, zoals Skaldenpoëzie, wordt alliteratie soms "Germaans rijm" genoemd.
Bekend is de anekdote waarin auteur G.K.van het Reve gevraagd wordt naar de schijnbare tegenstelling tussen de maagdelijkheid van Maria en haar moederschap: "Als Moeder van God, kan Maria -in mythische zin- niets anders zijn dan de Heilige Maagd", allitereert de schrijver, "maar natuurlijk heeft Zij zich als mens, misdragen met de melkboer. Daar heb ik helemaal geen moeite mee".
Veel boeken uit de serie van Bob Evers hebben een titel met stafrijm, net als de albums van Suske en Wiske. Een hoogtepunt hierin is het Suske en Wiske-avontuur "De geverniste zeerovers" (dat oorspronkelijk overigens "De zonnige zageman" heette), waarin op één halve pagina alleen maar woorden staan die met een v beginnen ("Verbrijzelen van verre vraagt van volwassen verschutters veel vakmanschap"). 
De Nederlandse schrijvers Catalijn Claes, Piet Paaltjens en Marga Minco kozen een allitererend pseudoniem.
Stafrijm is ook populair in namen van stripfiguren: Donald Duck, Guus Geluk, Willie Wortel, Mickey Mouse, Terpen Tijn, Bulle Bas, en Bulletje en Bonestaak.
Spraakgebruik.
Stafrijm komt vaak voor in zegswijzen die gemeengoed zijn in het spraakgebruik. Zoals "huis en haard", "lief en leed", "met man en muis", "paal en perk" en "schots en scheef".
Twee bekende voorbeelden van zinnen met veel stafrijm zijn: "Wie weet waar Willem Wever woont?" en "Liesje" (of "Leentje") "leerde Lotje lopen langs de lange Lindelaan". Een andere is: "De dunne dokter duwde de dikke dame door de draaideur".
Een nog langere aaneenvolgende stafrijm is: "zachtjes zwetsend, zichtbaar zuidwaarts, zwemmen zeven zeer zware zwarte Zomergemse zotten zonder zorgen zes zonnige zomerse zondagen zonder zwembroek. Zware Zulma’s zwager zei: ze zijn zot zeker, ze zullen zinken."
Het kindertijdschrift Kris Kras publiceerde: 
Politiek en reclame.
In de politiek wordt stafrijm soms gebruikt om een boodschap over te brengen die makkelijk te onthouden is. Aan het begin van de Belgische Opstand verscheen in Brussel een geschrift dat bekend staat als de 'twaalf w's': "Wij Willen Willem Weg, Wilde Willem Wijzer Worden, Willen Wij Willem Weer."
Ferdinand Domela Nieuwenhuis vatte de vijanden van het socialisme samen met de 'vijf k's': "Koning, Kerk, Kapitaal, Kazerne en Kroeg."
Omdat alliteratie helpt om de boodschap te onthouden wordt het veel toegepast in reclame voor producten. Voorbeelden zijn: "Heerlijk Helder Heineken", "Today, Tomorrow, Toyota", "Verrassend Volledig, Verbazend Voordelig" (Action).
Ook merknamen worden vaak gekozen vanwege de alliteratie, zoals "Bakker Bart", "Coca Cola" en "Media Markt".

</doc>
<doc id="27081" url="https://nl.wikipedia.org/wiki?curid=27081" title="Trauma">
Trauma



</doc>
<doc id="27086" url="https://nl.wikipedia.org/wiki?curid=27086" title="Milutin Milanković">
Milutin Milanković

Milutin Milanković (Servisch: Милутин Миланковић) (Dalj (Oostenrijks-Hongaarse monarchie), 28 mei 1879 – 12 december 1958) was een Servische ingenieur en geofysicus. Zijn grootste bekendheid kreeg hij door zijn theorie die hij in 1920 over klimaatveranderingen over grote tijdsperioden opstelde.
Hij studeerde aan het Weense Technische Instituut, waar hij in 1904 zijn ingenieursdiploma behaalde. In 1909 werd hij benoemd aan de Universiteit van Belgrado. Zijn levenswerk bestond uit het formuleren van een wiskundige theorie over de variaties in de baan van de aarde om de zon.
Milanković-parameters.
Deze cyclische variaties zijn het gevolg van de zogenoemde Milanković-parameters:
De cycli bepalen de intensiteit en verdeling van zonne-instraling op aarde, en daarmee zijn ze in belangrijke mate verantwoordelijk voor de (lange-termijn) variaties in het klimaat. Het begin van de ijstijden tijdens het Pleistoceen hangt samen met minima in de zonne-instraling en de opeenvolgende glacialen en interglacialen binnen een ijstijd hangen nauw samen met de variaties in zonne-instraling.
In 1976 werden zijn in theorie aanvaarde cycli door middel van stratigrafisch en paleomagnetisch onderzoek ondersteund.

</doc>
<doc id="27087" url="https://nl.wikipedia.org/wiki?curid=27087" title="Andrija Fuderer">
Andrija Fuderer

Andrija Fuderer (Subotica, 13 mei 1931 - Palamós 2 oktober 2011) is een Kroatische schaker uit het voormalige Joegoslavië. Later speelde hij voor België.

</doc>
<doc id="27088" url="https://nl.wikipedia.org/wiki?curid=27088" title="Milliseconde">
Milliseconde

Een milliseconde is een duizendste van een seconde (10−3 van een seconde of 1 ms). Het woord wordt gevormd door het voorvoegsel milli, gevoegd bij de eenheid seconde.

</doc>
<doc id="27089" url="https://nl.wikipedia.org/wiki?curid=27089" title="Horst">
Horst

België:
Duitsland:
Nederland:

</doc>
<doc id="27091" url="https://nl.wikipedia.org/wiki?curid=27091" title="'s Gravenzande">
's Gravenzande



</doc>
<doc id="27093" url="https://nl.wikipedia.org/wiki?curid=27093" title="Donner">
Donner



</doc>
<doc id="27095" url="https://nl.wikipedia.org/wiki?curid=27095" title="Nazgûl">
Nazgûl

De Nazgûl (Zwarte Taal, samengesteld uit nazg (ring) en gûl (geest, spook)) waren de negen belangrijkste dienaren van Sauron uit het boek" In de Ban van de Ring" van J.R.R. Tolkien. Zij worden ook wel Ringgeesten "(Ringwraiths"), de Zwarte Ruiters of simpelweg De Negen genoemd. In het Quenya worden ze als "Úlairi" aangeduid.
Oorsprong en uiterlijk.
Oorspronkelijk waren de Nazgûl zogenaamde Zwarte Númenoreanen. Voor de ondergang van Númenor hadden de Numenoreanen diverse koloniën en steden in Midden-Aarde gesticht. Veel van hen waren volgelingen van Sauron. Aan de negen belangrijkste vorsten gaf Sauron Ringen van Macht:
De Ringgeesten droegen hun ringen niet: nadat zij helemaal in hun ban waren moesten zij de Ringen afstaan aan Sauron, die ze bewaarde. Hierdoor werden de Nazgûl nog directer afhankelijk van Sauron. (Uit: "Nagelaten Vertellingen")
De Nazgûl waren onzichtbaar, maar zij kleedden zich in mantels met een kap om zich vorm te geven. De belangrijkste van de Nazgûl droeg een kroon. Tijdens de slag om Minas Tirith sloeg hij zijn kap terug: “De Zwarte Ruiter gooide zijn kap achterover, en zie! Hij droeg een koningskroon, maar toch stond deze niet op een zichtbaar hoofd. De rode vuren schenen tussen de kroon en de enorme bemantelde schouders door. Uit een onzichtbare mond klonk een dodelijke lach.” 
Bij de overval op Weertop kon Frodo, omdat hij de Ring had aangedaan, de Tovenaar-Koning zien: “De derde was rijziger dan de anderen: zijn haar was lang en glanzend en op zijn helm stond een kroon.”
De Nazgûl waren bewapend met messen en zwaarden, de Tovenaar-Koning hanteerde ook een strijdknots. 
Hun stemmen konden mensen verlammen van angst: “De Nazgûl kwamen weer en toen hun Zwarte Vorst machtiger werd en zijn kracht deed gelden, waren hun stemmen, die slechts zijn wil en slechtheid vertolkten, van verschrikking vervuld. Telkens weer cirkelden zij boven de stad, als roofvogels die zich tegoed denken te doen aan het vlees van ten dode opgeschreven mensen. Zij vlogen buiten het gezicht en buiten het bereik van pijlen, maar toch waren zij steeds tegenwoordig en hun dodelijk stemmen scheurden door de lucht. Bij iedere nieuwe kreet werden zij meer onuitstaanbaar in plaats van minder. Ten slotte wierpen zelfs de dappersten zich op de grond als de verborgen dreiging over hen kwam, of bleven staan en lieten hun wapen uit ontkrachte handen vallen terwijl een zwartheid over hun geest kwam en zij dachten niet meer aan oorlog maar alleen nog hoe zij zich konden verbergen of wegkruipen, en aan de dood.”
Maar ook gebruikten zij magie. Met magische spreuken wist de Tovenaar-Koning de poorten van Minas Tirith te vernietigen.
De Nazgûl konden zich snel verplaatsen, maar maakten meestal gebruik van zwarte paarden, die speciaal gefokt waren om de angst voor de ringgeesten te weerstaan. Later gebruikten de Nazgûl ook gevleugelde monsterachtige dieren tijdens de strijd om Minas Tirith.
Chronologische geschiedenis.
Het is onbekend wanneer de negen Ringen van Macht voor de Mensen werden gesmeed. Ook is het niet bekend of ze alleen door Sauron werden gesmeed, of in samenwerking met de Elfensmeden van Eregion. Maar het moet ergens in de Tweede Era, tussen 1500 en 1600 geweest zijn, als de Ringen van Macht worden gesmeed. Rond 1600 smeedde Sauron de Ene Ring.
Volgens het Verhaal der Jaren verschijnen de Ringgeesten voor het eerst in het jaar 2251 van de Tweede Era.
Zij schijnen geen grote rol gespeeld te hebben bij het conflict van Sauron met Númenor. Maar toen Sauron ten onder ging bij de Val van Númenor lijken zij ook verdwenen te zijn. 
Het lijkt dat zij ook weer opstonden toen Sauron opnieuw vorm begon te krijgen. In ieder geval dachten de Wijzen in de Derde Era dat rond 1100 een Nazgûl zich had gevestigd in Dol Guldur. Later bleek dit Sauron zelf te zijn die weer vorm aannam.
Pas rond 1300 verschijnen de Nazgûl weer echt op het toneel. Rond die tijd gaat het hoofd van de Nazgûl, de Tovenaar-Koning, naar het rijk Angmar in het noorden.
Vanuit Angmar begint de Tovenaar-Koning de strijd tegen de rijken van de Dúnedain in het noorden. Ten slotte wordt Arthedain, het laatste koninkrijk van de Dunedain in het noorden vernietigd in het jaar 1974.
De hulp die koning Eärnur van Gondor wilde bieden aan Arthedain kwam te laat. De vloot van Gondor arriveerde in Lindon net toen Arthedain volledig veroverd was. Maar het leger van Gondor rukte toch op tegen Angmar en vernietigde op zijn beurt het hele leger van de Tovenaar-Koning, die zelf moest vluchten.
Na de vernietiging van Arnor en Angmar trekt de Tovenaar-Koning naar Mordor, waar hij alle negen ringgeesten verzamelt. In het jaar 2000 komen de Nazgûl uit Mordor tevoorschijn en vallen Minas Ithil aan. Het beleg van die stad duurt twee jaar. 
Faramir heeft een eigen versie van die geschiedenis, die hij vertelt aan Frodo en Sam in Henneth Anûn: “De vallei van Minas Morgul is heel lang geleden tot het kwaad vervallen en werd een dreiging en verschrikking terwijl de verbannen Vijand nog ver weg was en Ithilien nog voor het grootste deel aan ons toevertrouwd. Zoals ge weet was die stad eens een sterke veste, trots en schoon, Minas Ithil, de tweelingzuster van onze eigen stad. Maar zij werd door woeste mannen ingenomen over wie de Vijand tijdens zijn eerste heerschappij had geheerst en die na zijn val dakloos en zonder leider rondzwierven. Men zegt dat hun vorsten mensen uit Númenor waren die tot slechtheid waren vervallen; aan hen had de Vijand ringen van macht gegeven en hij had hen opgeslokt: zij waren levende geesten geworden angstaanjagend en slecht. Toen hij weg was namen zij Minas Ithil in en woonden er en vervulden haar, en de hele vallei eromheen, met verrotting; zij scheen leeg, maar toch was het niet zo, want een vormeloze angst leefde binnen de verwoeste muren. Negen Heren waren er en na de terugkeer van hun Meester, die zij in het geheim met zijn voorbereidingen hielpen, werden zij weer sterk. Toen reden de Negen Ruiters uit door de poorten van angst en wij konden hen niet weerstaan.”
De Tovenaar-Koning van de Nazgûl had een speciale haat tegen koning Eärnur van Gondor, omdat deze hem in Angmar verslagen had. Hij daagde daarom koning Eärnur vanuit Minas Morgul uit voor een tweegevecht. Eärnur reed naar Minas Morgul maar werd verraden door de Tovenaar-Koning en gevangengenomen. Hij stierf onder martelingen. En met hem stierf de laatste koning van Gondor en brak het tijdperk van de stadhouders aan.
Nadat Sauron weer naar Mordor was teruggekeerd werden er twee Nazgûl naar Dol Guldur gestuurd om die vesting te bezetten. Een van hen was het plaatsvervangend hoofd van de Nazgûl, Khamûl, de Schaduw van het Oosten. Hij werd de luitenant van Sauron in Dol Guldur. Overigens was Khamûl de Nazgûl die, op de Tovenaar-Koning na, het snelst de aanwezigheid van de Ring bespeurde. Maar hij werd ook het meest verward door daglicht.
Behalve de Tovenaar-Koning is Khamûl de enige van de Nazgûl die door Tolkien met name is genoemd. Alle andere Nazgûl waren naamloos, wel zijn er diverse games waarin zij verzonnen namen krijgen.
Rond het jaar 3017, de tijd waarin het verhaal van "In de Ban van de Ring" begint, vernam Sauron van Gollum dat de Ene Ring was gevonden en in handen was van een hobbit, Bilbo Balings, in de Gouw. Hij stuurde de negen Nazgûl op pad om de Gouw te vinden en de Ring terug te brengen. 
Het nadeel van het inzetten van de Nazgûl was echter dat zij zo'n grote angst verspreiden dat het doel van hun zoektocht snel bij de Wijzen bekend zou raken.
Om de aandacht af te leiden vielen de Nazgûl met een leger van Minas Morgul Gondor aan, met als doel de bruggen van Osgiliath te veroveren, en tegelijk viel een ander leger het rijk van Thranduil in het Demsterwold aan om Gollum te bevrijden.
De Heer van de Nazgûl vertoonde zich openlijk bij de strijd om Osgiliath. Maar zijn aanval kwam tot staan door heftige tegenstand van Gondor, onder leiding van Boromir. “Er was een macht aanwezig die wij nooit eerder hebben gevoeld. Sommigen zeiden dat hij zichtbaar was, als een grote zwarte ruiter, een donkere schaduw onder de maan,” zo vertelt Boromir later. 
De aanval op Osgiliath werd spoedig gestaakt, maar het gaf wel gelegenheid voor de Nazgûl om ongekleed en ongezien de rivier over te steken en naar het noorden te trekken. Ten noorden van Sarn Gebir stonden er paarden op hen te wachten. Verder naar het noorden voegden de beide Nazgûl van Dol Guldur zich bij hen.
Aanvankelijk zochten de Nazgûl naar de Gouw in de buurt van de Lissevelden, waar het volk van Gollum oorspronkelijk had gewoond. Maar uiteindelijk keerden zij op hun schreden terug en gingen naar Isengard, omdat zij vermoedden dat Saruman zou weten waar de Gouw lag.
De Nazgûl kwamen in Isengard twee dagen nadat Gandalf hier ontsnapt was. Saruman vertelde de Heer van de Ringgeesten dat Gandalf wist waar de Gouw lag. De Nazgûl gingen nu op zoek in Rohan. Hier onderschepten zij een boodschapper van Saruman die contacten onderhield met het Zuiderkwartier van de Gouw, waar Saruman zijn pijpkruid haalde.
Ten slotte kwamen de Nazgûl op 22 september bij de Sarnvoorde, de rivier aan de zuidelijke grens van de Gouw. Hier werden zij aanvankelijk tegengehouden door de Dúnedain, die de Gouw bewaakten. Maar 's nachts was de macht van de Nazgûl zo groot dat zij de Dúnedain wegvaagden.
Zij kwamen in Hobbitstee net nadat Frodo vertrokken was. En over de achtervolging van de Nazgûl op Frodo, Sam, Merijn en Pepijn gaat het eerste deel van "In de Ban van de Ring".
Overigens was het Khamûl die in Hobbitstee met de vader van Sam Gewissies sprak en die de Hobbits door het bos volgde en hen net miste bij de Pont van Bokkelburg.
Uiteindelijk verloren de Nazgûl hun paarden en zichtbare gedaanten bij de Voorde van Rivendel, en waren zij gedwongen moeizaam terug te keren naar Mordor.
De Nazgûl speelden een grote rol later in de Oorlog om de Ring. Zowel als boodschapper van Sauron naar Isengard en later in de strijd op de velden van de Pelennor. Hier werd de Tovenaar-Koning gedood door de hobbit Merijn en Éowyn, de vrouwe van Rohan. Waarbij de voorspelling werd vervuld dat hij nooit door de hand van een man zou kunnen vallen.
De overige acht Nazgûl namen deel aan de strijd voor de poorten van de Morannon. Uiteindelijk kwamen zij om in het vuur van de Doemberg toen de Ring vernietigd werd.

</doc>
<doc id="27096" url="https://nl.wikipedia.org/wiki?curid=27096" title="Farley Jackmaster Funk">
Farley Jackmaster Funk

Farley Jackmaster Funk, pseudoniem van Farley Keith Williams (Chicago, 25 januari 1962), is een Amerikaans muziekproducent die in de jaren tachtig de housemuziek uit Chicago hielp definiëren.
Hij begon zijn carrière als een van de oorspronkelijke leden van de Hot Mix 5, een ploeg diskjockeys bij de radiozender WBMX. (De andere leden waren Kenny "Jammin" Jason, Mickey "Mixin" Oliver, Scott "Smokin" Silz, Farley "Funkin" Keith en Ralphi "Rockin" Rosario.) Hij was bovendien gast-dj bij de nachtclub The Warehouse en de vaste dj van wat toen The Playground heette.
In 1983 begon hij ook muziek op te nemen. Zijn debuutsingle was "Aw Shucks". Een jaar later maakte hij zijn eerste houseproducties, waaronder "Funkin with the Drums" bij House Records, een nummer dat de standaard zou worden voor de housemuziek uit Chicago. Zijn single "Jack the Bass" uit 1985 gaf de aanzet tot een populaire dansstijl die als "jacking" bekend kwam te staan. Eveneens invloedrijk was "Funkin' with the Drums Again" (1985), een jaar later gevolgd door "Give Yourself to Me", beide uitgebracht onder het label Trax Records. "Love Can't Turn Around" (een gewijzigde versie van "I Can't Turn Around" van Isaac Hayes) bereikte in 1986 de tiende plaats in de UK Singles Chart.
In Nederland was "Love Can't Turn Around" op donderdag 2 oktober 1986 TROS Paradeplaat op Radio 3 en werd een gigantische hit. De leadzang werd uitgevoerd door gospelzanger Darryl Pandy. De plaat bereikte de 5e positie in de Nationale Hitparade en de 4e positie in de Nederlandse Top 40. In België bereikte de plaat de 7e positie in de Vlaamse Ultratop 50. De Vlaamse Radio 2 Top 30 werd niet bereikt.
Eind jaren tachtig had hij nog meer hits, onder meer met "Jack My Body", "Hey Norton", "The Trax U Lost", "It's You" en "House Nation". Dit laatste nummer wist eveneens de top tien in Groot-Brittannië te bereiken. Zijn minder bekende nummer "The Acid Life", vormde de inspiratie voor de wereldhit "Pump Up the Jam" van Technotronic.
In 1990 begon hij (inmiddels als herboren christen) met de productie van hiphop. Halverwege de jaren negentig keerde hij echter weer terug naar de house en aan het eind van het decennium begon hij als dj die de wereld over reisde aardig wat succes te krijgen.

</doc>
<doc id="27099" url="https://nl.wikipedia.org/wiki?curid=27099" title="Reincarnatie">
Reincarnatie



</doc>
<doc id="27100" url="https://nl.wikipedia.org/wiki?curid=27100" title="Immanuel kant">
Immanuel kant



</doc>
<doc id="27101" url="https://nl.wikipedia.org/wiki?curid=27101" title="Graubünden">
Graubünden

Graubünden (Duits: "Graubünden"; Frans: "Grisons"; Italiaans: "Grigioni"; Reto-Romaans: "Grischun"; Nederlands (verouderd): "Grauwbunderland") is het oostelijkste en grootste kanton van Zwitserland.
Het is het enige officieel drietalige kanton: Duits, Reto-Romaans en Italiaans zijn er de officiële talen. Ook voor Zwitserse begrippen is het zeer bergachtig en het kanton is bekend door de kronkelige spoorlijnen van de Rhätische Bahn.
De hoofdstad is Chur (Reto-Romaans: "Cuira", Italiaans: "Coira") met ca. 35.000 inwoners.
Geschiedenis.
Het gebied van Graubünden werd oorspronkelijk bewoond door de Raetiërs en werd in 15 v.Chr. door de Romeinen veroverd. De Septimerpas was in deze tijd een van de belangrijkste noord-zuidverbindingen. Het bisdom Chur werd het eerste bisdom ten noorden van de Alpen. Eerst was het gebied in het bezit van de Franken, daarna behoorde het tot 1648 tot het Heilig Roomse Rijk.
In de 13e eeuw werd het gebied geleidelijk vanuit het oosten bezet door de Walliser en van het noorden uit door de Germanen. Dit gebeurde vrij langzaam, zodat de Retoromaanse taal hier stand heeft kunnen houden. Ter bescherming van de verschillende gebieden werden bonden gevormd, in het zuidoosten en centrum de "Gotteshausbund" in 1367, in 1395 de "grijze bond" in het westen en in 1436 in het noorden de "tiengerechtenbond". In 1497 werd de eerste aansluiting gezocht bij de toen acht kantons van het Zwitsers Eedgenootschap. Tussen de politieke krachten van Frankrijk en Oostenrijk verhield Graubünden zich vrij neutraal. In 1797 verloor Graubünden het grondgebied van de latere Italiaanse provincie Sondrio aan de Cisalpijnse Republiek.
In 1798 werd Graubünden met de rest van Zwitserland samengevoegd in de Helvetische Republiek en werd daarna in 1803 een zelfstandig kanton. Per 1848 werd het een volwaardig lid in de nieuw gevormde Bondsstaat Zwitserland.
Geografie.
Het bergachtige Graubünden telt 150 dalen, 615 meren en 937 bergtoppen. Het hoogste punt in Graubünden is de 4049 m hoge Piz Bernina. Het kanton is ook voor Zwitserse begrippen zeer bergachtig. Een bijzondere locatie is de 400 meter diepe en 13 kilometer lange Rijnkloof waar de Voor-Rijn doorheen stroomt.
In het kanton komen drie continentale Europese waterscheidingen bij elkaar, die van de Atlantische Oceaan, de Middellandse Zee en de Zwarte Zee. Het punt waar de drie waterscheidingen bij elkaar komen ligt in de Lunghinpas aan de voet van de 2.780 meter hoge Piz Lunghin in het zuiden van het kanton. Het grootste deel van het kanton beslaat de bovenloop van de Rijn (de Voor-Rijn en de Achter-Rijn). In het zuidoosten ligt een gebied dat tot het stroomgebied van de Inn (het Engadin) die uitmondt in de Donau die naar de Zwarte Zee stroomt. Aan de zuidrand zijn vier dalen die naar de Adriatische Zee en daarmee de Middellandse Zee afwateren: het Valle Mesolcina, het Val Bregaglia, het Val Poschiavo (allen via de Po) en het Val Müstair (via de Adige). Deze dalen zijn respectievelijk te bereiken via de San Bernardinopas, de Malojapas, de Berninapas en de Ofenpas. De stroomgebieden van de Rijn in het westen en dat van de Inn in het oosten worden verbonden door de Julierpas, de Albulapas en de Flüelapas (van zuid naar noord).
Graubünden grenst in het westen aan de kantons Ticino en Uri, in het noorden aan de kantons Glarus en Sankt Gallen en aan Liechtenstein, in het noordoosten aan de Oostenrijkse deelstaten Vorarlberg en Tirol en in het zuiden aan de Italiaanse regio's Lombardije en Trentino-Zuid-Tirol.
Cultuur.
Graubünden is cultureel gezien de meest diverse regio van Zwitserland. Het heeft een sterke bergcultuur wat zich kenmerkt door de geïsoleerde plattelandsgemeenschappen waarbij men zich afzondert van de andere gemeenschappen.
Het einde van de winter wordt gevierd met de Chalandamarz, een optocht door de dorpen. Aan het begin van de lente wordt in de dorpen de transhumance gehouden waarbij het vee naar hoger gelegen weiden wordt gebracht. In de herfst wordt het vee weer teruggeleid. 
In Graubünden zijn drie plekken te vinden die tot het Werelderfgoed worden gerekend, de Glarner-overschuiving waar oudere steenlagen over nieuwe heen zijn geschoven, de Benedictijner abdij Sankt Johann en twee spoorlijnen van de Rhätische Bahn, de Albulabahn en de Berninabahn.
Culinair.
Een culinaire specialiteit is het Bündnerfleisch, vaak eenvoudigweg Graubündenvlees genoemd. Dit zijn dunne plakken vlees die eerst wekenlang in witte wijn, zout, uien en kruiden hebben geweekt om vervolgens opgehangen te worden om te drogen.
Maluns zijn gekookte aardappelen die vervolgens met bloem bewerkt worden en in boter gefrituurd. Het gerecht wordt geserveerd met compote, meestal van appels. Vaak worden er bijgerechten bij geserveerd.
Capuns is een dinergerecht waarbij knoedels gevuld met vlees en kruiden, verpakt worden in snijbietbladeren en vervolgens gekookt worden in een mengsel van melk en bouillon. Hierna worden ze gegratineerd met kaas.
Bündner Nusstorte is een gebak van kruimeldeeg, gevuld met gekaramelliseerde walnoten en honing. Een variant uit de Italiaans sprekende gebieden is de Torta di Castagne waarbij het deeg gevuld wordt met kastanjes. De taart wordt vaak als nagerecht gegeten.
In het kanton worden verschillende wijnen verbouwd.
Talen.
Graubunden is het enige kanton dat officieel drietalig is. Deze talen zijn Duits (68,3%), Reto-Romaans (14,5%) en Italiaans (10,2%).
Zeven procent van de bevolking spreekt echter een andere taal als moedertaal. 13,6% van de bevolking van het kanton heeft geen Zwitsers paspoort.
Religie.
Graubünden kent al sinds de 16e eeuw een zekere mate van godsdienstvrijheid waarbij de verschillende gebiedsdelen zelf hun religie mochten bepalen. De inwoners zijn 40,8% protestant en 48,3% rooms-katholiek (2000).
Politiek.
Wetgevende macht.
De wetgevende macht ligt in handen van de 120 leden tellende Grote Raad van het kanton Graubünden die om de drie jaar wordt gekozen. De kiesgerechtigden brengen in hun kiesdistrict hun stem uit op de kandidaat naar keuze (districtenstelsel). De kandidaat met de meeste stemmen wordt afgevaardigd naar de Grote Raad. De bevolking is rechtstreeks betrokken bij besluitvorming en wetgeving. Vierduizend personen of een zevende van de gemeenten kunnen een grondwetsverandering verlangen, terwijl drieduizend personen of een achtste van de gemeenten een wet of een wetsverandering kunnen voorstellen (volksinitiatief). Ten slotte kunnen vijfduizend personen of een tiende van de gemeenten van de Grote Raad eisen dat zij een wetsvoorstel aan het volk moeten voorleggen (referendum).
Uitvoerende macht.
De uitvoerende macht ligt in handen van de regering (vroeger Kleine Raad genaamd) die uit vijf leden bestaat die voor de duur van vier jaar, rechtstreeks door de bevolking worden gekozen via het districtenstelsel. De voorzitter van de regering wordt ieder jaar uit het midden van de regeringsleden gekozen. De voorzitter van de regering in 2021 is Mario Cavigelli (CVP). Overige leden van de regering zijn Marcus Caduff (CVP, vicevoorzitter 2021), Peter Peyer (SP), Jon Domenic Parolini (BDP) en Christian Rathgeb (FDP).
Politieke partijen.
Traditioneel zijn de Christendemocratische Volkspartij (CVP), de Zwitserse Volkspartij (SVP) en de Vrijzinnig Democratische Partij (FDP) de grootste partijen. Graubünden is een van de kantons waar de SVP al lange tijd deel uitmaakt van de regering. In 2008 is de kantonnale afdeling echter uit de partij uitgesloten, nadat Eveline Widmer-Schlumpf in de Zwitserse Bondsraad werd gekozen ten gunste van SVP-voorman Christoph Blocher.
Economie.
De voor de voortdurende bewoning van sommige gemeenschappen benodigde bergeconomie overleeft dankzij productie van specialiteiten en hoge subsidies van bond en kanton. Het toerisme is uitgegroeid tot de belangrijkste economische factor. De bereikbaarheid van het Engadiner deel van het kanton is sinds 1999 aanmerkelijk verbeterd door de bouw van de 19 km lange Vereinatunnel.
Verkeer &amp; vervoer.
Het kanton is eigenaar van de Rhätische Bahn die het grootste deel van het treinverkeer voor haar rekening neemt. Deze maatschappij werd in 1888 opgericht door de Nederlander Willem Jan Holsboer en heeft een uitgebreid netwerk van smalspoorlijnen die aangepast zijn aan het grillige landschap. De Rhätische Bahn heeft ook een toeristische functie. De Vereinatunnel is een belangrijke 19 kilometer lange spoortunnel.
Door het kanton loopt de Europese weg 43 die naar het noorden naar Duitsland loopt en in het zuidwesten naar Bellinzona in het kanton Ticino waar deze aansluit op o.a. een snelweg naar Italië.
In de buurt van de plaatsen Samedan en Sankt Moritz ligt de Luchthaven Engadin.
Diep onder de grond in het westen van het kanton loopt de Gotthard-basistunnel. Deze 57 kilometer lange treintunnel loopt van Uri naar Ticino. In Graubünden is een ingang naar een onderhoudsstation, Porta Alipina, ter hoogte van Sedrun. De tunnel ligt daar op 800 meter diepte.
Toerisme.
Omdat Graubünden een bergkanton is, is het toerisme daarop toegespitst. Bergbeklimmen, wandelen, natuur en wintersport zijn de belangrijkste troeven.
Plaatsen en gebieden.
Bekende plaatsen in Graubünden zijn:
Andere plaatsen zijn:
Arosa – Domat/Ems – Engadin – Igis – Ilanz – Klosters – Lenzerheide – Poschiavo – Reichenau – Samedan - Savognin – Scuol – Splügen – Zernez – Zuoz
Districten.
Graubünden is opgedeeld in 11 districten (die weer bestaan uit 39 cirkels, met totaal 208 gemeenten):

</doc>
<doc id="27103" url="https://nl.wikipedia.org/wiki?curid=27103" title="Frankie Knuckles">
Frankie Knuckles

Frankie Knuckles (New York, 18 januari 1955 – Chicago, 31 maart 2014) was een Amerikaanse house-dj en -producer. Hij speelde een niet te onderschatten rol in het ontstaan van housemuziek. De naam house zelf is afkomstig van de Warehouse, waar hij sinds de opstart in 1977 verantwoordelijk was voor de muziek. In de jaren negentig maakte Frankie Knuckles ook faam als remixer.
Vroege jaren.
Frankie Knuckles (echte naam Francis Nicholls) werd geboren in New York in The Bronx. Hij studeerde mode en textiel. Hij ging echter aan de slag als dj samen met zijn jeugdvriend Larry Levan. Het waren toen de hoogtijdagen van de disco. In 1977 verhuisde Frankie naar Chicago. Toen in 1977 in Chicago de club Warehouse opende, werd Frankie Knuckles als dj gevraagd. Toen Frankie Knuckles begon in de Warehouse bestond house als muziek nog niet. Hij speelde disco, maar vooral ook Europese Hi-NRG- en italodiscoplaten, die gekenmerkt worden door synthesizers en elektronische drums.
Ontstaan van de housemuziek.
Rond 1980 raakte de discoscene in een grote crisis. Vanwege een grote anti-discocampagne besloten platenmaatschappijen geen nieuwe platen meer uit te brengen. Hoewel Frankie als dj de disco trouw bleef, ontstond er een probleem doordat er geen nieuwe muziek meer beschikbaar was. Daarom ging hij zelf aan de slag door bestaande discoplaten met mixtechnieken zodanig te manipuleren dat er nieuwe muziek ontstond. Hij kocht ook een synthesizer, waarmee hij nog meer variatie kon aanbrengen in de muziek. Het nieuwe geluid werd al snel populair en meer dj's begonnen deze nieuwe muziek te brengen. De "Warehouse"-muziek werd al snel verbasterd naar housemuziek. In 1982 verliet Knuckles de club om zijn eigen club op te richten. Hij werd vervangen door Ron Hardy. De nieuwe club, genaamd "The Power plant", bleef tot 1987 open.
Producer.
Met het ontstaan van de nieuwe muziekstijl kwam er al snel vraag naar platen. In 1984 maakte Frankie de eerste versie van het nummer "Your love" samen met zanger Jamie Principle. Het nummer werd in 1986 op grotere schaal uitgebracht en werd een van de klassiekers van de vroegste periode van de housemuziek. Hierna verschenen platen als "Let the music use u" (The Nightwriters) (1987) en "Baby wants to ride" (1988). Samen met Robert Owens en de Japanse pionier Satoshi Tomiie nam hij in 1989 ook de deephouseklassieker "Tears" op. Ook begon hij met remixen van platen. In 1988 was "Ain't nobody" van Chaka Khan zijn eerste grote opdracht.
Terug naar New York.
In de late jaren tachtig bloedde de housescene van Chicago dood. Frankie verhuisde daarom terug naar zijn geboorteplaats, die zich ontwikkelde tot de nieuwe househoofdstad van de Verenigde staten. In New York begon hij intensief samen te werken met David Morales. Samen begonnen ze met het collectief Def mix productions, dat remixes van vele pop- en danceplaten zou gaan afleveren. In Japan ontdekt hij Satoshi Tomiie, die hij naar New York haalt, om door het collectief te werken. Solo maakte hij ook vele remixen voor artiesten als Michael Jackson, Whitney Houston en Diana Ross. In 1997 was Knuckles een van de remixers die op het album "Blood On The Dance Floor: HIStory in the mix" van Michael Jackson aanwezig waren. Hij maakt een danceversie van het nummer "You are not alone". In 1998 was hij de eerste die een Grammy award in ontvangst mocht nemen voor de beste remix. Ook maakte hij in de jaren negentig twee albums. Van het album "Beyond the mix" (1991) was de hit "The Whistle song" afkomstig. Deze werd aanvankelijk geschreven door Eric Kupper, die onderdeel van zijn team was. In 1995 verscheen "Welcome to the Real World". Hierop werkte hij samen met zangeres Adeva.
Latere jaren.
In de latere jaren deed Knuckles het rustiger aan. Hij bleef actief als dj, maar muziek verscheen slechts sporadisch. In 2004 verscheen nog wel het album "A New Reality". In 2008 maakte hij voor het nummer "Blind" van Hercules and Love Affair voor het eerst sinds jaren een remix. Zijn bijdrage aan de housemuziek kreeg de nodige verering. Zo werd hij in 2005 toegevoegd aan de Dance Hall of Fame. Ook werd 25 augustus in Chicago "Frankie Knuckles day" en werd de straat waar de Warehouse-club stond naar hem vernoemd. Dit gebeurde mede door de inspanningen van Barack Obama, die op dat moment nog senator was namens Illinois.
Overlijden.
Gedurende zijn loopbaan kreeg Frankie Knuckles te kampen met ernstige gezondheidsproblemen. Hij kreeg diabetes. Een ongeval bij wintersport zorgde er in combinatie met zijn ziekte voor dat er in 2008 een voet moest worden afgezet. Op 31 maart 2014 verscheen het bericht dat Frankie Knuckles was overleden aan de gevolgen van zijn diabetes.

</doc>
<doc id="27109" url="https://nl.wikipedia.org/wiki?curid=27109" title="Ron Hardy">
Ron Hardy

Ron Hardy (8 mei 1958 – 2 maart 1992) was een Amerikaans diskjockey en muziekproducent. Hij is een van de pioniers van de housemuziek uit Chicago. 
Hardy was in de jaren tachtig dj in The Music Box, een club die vooral bezocht werd door zwarte homo's. In tegenstelling tot Frankie Knuckles in de Warehouse ging Hardy's voorkeur naar rauwere ritmische tracks. Ook liet hij meer invloeden uit hiphop toe in zijn sets. Daardoor had Hardy een invloedrijke rol in de ontwikkeling van housemuziek. Door zijn heroïneverslaving en vroege dood kwam zijn carrière echter nooit tot bloei. 
Carrière.
De homoseksuele Hardy begon zijn loopbaan als dj in 1974 in gayclubs. In de late jaren zeventig woonde en werkte hij een tijd in Los Angeles maar hij kwam na het overlijden van zijn broer weer terug naar zijn geboortestad. In 1982 nam hij de plaats in van de vertrekkende Frankie Knuckles bij de club Warehouse, die later hernoemd werd naar The Music Box. Hardy had een experimentele draaistijl. Hij ontwikkelde bijvoorbeeld een techniek om platen achterstevoren te kunnen afspelen. In 1985 maakte hij de single "Sensation" op Trax Records. Hierop nam zangeres Adrienne Jet de zang voor haar rekening. Ze zou een jaar later het nummer "Your Love" van Frankie Knuckles inzingen. "Sensation" zou zijn enige plaat blijven. Wel gaf hij veel ruimte aan nieuwe producers om zich te profileren. Door de tapes die ze meebrachten te spelen in de club gaf hij lokale producers de kans om hun pas gemaakte tracks op de dansvloer uit te testen. Op die manier werd het nummer "Acid trax" van Phuture een hit. Hierdoor ontstond een hele golf van acid house. Het succes van het nummer lag mede aan zijn volhardendheid in het draaien ervan. Ook andere platen die hij goed vond draaide hij buitengewoon vaak.
Overlijden.
In 1987 neemt de gemeente Chicago een verordening aan die minder ruimte geeft aan nachtclubs. Het betekent het einde van The Music Box en de positie van Hardy aldaar. Daarna draaide hij nog op diverse gelegenheden maar zijn relevantie zakt in de late jaren tachtig snel weg. Dat komt mede door een hardnekkige verslaving aan heroïne die hij niet te te boven komt. In 1992 overleed hij. Over de doodsoorzaak gaan meerdere verhalen. Sommige bronnen beweren dat hij overleden is aan een overdosis. Andere bronnen beweren echter dat Hardy aan de gevolgen van aids zou zijn overleden. Zijn rol als invloedrijke dj was op dat moment al uitgespeeld waardoor zijn overlijden buiten de kleine kring waarin hij verkeerde maar weinig stof deed opwaaien. Wel maakten Marshall Jefferson en K-Alexi het nummer "Message 2 Ron" voor hem. Hardy raakte na zijn dood echter niet in de vergetelheid. Zijn rol wordt door collega's nog regelmatig herinnerd. Bovendien worden bewaarde livesets nog steeds geluisterd. Geld voor een grafsteen was er bij zijn overlijden niet. Daarom werd hij in een anoniem graf begraven. In 2020 komen enkele dj's in actie om geld in te zamelen, om alsnog een grafsteen voor hem te kunnen kopen.
Nalatenschap.
Er is weinig bekend over de persoon Ron Hardy. Het was een verlegen man en heeft tijdens zijn leven nooit een interview gegeven. Ook zijn muzikale erfenis was zeer beperkt. Mixplaten waren in de tijd van Hardy nog zeldzaam en daardoor bestond zijn muzikale erfenis vooral uit bootlegs en amateuristisch opgenomen livesets. Zijn neef Bill Hardy begon vanaf 2004 met het delen van de nalatenschap van zijn oom. Zo gaf hij in 2010 een interview waarmee hij een inkijkje gaf in het leven van Ron Hardy. Bill Hardy richtte het label Partehardy Records op om de muzikale erfenis van zijn oom beschikbaar te stellen. Zo verschenen er 12 inches met remixes en werden enkele bandopnamen van dj-sets gedigitaliseerd. Deze werden onder de naam "Muzic Box Classics" uitgebracht. Via Resident Advisor verscheen in 2014 een liveset die Ron Hardy in 1987 in de club C.O.D. in Chicago had gegeven.
In 2024 nemen documentairemakers Vito Nicholas, Winterer en KC Wray, het initiatief om een documentaire te maken over Hardy. Ze nemen een trailer op, en beginnen een actie op Kickstarter om het project te financieren.

</doc>
<doc id="27111" url="https://nl.wikipedia.org/wiki?curid=27111" title="Marshall Jefferson">
Marshall Jefferson

Marshall Jefferson (Chicago (Illinois), 19 september 1959) is een van de housepioniers uit Chicago, waar hij in de jaren tachtig enkele "warehouse anthems" maakte. In 1986 is "Move Your Body" hét housenummer in Chicago, waar het op twee houselabels, Trax Records en DJ International, uitkomt. Maar ook in Engeland slaat het nummer aan, waar het voor velen de eerste kennismaking is met het nieuwe muziekgenre. Jeffersons stijl is diep en melodisch, hij gebruikt zware pianorifs en groots klinkende strijkarrangementen. Deze stijl zal hij verder ontwikkelen en zo ligt hij aan de basis van de deep house, onder andere samen met Ce Ce Rogers en Ten City.
Biografie.
Jefferson wordt in Chicago geboren als zoon van een politieagent en een lerares. Hij studeert accountancy maar maakt dit niet af. Hij gaat daarna werken in een postkantoor. Als tiener is hij een liefhebber van hardrock. In de vroege jaren tachtig raakt hij door zijn vrienden betrokken bij de opkomende housescene van zijn woonplaats. Hij heeft aanvankelijk een hekel aan dansmuziek maar wanneer hij dj Ron Hardy hoort draaien is hij zo onder de indruk dat hij direct een andere zienwijze krijgt. Wanneer de eerste houseplaten verschijnen, besluit Jefferson om ook te gaan produceren. Hij koopt apparatuur en in 1985 verschijnt de ep "Go Wild Rhythm Trax", zijn eerste productie onder de naam Virgo. Hij weet onder contract te komen bij Trax Records. Een jaar later verschijnt "Move Your Body", dat zijn doorbraak betekent. Ook de platen "7 Ways" (Hercules), "In the Jungle" (Jungle Wonz) en "I've lost control" (Sleezy D.) dragen bij een de groei van het housegeluid. Hij is ook betrokken bij de productie van de klassieker "Acid Trax" van Phuture, die een gold van Acid house in gang zet. Jefferson is het acidgeluid echter al snel beu en koerst in de late jaren tachtig meer richting de deephouse. Hij is als producer betrokken bij singles en albums van anderen. Markante singles die hij maakt zijn "It's All Right" (1987) van Sterling Void en "Someday" (1987) van Ce Ce Rogers. Die laatste wordt bekend om de pianomelodie die door de Britse ravegroep Liquid wordt gebruikt voor hun hit "Sweet Harmony" (1992). Ook "That's The Way Love is" (1988) van Ten City is van zijn hand. Deze plaat komt wereldwijd in de hitlijsten terecht. Ook voor de albums van deze drie doet hij het nodige productiewerk. Hij maakt ook remixes voor de hits "Being Boring" van de Pet Shop Boys en "Nothing has been proved" van Dusty Springfield.
In de jaren negentig verliest Jefferson zijn relevantie. Hij blijft actief als dj en producer, maar nieuwe producties weten nog zelden buiten de marge te komen. We maakt hij nog remixes voor artiesten als Ryuichi Sakamoto en System 7. Als in 1992 Ron Hardy sterft maakt hij samen met K-Alexi het nummer "Message 2 Ron". In 1996 verschijnt het artiestenalbum "Day of the Onion", maar ook dat gaat tamelijk geruisloos voorbij. Datzelfde jaar verschijnt ook zijn enige mixverzamelaar. Real House: Hot Mixmaakt hij is samenwerking met Farley Jackmaster Funk. Zijn single "Move Your Body" blijft echter wel bekend. Deze is ook te horen in het spel "" en in de film "24 Hour Party People". Zijn belangrijkste werk uit zijn hoogtijdagen is verzameld op "Timeless Classics" (1998). Sinds de jaren negentig woont Jefferson in het Verenigd Koninkrijk. In 2021 helpt hij Byron Stingily bij het produceren van een nieuw album voor Ten City.
Het mysterie van Sleezy D..
Een veelbesproken danceplaat waarom een mysterie hing is "I've Lost Control" dat onder de naam Sleezy D. is uitgebracht. Zo is er nog altijd discussie of het nummer de eerste acidhouseplaat is en niet het bekendere Acid Trax van Phuture. Jefferson was betrokken als co-producer van de plaat maar de identiteit van Sleezy D. bleef onbekend. Ook werd er daarna nooit meer iets van hem vernomen, wat de vraag opwierp of Sleezy D. wel echt bestond. Dat blijft hij volhouden. In een interview in 2013 laat hij zich ontvallen: "Sleezy is an actual person. If you ever met him, you'd never forget him. Oh man, he is… sleazy."
In 2019 maakt Jefferson echter alsnog bekend wie Sleezy D. was. Dit naar aanleiding van zijn overlijden. Hij bleek Derrick Harris te heten en was bevriend met Jefferson. Derrick bracht de tape waarop "I've Lost Control" stond naar Ron Hardy omdat Jefferson verhinderd was, waarbij hij beweerde zelf de maker te zijn. Jefferson kon de humor er van inzien en liet de naam Sleezy D., die Derrick verzonnen had, in stand. Jefferson gebruikte de naam in 2016 nog eens voor de plaat "Do You Believe", die hij met Full Intention maakte. Op 14 juni van 2019 sterft Harris aan nierfalen. Jefferson maakt het nieuws bekend om een crowdfunding te promoten. Harris was onverzekerd en via de actie wil hij de zorg- en begrafeniskosten voor zijn familie betalen

</doc>
<doc id="27117" url="https://nl.wikipedia.org/wiki?curid=27117" title="Elbasan (stad)">
Elbasan (stad)

Elbasan (; bepaalde vorm: "Elbasani") is een stad ("bashki") in Centraal-Albanië. De stad is met 142.000 inwoners (2011) na Tirana en Durrës de derde stad van het land, en is de hoofdplaats van de gelijknamige prefectuur. Ze is gelegen op de rechteroever van de rivier de Shkumbin.
Elbasan staat bekend als een industriestad. Het belang van de stad nam toe nadat de Chinezen er in 1974 een staalfabriek bouwden. Tijdens het communistische regime waren er ook andere industrieën in deze stad, waardoor ze relatief veel luchtverontreiniging kende. Veel van de oorspronkelijke fabrieken zijn tegenwoordig niet langer in gebruik; het sluiten ervan werkte een hoge werkloosheid en navenante emigratietendens in de hand.
Bestuurlijke indeling.
Administratieve componenten ("") na de gemeentelijke herinrichting van 2015 (inwoners tijdens de census 2011 tussen haakjes):
Bradashesh (10700) • Elbasan (78703) • Funar (2122) • Gjergjan (5126) • Gjinar (3478) • Gracen (2192) • Labinot-Fushë (7058) • Labinot-Mal (5291) • Papër (6348) • Shirgjan (7307) • Shushicë (8731) • Tregan (3036) • Zavalinë (1622).
De stad wordt verder ingedeeld in 117 plaatsen: Balëz Lart, Balëz Poshtë, Balldre, Bathes, Benë, Bixëlle, Bizhdan, Bizhutë, Blerimas, Bodin, Bradashesh, Branesh, Broshkë, Bujaras, Bujqës, Burrishtë, Cerujë, Cikallesh, Derstilë, Dopaj, Dritas, Elbasan, Fikas, Fush-Bull, Gjergjan, Gjinar, Gjonmë, Gjorm, Godolesh, Gracen, Griqan i Poshtëm, Griqan i Sipërm, Gurabardh, Guri Zi, Gurisht, Hajdaran, Jagodinë, Jatesh, Joronishtë, Kacivel, Kaferr, Kamiçan, Karakullak, Katund i Ri, Kështjellë, Kodër Bujaras, Korrë, Kozan, Krrabë e Vogël, Kryezjarr, Kuqan, Kusarth, Kyçyk, Labinot-Fushë, Labinot-Mal, Lamollë, Letan, Lleshan, Lugaj, Lugaxhi, Lukan, Mamel, Maskarth, Mengel, Mjekës, Mlizë, Mollagjesh, Muçan, Muriqan, Murras, Nezhan, Pajengë, Pajun, Papër, Papër-Sallak, Pashtresh, Petresh, Plangaricë, Pobrat, Polis i Vogël, Polis Vale, Prec e Poshtme, Prec e Sipërme, Qafë, Qerret, Reçan, Rrilë, Seltë, Sericë, Shelcan, Shëmhill, Shijon, Shilbater, Shinavlash, Shingjin, Shirgjan, Shmil, Shtemaj, Shushicë, Stafaj, Sterstan, Tërbaç, Thanë, Tregan, Trepsenisht, Tudan, Ulën, Ullishtaj, Valas, Valesh, Vasjan, Vidhas, Vidhas-Hasgjel, Vreshtaj, Xibrakë, Xibresh, Zavalinë.
Geschiedenis.
Elbasan is door de eeuwen onder diverse namen gebouwd of herbouwd.
"Scampa".
Op deze plek lag ooit de oude stad "Mansio Scampa", die door de Romeinen
rond de 1e eeuw werd gebouwd. Het had toen stevige stenen muren. In de
4e eeuw werden er 26 torens bijgebouwd om de stad te beschermen tegen aanvallende barbaren.
"Hiskampis".
In de 3e en 4e eeuw werd de stad bekend als "Hiskampis", en werd ze een belangrijk handelscentrum dicht bij het kruispunt van twee takken van de Via Egnatia tussen Apollonia en Dyrrachium. "Hiskampis" werd door de Bulgaren en Ostrogoten verwoest tijdens de Slavische invasies van de Balkan.
Elbasan.
In 1466 werd er in de stad een militaire basis gevormd door sultan Mehmet II, die de stad onder de naam "El Basan" oftewel 'het fort' herbouwde. Het fort werd in 1832 door Reshit Pasha ontmanteld.
Elbasan bleef een centrum van de Islam in Albanië, zelfs na de Ottomaanse overheersing. Nadat het congres van Manastir (het tegenwoordige Bitola in Noord-Macedonië) in 1908 besloot om het Latijnse alfabet te gebruiken voor het geschreven Albanees, hielden islamitische geestelijken, beïnvloed door de Jonge Turken, diverse demonstraties voor het behoud van het Arabische alfabet. De islamitische meerderheid verzette zich ook tegen de aanstelling van prins Wilhelm zu Wied in 1914.
Elbasan is overheerst geweest door diverse volkeren, waaronder de Serviërs, Bulgaren, Oostenrijkers en Italianen. De industriële ontwikkeling ving aan met de productie van tabak en
alcoholische dranken tijdens het regime van koning Zog I, en kende haar hoogtepunt tijdens het communistische regime.
Sport.
Voetbalclub KS Elbasani promoveerde in het seizoen 2013-2014 van de Kategoria e Parë, de tweede nationale klasse, naar de Kategoria Superiore. Het team werkt zijn thuiswedstrijden af in de Elbasan Arena, dat plaats biedt aan 12.800 toeschouwers. Het stadion wordt tevens geregeld gebruikt voor wedstrijden van de nationale ploeg van Albanië.

</doc>
<doc id="27118" url="https://nl.wikipedia.org/wiki?curid=27118" title="Masio Scampa">
Masio Scampa



</doc>
<doc id="27119" url="https://nl.wikipedia.org/wiki?curid=27119" title="Hiskampis">
Hiskampis



</doc>
<doc id="27120" url="https://nl.wikipedia.org/wiki?curid=27120" title="El Basan">
El Basan



</doc>
<doc id="27146" url="https://nl.wikipedia.org/wiki?curid=27146" title="Programmeertaal APL">
Programmeertaal APL



</doc>
<doc id="27151" url="https://nl.wikipedia.org/wiki?curid=27151" title="Mannelijk rijm">
Mannelijk rijm

Mannelijk (staand) rijm is begin-, half-, vol- of rijk rijm waarbij na de beklemtoonde rijmende lettergreep geen lettergrepen volgen.

</doc>
<doc id="27152" url="https://nl.wikipedia.org/wiki?curid=27152" title="Vrouwelijk rijm">
Vrouwelijk rijm

Vrouwelijk (slepend) rijm is begin-, half-, vol- of rijk rijm waarbij na de beklemtoonde rijmende lettergreep nog een onbeklemtoonde lettergreep volgt.

</doc>
<doc id="27153" url="https://nl.wikipedia.org/wiki?curid=27153" title="Glijdend rijm">
Glijdend rijm

Glijdend rijm, ook onzijdig rijm genoemd, is begin-, half-, vol- of rijk rijm waarbij na de beklemtoonde rijmende lettergreep twee onbeklemtoonde lettergrepen volgen.

</doc>
<doc id="27161" url="https://nl.wikipedia.org/wiki?curid=27161" title="Bastion">
Bastion

Een bastion of een bolwerk (in Groningen en Friesland een "dwinger", te vergelijken met het Duitse "zwinger") is een uitspringend verdedigingswerk van aarde of steen en maakt deel uit van een vesting of een fort.
Geschiedenis.
De eerste bastions werden tegen het einde van de 15e eeuw naar Italiaans ontwerp van Giuliano da Sangallo gebouwd. Albrecht Dürer publiceerde in 1527 een ontwerp voor een zogenoemd bastei, een torenbastion. In de Nederlanden werden de eerste bastions ten tijde van de Tachtigjarige Oorlog aangelegd: in Antwerpen in 1540 en fort Rammekens bij Vlissingen in 1547. Dat was het werk van pioniers als Simon Stevin.
Opbouw van het bastion.
Een bastion bestaat uit diverse onderdelen. Vanaf de binnenkant gezien, eerst de keel waarmee het bastion in verbinding staat met de vesting. Bij de keel bevinden zich meestal de oprillen waarmee toegang wordt verkregen tot de walgang. Dan het eigenlijke bastion zelf, dat soms op gelijke hoogte het zogenaamde "vol bastion" met de courtine ofwel de omringende vesting hoofdwal ligt. Als het bastion op gelijke hoogte met het terreplein ligt noemt men dat een "hol bastion". Het bastion is over het algemeen omringd door de hoofdwal. De zijkanten die grenzen aan de hoofdwal worden flanken genoemd, vanuit de flanken lopen de facen als een uitstulpende punt naar de saillant. Als het vestingwerk werd aangelegd volgens de principes van het Oud-Nederlands vestingstelsel bevindt zich ten slotte aan de voet van het bastion ook nog een onderwal.
Aanval en verdediging.
Een bastion is een zelfstandig, aan drie kanten te verdedigen object met een offensieve functie. Op het bastion is ruimte voor infanterie en het was meestal permanent bezet met een batterij geschut. In veel steden was het bastion ook de aangewezen plek voor een walmolen.

</doc>
<doc id="27173" url="https://nl.wikipedia.org/wiki?curid=27173" title="Milankovitch">
Milankovitch



</doc>
<doc id="27175" url="https://nl.wikipedia.org/wiki?curid=27175" title="Lijst van Nederlandstalige cabaretiers">
Lijst van Nederlandstalige cabaretiers

Hieronder volgt een alfabetische lijst van Nederlandstalige cabaretiers en cabaretgezelschappen die actief zijn, gestopt zijn of overleden zijn en een eigen artikel bij de Nederlandstalige Wikipedia hebben. Personen die onder meerdere namen bekend zijn kunnen meerdere keren vermeld zijn. Er is op achternaam gesorteerd. 
Gaat in het algemeen om Nederlandse en Vlaamse cabaretiers.

</doc>
<doc id="27176" url="https://nl.wikipedia.org/wiki?curid=27176" title="Voorrijm">
Voorrijm

Voorrijm is rijm aan het begin van de versregels.

</doc>
<doc id="27177" url="https://nl.wikipedia.org/wiki?curid=27177" title="Binnenrijm">
Binnenrijm

Binnenrijm is rijm binnen één versregel.

</doc>
<doc id="27178" url="https://nl.wikipedia.org/wiki?curid=27178" title="Middenrijm">
Middenrijm

Middenrijm is rijm in het midden van twee of meer versregels.

</doc>
<doc id="27179" url="https://nl.wikipedia.org/wiki?curid=27179" title="Eindrijm">
Eindrijm

Eindrijm is rijm op het einde van twee of meer versregels. Deze rijm is erg opvallend. Zelfs als het rijm meerdere regels uit elkaar staat, zoals in omarmend rijm, dan wordt dit nog opgemerkt.
Kermisrijm.
Veel hedendaagse dichters schuwen het gebruik van eindrijm, maar maken veelvuldig gebruik van binnen- of middenrijm. Als het al rijmt moet het niet te opvallend zijn, zoals in het zg. "kermisrijm". Dit is rijm dat erg voor de hand ligt (zoals men op de kermis rijmt), zoals: "hart" en "smart". Goede voorbeelden hiervan zijn sinterklaasgedichten.

</doc>
<doc id="27180" url="https://nl.wikipedia.org/wiki?curid=27180" title="Diana Rigg">
Diana Rigg

Dame Enid Diana Elizabeth Rigg (Doncaster (Yorkshire), 20 juli 1938 – Londen, 10 september 2020) was een Brits actrice.
Loopbaan.
Diana Rigg maakte carrière aan het Londens toneel en was lid van de Royal Shakespeare Company. Ze werd echter vooral bekend door haar rol als "Emma Peel" in de televisieserie "De Wrekers" ("The Avengers", 1965-1967) en haar rol als Bondgirl gravin Tracy di Vicenzo in de Bond-film "On Her Majesty's Secret Service" (1969). Ze werd voor die rol gevraagd om de onervaren acteur George Lazenby als eenmalige James Bond door de scenes te leiden.
Rigg nam later in haar leven afstand van haar rol als Emma Peel en op beurzen en andere bijeenkomsten van "Wrekers"-fans was zij steevast de grote afwezige.
Ze werd in juni 1994 geridderd vanwege haar vele bijdragen aan theater en film.
In 2013 verscheen ze voor het eerst in de HBO-serie "Game of Thrones" als Lady Olenna Tyrell. Ze speelde er de manipulatieve grootmoeder van Margaery Tyrell. Met deze rol won ze twee prijzen en werd ze driemaal genomineerd voor een Emmy Award.
In maart 2020 werd ontdekt dat zij kanker had, waaraan zij later dat jaar op 82-jarige leeftijd overleed.
Privéleven.
Vanaf haar tweede maand tot haar achtste levensjaar woonde ze in Brits-Indië. Rigg was van juli 1973 tot september 1976 getrouwd met Menahem Gueffen en van maart 1982 tot 1990 met toneelproducent Archibald Stirling. Met Stirling kreeg ze een dochter, de in 1977 geboren actrice Rachael Stirling.

</doc>
<doc id="27181" url="https://nl.wikipedia.org/wiki?curid=27181" title="Meer van Genève">
Meer van Genève

Het Meer van Genève, Frans: "Lac Léman", "Le Léman" of "Lac de Genève", Arpitaans: "Lèman", is een groot meer op de grens tussen Zwitserland in het noorden en Frankrijk in het zuiden. Het heeft een oppervlakte van 584 km² en is maximaal 310 m diep. Het wordt vooral gevoed door de Rhône, die het meer in het zuidoosten bereikt en in het zuidwesten bij Genève weer verlaat. Het meer ligt ingesloten tussen de Jura en de Alpen.
Voordat de winter invalt, verlaagt men het waterniveau in het meer, teneinde de schade van kruiend ijs in de winter beperkt te houden. Pas aan het begin van de zomer wordt het niveau weer hoger.
Geschiedenis.
Het Meer van Genève en de directe omgeving kennen een rijke cultuur, die lang teruggaat. De legers van het Romeinse Rijk vestigden zich om het meer. Calvijn woonde in Genève en ging op het meer zeilen. Edward Gibbon schreef een groot deel van zijn "The History of the Decline and Fall of the Roman Empire" ("De geschiedenis van de neergang en val van het Romeinse Rijk") in Lausanne.
Plaatsen aan het meer.
Tot de plaatsen aan het meer horen onder meer (met de wijzers van de klok mee):
Aan de Zwitserse kant:
Aan de Franse, zuidelijke kant:
Het centrum van nagenoeg alle plaatsen aan het Meer van Genève ligt wat hoger ten opzichte van het waterniveau. De plaatsen worden onderling frequent verbonden door de schepen van de Compagnie générale de navigation sur le lac Léman die zowel cruises verzorgen als dienstdoen als openbaar vervoer.
Namen van het meer.
De vroegst bekende opgetekende naam van het meer is "Lacus Lemannus" uit de Romeinse tijd. Die naam is weer afgeleid van het Griekse "Liménos Límnē" (Λιμένος Λίμνη)"," dat feitelijk "Havenmeer" betekent. Later werd het "Lacus Lausonius", "Lacus Losanetes" en vervolgens in de Middeleeuwen "Lac de Lausanne", Meer van Lausanne. Na de opkomst van Genève werd het "Lac de Genève", ook vertaald in andere talen zoals het Nederlandse "Meer van Genève". In de 18e eeuw kwam de Franse naam "Lac Léman" weer op. Normaal gesproken wordt het in Genève zelf "Lac de Genève" genoemd en in andere Franstalige gebieden "Lac Léman". Op sommige, gedateerde kaarten staat het meer aangegeven als "Lac d'Ouchy", vermoedelijk naar Ouchy, een aan het meer gelegen wijk van Lausanne.

</doc>
<doc id="27182" url="https://nl.wikipedia.org/wiki?curid=27182" title="Teletekst">
Teletekst

Teletekst is een oproepbare informatiebron via de televisie. Het teletekstsignaal wordt met de normale televisie-uitzending meegestuurd in de beeldlijnen die buiten het normale beeld vallen. Bij slecht afgestelde televisietoestellen is dit weleens te zien als steeds veranderende zwarte en witte puntjes aan de boven- of onderkant van het beeld. Dit signaal wordt door een ingebouwde decoder uit het ontvangstsignaal gefilterd, waarna de gebruiker de gewenste informatie met de afstandsbediening kan opzoeken. Ook kunnen hiermee de televisieprogramma's van ondertiteling voorzien worden (Teletekst-pagina 888 voor NPO).
Geschiedenis.
Teletekst is speciaal ontwikkeld voor het ondertitelen van televisieprogramma's voor doven en slechthorenden. De Britse omroep BBC heeft dit in korte tijd weten te ontwikkelen. Binnen twee jaar na de aankondiging in 1972 waren de eerste proefuitzendingen met ondertiteling een feit (1973-1974). Dit teletekstsysteem bleek ook geschikt voor andere doeleinden, zodat ook goedhorenden er profijt van hebben.
De BBC is in Europa nog steeds koploper bij de ondertiteling van televisieprogramma's voor doven. Vrijwel alles wordt – al dan niet live – ondertiteld, ook de educatieve programmering 's nachts.
In 1974 ging de BBC als eerste van start met teletekst onder de naam Ceefax, wat een verbastering is van het Engelse "see facts". Daarna volgden Zweden SVT (12 maart 1979) en Oostenrijk ORF (21 januari 1980).
Techniek.
De originele specificatie bepaalde dat een pagina geïdentificeerd werd met een eencijferig magazinenummer (1-8) en een tweecijferig paginanummer (00-99).
Het nummer van een teletekstpagina begint dus nooit met 0 of 9. Er zijn dan ook maar drie bits beschikbaar voor het eerste cijfer van het paginanummer, dus acht mogelijkheden. Veel televisietoestellen staan wel toe dat de gebruiker een 0 of 9 als eerste cijfer opgeeft, maar dat wordt dan als identiek beschouwd met respectievelijk 8 en 1. Dus zijn pagina 045 en pagina 845 dezelfde pagina, evenals pagina 167 en 967. Andere toestellen geven een vraagteken weer, wanneer de 0 of 9 als eerste wordt ingetoetst op de afstandsbediening.
Voor de laatste twee cijfers zijn er dus, vanwege het binaire systeem, per cijfer vier bits beschikbaar. Dat geeft zestien mogelijkheden per cijfer, terwijl er maar tien nodig zijn. Sommige zenders – vooral in Duitsland – gebruiken de extra mogelijkheden om gegevens uit te zenden die door daarvoor bestemde ontvangers kunnen worden ontvangen.
In 2000 werd een nieuwe grafische standaard voor teletekst op de Europese markt geïntroduceerd: Level 2,5, ook wel "HiText" genoemd. Met Level 2,5 is het mogelijk om een achtergrondkleur te gebruiken op teletekstpagina's, ook zijn plaatjes in grotere en fijnere resoluties mogelijk. De effecten zijn alleen zichtbaar indien de televisie een speciale chip hiervoor heeft. Vrijwel alle nieuwe tv's zijn anno 2024 hiermee uitgerust.
Deze ‘Level 2.5’-standaard wordt maar door weinig Europese tv-stations gebruikt, alleen de ZDF gebruikt deze als achtergrondkleur en het logo op de indexpagina, de NOS als achtergrondkleur, samen met een testpagina, en de zender ARTE en 3sat op enkele pagina's. Een nadeel van Level 2,5 is dat deze vertraagd weergegeven wordt na het opstarten van teletekst. Er moet immers extra data uit het Teletekstsignaal worden geladen wat extra tijd kost. Hiermee zal Level 1 altijd werkzaam blijven zolang Level 2,5 wordt gebruikt.
Teletekstgebruik.
Teletekst in Vlaanderen.
De BRT (VRT) bood teletekst aan van 8 mei 1980 tot 1 juni 2016, waarna het systeem definitief is beëindigd per einde 2016. De ondertiteling van programma's op de 888-pagina blijft behouden. Na het gradueel afbouwen van de informatie die via teletekst aangeboden werd (o.a. duivensport, beurscommentaar, vliegtuiglandingen) en door het minder frequent actualiseren van de aangeboden informatie daalde het aantal gebruikers van teletekst. In 2005 bekeken dagelijks 800.000 mensen de teletekstpagina's van de VRT. In 2009 waren dit nog slechts 599.388 mensen per dag en in 2013 werd het cijfer van 2009 verder gehalveerd tot ongeveer 295.381 Vlamingen per dag. In 2014 daalde dat naar 123.709. 
Omroep VTM lanceerde zijn teletekst op 1 februari 1996. Op 31 oktober 2014 werd de dienstverlening stopgezet. De functies werden overgenomen door de website vtm.be en de VTM-app. De ondertitelfunctie op pagina 888 bleef beschikbaar.
Teletekst in Duitsland.
Op de televisiezenders ZDF en ARD ging teletekst "(Videotext)" officieel van start op 1 juni 1980.
Teletekst in Nederland.
Het woord "teletekst" is een geregistreerd handelsmerk van de NOS. De Nederlandse versie van teletekst ging op 1 april 1980 onder beheer van de NOS officieel van start. Daar gingen jaren aan voorbereiding aan vooraf.
Hoewel teletekst is ontwikkeld voor het ondertitelen van televisieprogramma's, is het ondertitelen voor doven pas later op gang gekomen. Doven zijn de discussie over ondertiteling met de overheid en NOS gestart lang voordat er in Nederland sprake was van teletekst. De NOS zag eerst niet veel in het concept en hield het voor technisch niet uitvoerbaar. Doordat de BBC met proefuitzendingen aantoonde dat het technisch wel mogelijk was kon de volgende hobbel voor de doven worden genomen: na jaren aandringen en demonstraties van verschillende organisaties voor doven en slechthorenden kwam er een subsidie en werden bij de publieke omroep mondjesmaat televisieprogramma's ondertiteld.
Pas in 1976 lieten twee Nederlandse omroepmedewerkers zich in Londen voorlichten door de BBC. Daarna werd het systeem opgezet door Wim Stokla, voormalig adjunct-hoofdredacteur van het Journaal en Joop Marmelstein, toenmalig chef binnenland.
Beide mannen bedachten dat op pagina 101 de belangrijkste nieuwskoppen staan en deden aanbevelingen voor de schrijfwijze op het nieuwe medium en de kleurstellingen.
Op 4 februari 1977 werd het systeem tijdens een besloten bijeenkomst voorgelegd aan leden van de Tweede Kamer en afvaardigingen van ministeries en bedrijven. De NOS mocht verder experimenteren en in 1978 werd voor het eerst het nieuwe systeem op de Firato getoond aan het grote publiek.
Toen het systeem in 1980 'live' ging, waren bij de NOS 700 mensen bekend die Teletekst op hun (dure) televisietoestel konden ontvangen. Tien jaar later kon een derde van de Nederlanders de 101 lezen en in 2000 was het bereik volgens de dienst Kijk- en Luisteronderzoek (KLO) 93 procent.
Op NPO 1, NPO 2 en NPO 3 verzorgt de NOS de teletekstpagina's alsmede op de internetpagina van de NOS (zie 'Externe links'). Ook verzorgt de NOS teletekstpagina's bij de digitale kanalen NPO Politiek en NPO Nieuws. De meeste commerciële televisiezenders zijn gestopt met het aanbieden van een teletekstservice. Op 1 april 2017 is RTL Nederland gestopt met RTL Text. Op 1 januari 2018 stopten SBS6, Veronica en Net5 met hun teletekstdienst. De ondertitelingen op 888 en 889 zijn nog beschikbaar. In september 2024 werd aangekondigd dat Teletekstpagina 722 met berichten en stremmingen voor de binnenvaart in het buitenland per 1 januari 2025 wordt opgeheven. De informatie zal voortaan op EuRIS te vinden zijn.
Gevechten.
De NOS was niet de enige partij die inzag dat teletekst een gouden toekomst voor zich had. In de jaren 70 kon de NOS voorkomen dat de kranten het medium zouden overnemen, begin jaren 80 eisten verschillende publieke omroepen de zeggenschap op en toen de NOS dat pleidooi had beslecht, moest de omroep voorkomen dat het ANP de berichten ging schrijven. Deze gevechten om het medium werden op zeer hoog politiek niveau gestreden. In de strijd met de omroepen dreigde Stokla zelfs enkele malen met aftreden om te voorkomen dat de heldere zoekstructuur verloren ging.
Wel kregen de omroepen eigen pagina's die ze prompt gingen vullen met eigen nieuws - vaak hetzelfde als al op de 101 stond. In 1992 kwam daar een eind aan, toen RTLText, de teletekstdienst van RTL, zich een serieuze concurrent toonde.
Ook het ANP kreeg dankzij CDA-Kamerlid Piet van der Sanden deels wat het wilde: zeggenschap over het nieuws. Een door de NOS betaalde redactie ging op 1 juli 1988 van start. De oprichters Stokla en Marmelstein hadden toen vanwege de politieke gevechten om teletekst de NOS al verlaten.
Binnen de NOS fungeerde teletekst lange tijd in een isolement en de overgang van de nieuwsredactie naar het ANP was weinig succesvol; ook binnen het ANP waren de redacteuren afgezonderd van de rest van het persbureau en de relatie met de teleteksters van de NOS was ronduit slecht.
Dankzij de Mediawet in 1988, kon de NOS op 31 december 1994 het maken van nieuwsberichten weer volledig in eigen hand nemen. Omdat het ANP commercieel wilde gaan, kon de toenmalige chef van Teletekst, Frans Collignon, met de Mediawet in de hand bij de politiek bedingen dat een wetsartikel over de gedwongen winkelnering bij het ANP zou worden geschrapt.
Sindsdien zijn het nieuws en sportnieuws weer volledig in handen van Teletekst. In 2003 werd de redactie onder hoofdredacteur Gio Lippens enkele jaren samengevoegd met de internetredactie van de NOS, maar sinds december 2004 is het geïntegreerd met de redactie van NOS-Radionieuws. Eind 2005 vallen alle nieuwsafdelingen van de NOS onder één hoofdredactie. Ook de sportredactie heeft een eigen hoofdredacteur, die verantwoordelijk is voor de sportpagina's van Teletekst.

</doc>
<doc id="27183" url="https://nl.wikipedia.org/wiki?curid=27183" title="Afstandsbediening">
Afstandsbediening

Afstandsbediening is een techniek waarbij iets (een toestel of een verschijnsel) niet ter plaatse, maar vanaf een zekere afstand wordt bestuurd, geregeld of bediend.
Redenen hiervoor kunnen zijn:
Voor afstandsbediening dient een signaal overgebracht te worden, en dikwijls ook een signaal terug om het resultaat te kunnen beoordelen.
Het signaal kan op verschillende wijzen worden overgebracht:
Ook het toestel waarmee een besturingssignaal wordt verzonden wordt vaak afstandsbediening genoemd.
Geschiedenis.
Robert Adler en Eugene Polley kunnen als de uitvinders van de afstandsbediening worden aangemerkt. Adler, die in 2007 op 93-jarige leeftijd overleed, werkte in de jaren vijftig bij televisiefabrikant Zenith, die het apparaatje dat op basis van ultrasone geluiden functioneerde, introduceerde. Dit was de Zenith Flash-Matic, die qua uiterlijk een grotere overeenkomst toont met een föhn dan met een hedendaagse afstandsbediening. Door de uitvinding van de afstandsbediening is het kijkgedrag nogal veranderd doordat televisiekijkers zijn gaan 'zappen'. Adler dacht dat door zijn uitvinding en het zappen een einde aan televisiereclames zou komen, maar die verwachting is niet uitgekomen. In 1997 kregen Robert Adler en Eugene Polley een Emmy-award voor hun verdiensten. Eugene Polley is op 22 mei 2012 overleden.
Overigens produceerde het Amerikaanse bedrijf Philco reeds voor 1939 een draadloze afstandsbediening voor radio, waarmee het volume en de zender op afstand konden worden ingesteld.
Draadloze afstandsbediening.
Met een draadloze afstandsbediening wordt doorgaans een - bij voorkeur - klein en handzaam commando-apparaat bedoeld, waarmee men door middel van druktoetsen middels infrarood-, ultrasone of radiografische signalen een elektronisch of elektrisch apparaat kan aansturen. Voorbeelden van aan te sturen apparaten zijn het televisietoestel, de radio, de videorecorder, de dvd-speler, verlichting, de centrale deurvergrendeling van de auto, de garagedeur en zelfs de computer. De afstandsbediening voor de centrale deurvergrendeling van een auto is veelal in de autosleutel of in een sleutelhanger ingebouwd.
De meeste afstandsbedieningen werken met infrarood licht; uitzonderingen zijn afstandsbedieningen voor de deurbel, verlichting, de garagedeur en op afstand bestuurbaar speelgoed, die met een radiografisch signaal werken (handzender). Radiografische afstandsbedieningen hebben over het algemeen een groter bereik dan infrarode afstandsbedieningen en hebben geen directe zichtlijn nodig. Voor een radiografische afstandsbediening is geen vergunning nodig, mits ze voldoen aan de eisen voor Short Range Devices.
De meeste afstandsbedieningen zijn ontworpen om slechts voor een enkel apparaat te werken, en worden hierbij meegeleverd. Soms is een afstandsbediening niet draadloos, maar opgenomen in de draad van de hoofdtelefoon van bijvoorbeeld een walkman, cd-speler of mp3-speler. In auto's worden wel afstandsbedieningen gebruikt voor de radio-cd/dvd-speler die met een draad verbonden zijn met het apparaat in kwestie.
Ook mobiele telefoons worden als afstandsbediening gebruikt voor domotica in huis en bedrijfsgebouw en voor . Zo kunnen allerlei apparaten, verlichting en de verwarmingsthermostaat vanaf elke plaats op aarde (met GSM-dekking) worden bediend. Hiervoor zijn in de verschillende appstores speciale apps verkrijgbaar die op de telefoon dienen te worden geïnstalleerd. Ook drones worden op deze manier bediend, waarbij op het scherm van de telefoon tevens de beelden zijn te zien die de camera van de drone opneemt.
Infraroodafstandsbediening.
De meeste afstandsbedieningen werken door middel van nabij infrarood (IR) licht. Voor afstandsbedieningen ligt de golflengte normaal in het niet-zichtbare deel van het golflengtegebied, tussen 800 en 950 nm. De voornaamste oorzaken van de populariteit van IR-afstandsbedieningen zijn:
De meeste merken gebruiken hun eigen infraroodprotocol. Dit is een samenstel van regels voor de indeling van de berichten die de afstandsbediening en het toestel met elkaar uitwisselen. Deze regels moeten door beide toestellen correct worden gevolgd om de berichten juist te interpreteren. De bekendste protocols zijn:
Universele afstandsbedieningen.
Er bestaan ook vele soorten "universele afstandsbedieningen". Dit zijn afstandsbedieningen die op diverse merken televisies, videorecorders en/of satellietapparatuur ingesteld kunnen worden.
Ze zijn meestal geschikt voor drie, vier of meer apparaten, zodat ze gebruikt kunnen worden om een groot aantal losse afstandsbedieningen te vervangen.
Met bepaalde software kunnen ook sommige pda's die van infraroodzenddioden zijn voorzien, als afstandsbediening worden gebruikt.
Meestal kan zo'n afstandsbediening voor de apparatuur worden ingesteld door een cijfercode in te voeren.
Er wordt dan ook een boekje meegeleverd waarin de codes voor de verschillende merken staan.
Vaak zijn er per merk meerdere codes en moet proefondervindelijk worden vastgesteld welke code de beste is.
Nadeel van deze methode is dat het altijd een beetje een verrassing is welke functie de knoppen zullen hebben.
Een andere methode is dat de functies 'geleerd' worden, dat wil zeggen dat de knoppen van de oorspronkelijke afstandsbediening een voor een in de universele afstandsbediening gekopieerd worden.
Men kan hiermee uitzonderingen maken op de functies uit het codeboekje.
Het is zelfs mogelijk om alle functies te kopiëren van een merk dat niet in het codeboekje staat, maar sommige universele afstandsbedieningen hebben te weinig geheugen om meer dan enkele tientallen functies te 'leren'.
Ten slotte zijn er universele afstandsbedieningen die op een computer aangesloten kunnen worden, zodat het instellen veel comfortabeler gaat.
Industriële afstandsbedieningen.
Industriële afstandsbedieningen zijn bedieningen die machines, voertuigen en apparaten kunnen bedienen middels een radiofrequentie. Industriële afstandsbedieningen werken vaak anders dan de meeste consumentenproducten. Afhankelijk van de instellingen die softwarematig ingegeven zijn in de industriële afstandsbediening, zendt de bediening een radiogolf uit naar een radiografische module in de ontvanger. Wanneer de ontvanger het radiosignaal ontvangt die de zender heeft verzonden, controleert hij het zo dat het de juiste frequentie is en dat beveiligingscodes overeenkomen. Zodra de verificatie is voltooid, stuurt de ontvanger een instructie naar een relais dat is geactiveerd. Het relais activeert een functie in de toepassing die overeenkomt met de zenderknop. Deze interpreteert deze en voert op zijn beurt een opdracht uit.
Bedrijfsmatige toepassingen.
Niet enkel huishoudelijke apparaten worden aangestuurd vanaf afstand. Ook in fabrieken en werkplaatsen is besturing op afstand vaak in gebruik. Hierbij wordt een apparaat, machine of installatie op afstand aangestuurd door toegang op afstand tot de software van het systeem. Dit verloopt door middel van een datacommunicatiekabel, modemverbinding of een internetaansluiting. Zo kan behalve dat het apparaat wordt aangestuurd, ook op afstand een storing worden verholpen of software bijgewerkt worden. Ook kan er via internet op een andere locatie gewerkt worden om een apparaat of machine te besturen of een storing op te lossen. Met op afstand bediende machines of robots kan tevens op gevaarlijke locaties worden gewerkt zonder dat men hierdoor zelf in gevaar komt. Zo kan men dan bijvoorbeeld zonder risico een bom ontmantelen.

</doc>
<doc id="27184" url="https://nl.wikipedia.org/wiki?curid=27184" title="De Waterwolf">
De Waterwolf

De Waterwolf is een boezemgemaal in de Nederlandse provincie Groningen.
Geschiedenis.
Tot 1877 werd het overtollige water uit grote delen van Groningen en Drenthe op natuurlijke wijze via het Reitdiep naar zee afgevoerd. In 1877 werd het Reitdiep tussen Zoutkamp en Nittershoek afgesloten met de Provinciale dijk met daarin de Groote Provinciale sluis, ook bekend onder de bijnaam 'Poort tot Groningen'. Door het dichtslibben van de buitengeul van de rivier kon het binnenwater onvoldoende worden afgevoerd naar zee. Bij aanhoudende westenwind steeg de zeewaterstand waardoor de natuurlijke lozing belemmerd of zelfs helemaal onmogelijk werd. Het gevolg was dat vooral bij veel regenval grote gebieden onder water kwamen te staan. Teneinde het land droog te houden kwamen provincie en Rijk overeen om een groot gemaal te bouwen: De Waterwolf. De directeur van de Groningse Provinciale Waterstaat, ir. Johan Kooper, speelde hierbij een belangrijke rol.
Beschrijving.
De Waterwolf, een van de grootste gemalen van Nederland, bevindt zich aan het Reitdiep bij het gehucht Lammerburen, een kilometer of twee ten noorden van het dorp Oldehove, in de gemeente Westerkwartier. De bouw van het gemaal begon in 1918. Het werd in 1920 voltooid en op 5 november van dat jaar officieel in gebruik genomen door koningin Wilhelmina. De bouwkosten bedroegen 3,5 miljoen gulden. Het was het eerste elektrisch aangedreven gemaal van Nederland en bij opening was het, samen met het Ir. D.F. Woudagemaal in Tacozijl bij Lemmer, het grootste gemaal van Europa. De Waterwolf werd gebouwd en beheerd door het waterschap Electra. Vandaar dat het gemaal en de plaats waar het gebouw staat ook vaak met deze naam wordt aangeduid. De belangrijkste adviseurs bij het ontwerp van dit gemaal zijn prof. J.C. Dijxhoorn (werktuigbouwkunde) en prof. C. Feldmann (electrotechniek), beide van de TU Delft. In zijn lezing op 15 september 1919 geeft prof. J.C. Dijxhoorn de overwegingen die tot de keuze van een elektrisch gemaal op deze plaats geleid hebben (dit in tegenstelling tot het vrijwel gelijktijdig gebouwde (stoom) Woudagemaal, waarbij Dijxhoorn ook adviseur was). 
De Waterwolf bemaalt het noordwesten van de provincie Groningen (67.000 ha) en de kop van de provincie Drenthe (29.000 ha), op een peil van -0,93 meter ten opzichte van NAP. Dit peil wordt lokaal het "Electrapeil" genoemd, terwijl ook de aanduidingen "Hunsingopeil" en "Westerkwartierpeil" in omloop zijn.
In de jaren 1960 werd het bemalen steeds moeilijker doordat in de kop van Drenthe steeds meer gronden werden ontgonnen, zodat neerslag minder lang werd vastgehouden en de pieken in de afvoer groter werden. Met het afsluiten van de Lauwerszee en de gelijktijdige ingebruikname van de R.J. Cleveringsluizen is dit probleem grotendeels verholpen. De sluizen houden het hoogwater van de Waddenzee buitendijks, en het gemaal kan het water kwijt in het Lauwersmeer, waarvan de stand met behulp van de sluizen doorgaans laag gehouden kan worden. Alleen gedurende langere periodes met hevige neerslag, gecombineerd met noordelijke wind en de daarmee gepaard gaande opzet - verhoogd water - in de Waddenzee, kunnen er alsnog problemen optreden om het overtollige water te lozen.
Het gemaal had vier pompen, die in totaal 4000 kuub water per minuut konden uitslaan. In 1997 zijn een vijfde en zesde pomp bijgeplaatst, die elk nog eens 250 kuub kunnen verplaatsen, zodat het totaal op 4500 kuub kwam. Dit was nodig ter bestrijding van de extra wateroverlast als gevolg van de bodemdaling door de winning van aardgas. De pompen worden sinds 1975 aangedreven door dieselmotoren. Sinds het begin van de jaren 1970 wordt het gemaal geassisteerd door het "H.D. Louwesgemaal" in het Hunsingokanaal bij Zoutkamp, dat nog eens 1000 kuub water per minuut kan uitslaan.
Het hoog boven het vlakke land oprijzende gebouw staat op de monumentenlijst. Sinds 1995 wordt De Waterwolf beheerd door het waterschap Noorderzijlvest. Voor die tijd werd het beheerd door het waterschap Electra, dat zijn naam dankte aan het eerste elektrisch aangedreven gemaal van Nederland.

</doc>
<doc id="27185" url="https://nl.wikipedia.org/wiki?curid=27185" title="Nationaal Park Lauwersmeer">
Nationaal Park Lauwersmeer

Het Nationaal Park Lauwersmeer is een ca. 60 km² groot nationaal park in het noorden van Nederland.
Na de afsluiting van het Lauwersmeer in 1969 zijn de hooggelegen zeebodems (het wad) droog komen te staan. In de eerste jaren zijn grote delen hiervan vrijwel aan hun lot overgelaten, zodat er met name ten oosten van de weg van Zoutkamp naar Lauwersoog veel natuur ontstond.
Het gebied heeft een open karakter, al bevindt zich in het noorden, ten zuidoosten van Lauwersoog, het Ballastplaatbos en in het zuiden, bij Dokkumer Nieuwe Zijlen het Zomerhuisbos. Het nationaal park is een verblijfplaats voor (trek)vogels, zoals de slechtvalk, de rosse grutto, lepelaar. In de winter verblijven er veel ganzen. Er is een vogelkijkhut in Ezumakeeg.
Toegankelijkheid.
Grote delen van de Ballastplaat, de Rug, de Sennerplaat, de Blikplaat, de Ezumakeeg, de Hoek van Bant en het eiland de Schoenerbult zijn niet toegankelijk.
Het Lauwersmeer is voor het grootste deel bevaarbaar, maar de wateren Achter de Zwarten, het Hoornse gat, de Vlinderbalg, het Jaap Deensgat, de Babbelaar, het Simonsgat en het Blikplaatgat zijn verboden gebied.
Land van juffrouw Ali.
Een bijzondere plek is het Land van juffrouw Ali met zijn vele orchideeën. Dit gebied bevindt zich ten zuiden van het het dorp Lauwersoog en is vernoemd naar een medewerkster van Rijkswaterstaat, die in de jaren 80 onderzoek deed naar de planten en dieren in dit gebied.
Dark Sky Park.
In 2016 riep de International Dark Sky Association het park uit tot het tweede Dark Sky Park van Nederland. Dark Sky Parken zijn gebieden in de wereld waar de nachtelijke duisternis optimaal tot haar recht komt. Mensen zijn er ’s nachts ook welkom om van die duisternis te genieten. Het eerste Dark Sky Park in Nederland was Boschplaat.

</doc>
<doc id="27186" url="https://nl.wikipedia.org/wiki?curid=27186" title="Toetsinstrument">
Toetsinstrument

Een toetsinstrument, ook toetseninstrument of klavierinstrument is een muziekinstrument dat bespeeld wordt met behulp van een klavier of toetsenbord. Voorbeelden van dergelijke instrumenten zijn piano, orgel, synthesizer.
Een klavier zoals hier bedoeld bestaat meestal uit 7 witte en 5 zwarte toetsen per octaaf, zo gerangschikt dat de witte toetsen een toonladder van C-majeur in gelijkzwevende temperatuur ten gehore brengen. Bij sommige instrumenten zijn de kleuren van de toetsen tegenovergesteld, dit zijn vaak klavecimbels of wat oudere synthesizers. Tevens bestaan er instrumenten met een andere microtonale toonschaal, en meer dan 12 toetsen per octaaf.
Lijst van toetsinstrumenten.
Het carillon heeft weliswaar op het eerste gezicht de speelwijze van een klavier, maar heeft vanwege de grote slag die een toets maakt en de daarvoor benodigde kracht een heel andere bespeling.

</doc>
<doc id="27187" url="https://nl.wikipedia.org/wiki?curid=27187" title="48">
48

Het jaar 48 is het 48e jaar in de 1e eeuw volgens de christelijke jaartelling.

</doc>
<doc id="27188" url="https://nl.wikipedia.org/wiki?curid=27188" title="49">
49

Het jaar 49 is het 49e jaar in de 1e eeuw volgens de christelijke jaartelling.

</doc>
<doc id="27189" url="https://nl.wikipedia.org/wiki?curid=27189" title="250">
250

Het jaar 250 is het 50e jaar in de 3e eeuw volgens de christelijke jaartelling.

</doc>
<doc id="27190" url="https://nl.wikipedia.org/wiki?curid=27190" title="254">
254

Het jaar 254 is het 54e jaar in de 3e eeuw volgens de christelijke jaartelling.

</doc>
<doc id="27191" url="https://nl.wikipedia.org/wiki?curid=27191" title="255">
255

Het jaar 255 is het 55e jaar in de 3e eeuw volgens de christelijke jaartelling.

</doc>
<doc id="27192" url="https://nl.wikipedia.org/wiki?curid=27192" title="267">
267

Het jaar 267 is het 67e jaar in de 3e eeuw volgens de christelijke jaartelling.

</doc>
<doc id="27193" url="https://nl.wikipedia.org/wiki?curid=27193" title="262">
262

Het jaar 262 is het 62e jaar in de 3e eeuw volgens de christelijke jaartelling.

</doc>
<doc id="27194" url="https://nl.wikipedia.org/wiki?curid=27194" title="Universele afstandsbediening">
Universele afstandsbediening



</doc>
<doc id="27196" url="https://nl.wikipedia.org/wiki?curid=27196" title="Lacus Lemannus">
Lacus Lemannus



</doc>
<doc id="27197" url="https://nl.wikipedia.org/wiki?curid=27197" title="Lacus Lausonius">
Lacus Lausonius



</doc>
<doc id="27198" url="https://nl.wikipedia.org/wiki?curid=27198" title="Lacus Losanetes">
Lacus Losanetes



</doc>
<doc id="27199" url="https://nl.wikipedia.org/wiki?curid=27199" title="Lac Léman">
Lac Léman



</doc>
<doc id="27200" url="https://nl.wikipedia.org/wiki?curid=27200" title="Lac d'Ouchy">
Lac d'Ouchy



</doc>
<doc id="27203" url="https://nl.wikipedia.org/wiki?curid=27203" title="Koninklijke Marine">
Koninklijke Marine

De Koninklijke Marine (KM) is de zeemacht van het Koninkrijk der Nederlanden en een van de vier krijgsmachtdelen naast de Koninklijke Landmacht (KL), de Koninklijke Luchtmacht (KLu) en de Koninklijke Marechaussee (KMar). Het is het oudste krijgsmachtdeel van Nederland en haar motto luidt: "wereldwijd veiligheid op en vanuit zee". Het bestaan van een permanent georganiseerde zeemacht in Nederland dateert naar 8 januari 1488, toen de Habsburgse keizer Maximiliaan I de Ordonnantie op de Admiraliteit uitgaf. Ruim 3 eeuwen later, in 1813, ontving de marine onder Koning Willem het predicaat Koninklijk.
Gedurende de 17e eeuw behoorde de Staatse vloot van de Republiek tot de machtigste marines ter wereld en speelde de zeemacht een belangrijke rol in de Engels-Nederlandse oorlogen, de Hollandse Oorlog en de oorlogen tegen Spanje. Ook in de latere napoleontische oorlogen, respectievelijk onder de Bataafse Republiek en het Koninkrijk Holland, speelde de Nederlandse vloot een wezenlijke rol. Na het ontstaan van het moderne Koninkrijk der Nederland was de Koninklijke Marine voornamelijk actief ten dienste van de Nederlandse koloniën, hoofdzakelijk rondom Nederlands-Indië, alwaar de zeemacht bijdroeg aan de handhaving van het koloniale gezag. Tijdens de Tweede Wereldoorlog zetten eenheden van de marine de strijd tegen Duitsland en Japan voort in geallieerd verband. Er werden zware verliezen geleden, maar ook opmerkelijke successen geboekt, beiden voornamelijk in Aziatische wateren.
Met de onafhankelijkheid van Indonesië en het Nederlandse vertrek uit Nederlands Nieuw-Guinea verlegde de marine haar aandacht naar maritieme samenwerking in NAVO-verband. NAVO-eskaders beveiligden scheepvaartroutes op de Atlantische Oceaan en in de Middellandse Zee. Gezamenlijk ging de vloot de strijd aan tegen de onderzeebootdreiging vanuit de landen van het Warschaupact. Na de val van de Berlijnse Muur verlegde de Koninklijke Marine de focus naar expeditionair optreden en het leveren van humanitaire ondersteuning. Met de dreiging van de Russische Federatie en de toenemende assertiviteit van China onderkent de marine echter het blijvende belang van voorbereiding op een grootschalig conventioneel conflict.
De Koninklijke Marine wordt geleid door de Commandant Zeestrijdkrachten, op dit moment viceadmiraal René Tas. Naast de vloot maakt ook het Korps Mariniers deel uit van de Koninklijke Marine. De Marine Luchtvaartdienst (MLD) werd in 2008 geïntegreerd in het Defensie Helikopter Commando en ondergebracht bij het Commando Luchtstrijdkrachten.
De personele sterkte van de marine bedroeg op 1 september 2024: 7.336 militairen, 2.989 burgers en 1.632 reservisten.
Korte geschiedenis.
Voorlopers.
Onder andere door de kaapvaart, maar ook in tijden van oorlog, ontstond de behoefte aan een vloothoofd. Lodewijk van Male, de graaf van Vlaanderen, het gebied dat in die tijd het meest ontwikkeld was in de Nederlanden, stelde in 1356 voor het eerst een admiraal aan. Aanvankelijk een tijdelijke functie maar na verloop van tijd werd de functie van admiraal van Vlaanderen vast.
In de overige gebieden was het echter nog steeds een tijdelijk vloothoofd. Onder de Bourgondiërs werd gepoogd dit te centraliseren. Onder de Habsburgers werd in 1485 Filips van Kleef de eerste admiraal die voor de gehele Nederlanden werd aangesteld. Op 8 januari 1488 werd de Ordonnantie op de Admiraliteit uitgegeven. De gewestelijke belangen kwamen echter vaak niet overeen met die van elkaar of de Habsburgers. Na het uitbreken van De Opstand kwam het in de Republiek tot een decentralisatie in de verschillende Admiraliteiten. In de Spaanse Nederlanden werd de centralisatie wel doorgezet.
In de achttiende eeuw kon de Staatse vloot niet meer op tegen Groot-Brittannië en Frankrijk. Een ambitieus bouwprogramma in de jaren 1780 kon het rampzalige verloop van de Vierde Engels-Nederlandse Oorlog (1780-1784) tegen Engeland niet keren. Bij de Vrede van Parijs kreeg Engeland het recht op de vrije vaart in de Oost-Indische wateren en had de totale heerschappij op zee.
Franse tijd.
De Franse tijd (1795-1813) kenmerkte zich door een verdere achteruitgang van de marine ondanks toepassing van enkele hervormingsvoorstellen. De vijf admiraliteiten werden vervangen door een centrale organisatie, later ministerie in Den Haag. Ondanks de centralisatie liet men vele werven en werkplaatsen - omwille van werkgelegenheid - nog lang bestaan. Uiteindelijk resteerde een bescheiden en neutrale rol, voor de marine in de negentiende en het begin van de twintigste eeuw beperkt tot patrouilletaken in de Indische wateren.
De oorlogsschepen bleven noodgedwongen binnengaats. Een aantal schepen wist Willem V naar Groot-Brittannië te volgen en andere werden op weg naar of in Indische wateren door de Britten buitgemaakt. Na overgave van een eskader Oost-Indiëvaarders in de Saldanhabaai in 1796 (zie Capitulatie in de Saldanhabaai) en de verloren Zeeslag bij Kamperduin in 1797, was het Vlieter-incident - waarbij schout-bij-nacht Samuel Story zijn eskader overgaf aan de Britten bij De Vlieter in 1799 - de genadeslag voor de Bataafse vloot. Na inlijving bij het Franse Keizerrijk in 1810 kon de marine niet meer zelfstandig opereren.
Koninkrijk der Nederlanden.
In 1813 eindigde de Franse tijd en ontstond het Koninkrijk der Nederlanden onder koning Willem I. Op 7 december 1813 werd Joan Cornelis van der Hoop tot commissaris-generaal benoemd en later tot minister van Marine en was er weer sprake van een zelfstandige organisatie: eerst de Koninklijke Nederlandse Zeemacht en vanaf 1905 de Koninklijke Marine.
Na het verdwijnen van het linieschip in het midden van de negentiende eeuw wisselden vele scheepstypen elkaar af. De uitvinding van de scheepsschroef eind jaren 1830 bespoedigde de toepassing van stoomvoortstuwing. Vanaf 1875 bouwde men stoomschepen waarmee de zeilperiode werd afgesloten. Ook werd hout vervangen door ijzer; ontwikkelingen op artilleriegebied verbeterden het geschutsbereik, het kaliber en de trefzekerheid waardoor bepantsering noodzakelijk werd.
Na de Amerikaanse en Oostenrijkse successen kwam het rammen in de tweede helft van de negentiende eeuw korte tijd in de belangstelling. Zodoende werd voor de Koninklijke Marine in 1868 de Schorpioen in dienst gesteld. In datzelfde jaar werden drie zusterschepen door de marine in gebruik genomen: de Stier, de Buffel en de Guina. Dit waren ramtorenschepen en ze vormden een belangrijke modernisering van de vloot. Ze waren bedoeld ter vervanging van de houten schepen met stoom- en zeilkracht en gladloopkanonnen van de Nederlandse marine. De kanonnen waren nog voorlaadkanonnen.
Rond de eeuwwisseling werden torpedo’s en mijnen een geducht aanvals- en verdedigingswapen. Op technisch gebied liep de Koninklijke Marine steeds meer achter bij de Europese mogendheden. Ontwikkelingen als de stoommachine, bepantsering, torpedo's en onderzeeboten werden veel later geïntroduceerd. Zo bouwde de Koninklijke Marine nog pantserschepen toen dat concept door de komst van de slagschepen van het type Dreadnought elders al was achterhaald. Slagschepen, opgenomen in een vlootplan van 1912-1913, kwamen er niet. Nog in 1925 werden kruisers met kanonnen achter schilden in gebruik genomen, terwijl andere marines al gesloten geschutskoepels hanteerden. Bij de bouw van moderne oorlogsschepen gebruikte de marine buitenlandse ontwerpen. Zowel de torpedobootjagers van de Wolf- als van de Admiralenklasse waren op Britse ontwerpen gebaseerd. De eerste onderzeeboot voor Nederland was naar een Amerikaans ontwerp gebouwd.
De onderzeedienst werd opgericht op 21 december 1906. De marine was nu meer bij de tijd: in de jaren 1930 werd een belangrijke technische verbetering gedaan. Luitenant-ter-zee Wichers en schout-bij-nacht Van Pappelendam introduceerden de snuiver-installatie, waardoor onderzeeboten onder water varend op de dieselmotor hun accu's konden bijladen.
In 1938 werd dit systeem voor het eerst toegepast. Merkwaardig genoeg liet de Royal Navy dit apparaat in de Tweede Wereldoorlog verwijderen. De Duitsers, die met de snuiver kennismaakten na de inval in Nederland, ontwikkelden het echter verder en rustten er al hun onderzeeboten ermee uit. De Amerikanen ontdekten het systeem aan het eind van de oorlog, toen een Duitse onderzeeboot in hun handen viel en zij beschouwden het als een Duitse uitvinding.
Een andere innovatie was het op drie assen gestabiliseerde 40 mm luchtdoelgeschut. Door de Hr. Ms. Van Kinsbergen werd dit op 20 augustus 1940 getoond aan de bemanning van de Amerikaanse kruiser Tuscaloosa. Het systeem viel bij de Amerikanen zo in de smaak, dat zij de technische gegevens overnamen en het in de Tweede Wereldoorlog op grote schaal produceerden en toepasten.
Voor de Nederlandse kustverdediging deden kleine scheepstypen als monitors en kanonneerboten dienst. In Nederlands-Indië was lange tijd het schroefstoomschip de kern van de vloot, gevolgd door pantserschepen, torpedoboten, kruisers en onderzeeboten. Tijdens de Eerste Wereldoorlog was de marine hoofdzakelijk in Indische wateren aanwezig. Na de oorlog kreeg de marine een nieuw wapen, het vliegtuig en werd in 1917 de Marine Luchtvaartdienst opgericht. Per 1 september 1928 werd het zelfstandige ministerie van Marine in een nieuw ministerie van Defensie opgenomen. In de jaren 1920 en 1930 kwamen de bezuinigingen op gang wat in 1933 tot een staking en muiterij op Hr. Ms. "De Zeven Provinciën" leidde. De regering liet er een bom op gooien, dat kostte 23 doden en veertien gewonden.
Opleiding.
Hoewel het merendeel van de aspirant-officieren hun opleiding in de praktijk aan boord kreeg, kwam er voor het eerst een adelborstenopleiding aan de wal. Op 10 januari 1816 werd het Marine-Instituut voor de opleiding tot officier opgericht. Op 28 augustus 1829 werd het Koninklijk Instituut voor de Marine opgericht.
Nederlands-Indië.
Tussen 1783 en 1789 werden voor het eerst marine-eskaders naar Nederlands-Indië gezonden ter ondersteuning van de VOC. In de negentiende eeuw, na de opheffing van de VOC, verschoof de hoofdtaak van de Nederlandse zeemacht naar Nederlands-Indië. Dit was mogelijk door beperking van de taak in Europa tot kustverdediging.
Op bombardementen op Algiers en de bombardementen op Shimonoseki na en enige schermutselingen tegen de Zuidelijke opstandelingen tussen 1830 en 1832, bleef Nederland tot de Tweede Wereldoorlog neutraal. In Indië legde de zeemacht zich, naast de verdediging van het gebied, toe op de bestrijding van piraterij en ondersteuning van troepen in het binnenland en buitengewesten. Er was een Auxiliair eskader van wisselende schepen actief in Azië ten behoeve van vlagvertoon en ter assistentie van de Indische Militaire Marine. De werkzaamheden van het Nederlands eskader breidden zich echter zo uit dat in de tweede helft van de negentiende eeuw bijna 60% van schepen en personeel in Indië verbleef.
Tweede Wereldoorlog.
Zowel voor de Eerste als de Tweede Wereldoorlog bestonden er plannen voor de bouw van slagschepen. In 1940 werd het Slagkruiserplan aangenomen. Dit omvatte de bouw van drie slagkruisers of "cruiser-killers" voor verdediging van Nederlands Oost-Indië. Binnen de marine was dit plan omstreden, men voorzag problemen met het bemannen van dergelijke schepen. Het zou een grote aanslag zijn op het beschikbare personeel. Sommige officieren in de marinetop wilden de beschikbare fondsen ook liever besteden aan kleinere schepen en vliegtuigen, die sneller beschikbaar zouden zijn. De Duitse inval, enkele maanden later, boorde dit plan de grond in.
In het begin van de jaren 1930 was het vlootplan Deckers aangenomen – de toenmalige Minister van Marine. Een bouwprogramma voor een lichte kruiser, twee flottieljeleiders, vier torpedobootjagers en enkele onderzeeboten. Niet alle schepen uit dit plan konden voor de oorlog gerealiseerd worden. De Koninklijke Marine ging de oorlog in met drie lichte kruisers, twee flottieljeleiders, acht torpedobootjagers, ook een klein aantal torpedoboten en kanonneerboten en een twintigtal onderzeeboten.
Tijdens de oorlog zetten eenheden van de marine de strijd tegen Duitsland en Japan voort in geallieerd verband. Nederlandse eenheden werden gecoördineerd vanuit het opnieuw verzelfstandigde ministerie van Marine in Londen en de hoofdkwartieren op Ceylon en in Australië. Wereldwijd werden Nederlandse eenheden ingezet voor troepentransport, konvooien en acties op vijandelijke doelen. Er werden zware verliezen geleden, vooral bij de verdediging van Nederlands-Indië.
Na de Slag in de Javazee op 27 en 28 februari 1942, toen de Combined Striking Force van de ABDACOM onder bevel van schout-bij-nacht Karel Doorman werd verslagen, was een grote rol van de marine niet meer mogelijk. Individueel bleven schepen, zoals de kruiser Tromp en meerdere onderzeeboten, in het Verre Oosten successen boeken. Zo bracht een klein aantal onderzeeboten, die in West-Australië waren gestationeerd, meer Japanse schepen tot zinken in de eerste paar weken van de oorlog, dan de Britse en Amerikaanse marine gezamenlijk. Hiermee verdiende admiraal Helfrich zijn bijnaam "Ship-a-day Helfrich". Zowel de Britten als de Amerikanen waren overigens van mening dat de aanpak van deze Nederlandse admiraal veel te agressief was.
Een van de Nederlandse torpedobootjagers, "Hr.Ms. Tjerk Hiddes", die de Amerikaanse 7e vloot in West-Australië ondersteunden, evacueerde einde 1942 meer dan duizend KNIL troepen, Australische strijdkrachten (de zg. Sparrow Force) en burgers van het door Japan bezette eiland Timor naar Darwin in Australië.
Later in de oorlog scoorden Nederlandse onderzeeboten nog enige opmerkelijke successen, waaronder het laten zinken van een Kriegsmarine U-boot in de Middellandse zee. Relatief gezien werden echter de meeste van die successen geboekt in Aziatische wateren. Verder waren onderzeeboten ingezet in de Middellandse Zee en werden de kanonneerboten "Flores" en "Soemba" bij de landingen op Sicilië en later bij Normandië ingezet. Tijdens de oorlog kwamen naar Engels voorbeeld voor het eerst vrouwen (Marva's) in dienst. Pas in 1981 integreerde deze Marine Vrouwenafdeling geheel in de Koninklijke Marine.
Indonesië.
Na de oorlog waren de verhoudingen tussen het moederland en zijn kolonie drastisch veranderd. De uitroeping van de Republik Indonesia, twee dagen na de Japanse capitulatie, haalde een streep door de plannen het koloniale gezag te herstellen. Na vier jaar strijd werd Nederland eind 1949 gedwongen de soevereiniteit over te dragen aan de Republiek der Verenigde Staten van Indonesië. De marine leverde een bescheiden bijdrage aan de dekolonisatieoorlog. Na de soevereiniteitsoverdracht verloor de marine haar voornaamste werkterrein in de Oost. Tot 1962 was de marine nog aanwezig in Nederlands Nieuw-Guinea, maar de bescherming van dit gebied was van ondergeschikt belang.
Koude Oorlog.
De marineleiding in Den Haag had de taak in de Oost het liefst direct na de oorlog afgestoten. Het materieel dat in de Indische archipel werd ingezet was ongeschikt voor de beoogde wereldwijde taak. De naoorlogse opvattingen over de wereldwijde oriëntatie en omvang van de vloot waren ook onrealistisch. De periode na de Tweede Wereldoorlog stond vooral in het teken van de Koude Oorlog en de lidmaatschappen van de West-Europese Unie en de Noord-Atlantische Verdragsorganisatie (NAVO) en in dit verband voerden land en luchtmacht de boventoon. Na de Koreaanse Oorlog (1950-1953) kreeg de marine meer waardering. De politiek steunde de opbouw van een vloot met twee smaldelen. Met de lessen van de oorlog in het geheugen werd een voor die jaren moderne vloot opgebouwd rond een licht vliegdekschip Hr. Ms. "Karel Doorman", twee lichte kruisers, twaalf onderzeebootjagers, acht onderzeeboten en diverse mijnenvegers. Ook had de toenmalige MLD enkele tientallen vliegtuigen en helikopters beschikbaar.
De jagers hadden rondzoekradars voor lucht- en zeedoelen, in die tijd nog niet gebruikelijk. Hoewel de schepen van Nederlands ontwerp waren, werd in de jaren 1960 gebruikgemaakt van een Brits ontwerp voor de bouw van nieuwe fregatten ("Van Speijkklasse"). Ook kreeg de marine in die periode in het kader van het Mutual Defense Aid Program (MDAP) voor niets grote aantallen overtollig Amerikaans materieel, zoals fregatten ("Van Amstelklasse"), korvetten ("Roofdierklasse"), mijnenvegers, onderzeeboten en vliegtuigen voor de MLD.
In 1962 raakte de marine betrokken bij een conflict tussen Nederland en de Republiek Indonesia over Nieuw-Guinea. Hierbij werd tijdens de Slag bij Vlakke Hoek de Indonesische torpedoboot "Matjan Tutul" door Nederlandse schepen beschadigd.
Direct had de overdracht van Nieuw-Guinea aan Indonesië gevolgen voor de samenstelling van de marine. Het operatiegebied van de marine werd beperkt tot Europa en de noordelijke Atlantische Oceaan. Men richtte zich op beveiliging van de scheepvaartroutes op de Atlantische Oceaan en onderzeebootbestrijding. Omdat een vliegdekschip hiervoor niet belangrijk en bovendien te duur was, werd het in 1968 verkocht en vervangen door Breguet Atlantic patrouillevliegtuigen die vanaf land opereerden.
Nederland ontwikkelde als lid van de NAVO zijn veiligheidsbeleid i.s.m. andere lidstaten. De oprichting van het Warschaupact in 1955 verscherpte de bewapeningswedloop tussen Oost en West. Technische vernieuwingen namen een vlucht: op toepassing van sonar en radar volgde introductie van wapensystemen met tactische kernwapens en langeafstandsraketten. In de jaren 1960 maakte de marine voor het eerst kennis met geleide wapens met de "De Zeven Provinciën", waarmee het gevecht op steeds grotere afstand van het eigen scheepsverband gevoerd kon worden. Het duidelijke vijandsbeeld bepaalde de militaire strategie. Uitbreiding en inzet van materieel waren inpasbaar in de NAVO strategie. Zo nam de marine vanaf het midden van de jaren 1960 deel aan permanente NAVO-smaldelen als de Standing Naval Force Atlantic.
Bij de bouw van onderzeeboten viel een eigen vinding op: een romp uit drie cilinders. Dit verbeterde de stabiliteit van de boot belangrijk en maakte het mogelijk de waterdruk beter te weerstaan waardoor een grotere duikdiepte mogelijk werd. Toch is het bij de bouw van vier onderzeeboten van dit drie"cilinder-type" gebleven, twee van Dolfijnklasse en twee van Potvisklasse. Vanwege de kosten werd het type niet doorontwikkeld.
Door samenwerking tussen marine en scheepsbouwindustrie werden de schepen steeds beter en vanaf de jaren 1970 trokken ontwerpen ook in het buitenland aandacht. Soms werd zelfs een bescheiden exportsucces geboekt, zoals de Kortenaerklasse.
Belgische-Nederlandse marinesamenwerking (BeNeSam).
De geschiedenis van de Belgische-Nederlandse marinesamenwerking gaat terug tot 1948, toen het idee van een overkoepelende staf voortkwam uit de eerste Belgisch-Nederlandse Samenwerking (BeNeSam). In het geheime Militaire Verdrag van 1948 kwamen België en Nederland overeen om in oorlogstijd de Koninklijke Marine en de Belgische Marine onder bevel van één officier te plaatsen, omdat zij in hetzelfde gebied zouden opereren. Op 29 maart 1962 werd een document ondertekend, waarin stond dat alleen indien de Belgische en Nederlandse regering in gezamenlijk overleg, als gevolg van het uitbreken van vijandelijkheden of dreigende oorlogsgevaar, het noodzakelijk achten, zou de admiraal Benelux worden benoemd. In 1975 werd de Admiraal Benelux (ABNL) in oorlogstijd opgericht. Pas na het einde van de Koude Oorlog tekenden België en Nederland in 1995 een overeenkomst die de samenwerking regelt tussen de Belgische Marine en de Nederlandse Marine, zowel in vredes- als oorlogstijd. Als gevolg van deze overeenkomst werden beide nationale operationele staven met ingang van 1 januari 1996 samengevoegd tot één enkele geïntegreerde staf, met het hoofdkwartier in Den Helder, onder bevel van de Admiraal Benelux. Dit leidde tot een unieke vorm van Belgisch-Nederlandse marinesamenwerking op het gebied van operatiën, opleidingen, trainingen, logistiek en onderhoud. Hierbij blijven echter beide landen soeverein wat betreft de politieke beslissing tot inzet van hun schepen.
Zo worden de Belgische en Nederlandse M-fregatten en mijnbestrijdingsvaartuigen operationeel aangestuurd door het geïntegreerde binationale marinehoofdkwartier in Den Helder. België is belast met de opleiding en training van de bemanningen voor de mijnbestrijdingsvaartuigen en het is verantwoordelijk voor de logistiek en onderhoud van deze vaartuigen. Nederland heeft dezelfde verplichtingen voor de M-fregatten. In de BeNeSam-overeenkomsten staan overigens ook nog andere vormen van maritieme samenwerking beschreven. Op het gebied van mijnbestrijding is er sinds 1975 de binationale school Eguermin in Oostende. Deze school is ook een NAVO "Centre of Excellence". In Zeebrugge wordt de "Mine Counter Measures Operational Sea Training" gegeven. Hier wordt beoordeeld of een schip klaar is om zijn operationele periode in te gaan. Operators en verbindingspersoneel van beide marines worden sinds 1996 opgeleid bij de Operationele School in Den Helder. Koks en hofmeesters krijgen sinds hetzelfde jaar hun gezamenlijke opleiding te Brugge.
In 2016 is de samenwerking uitgebreid naar meer samenwerking tussen de expeditionaire Belgische Lichte Brigade en het Nederlandse Korps Mariniers en de gezamenlijke aanschaf van marineschepen.
De hedendaagse marine.
Inzetbaarheidsdoelstellingen.
De inzetbaarheidsdoelstellingen omvatten de bescherming van het koninkrijk en bondgenootschappelijke grondgebied, de bescherming en bevordering van internationale rechtsorde en stabiliteit en de ondersteuning van civiele autoriteiten bij nationale en internationale rechtshandhaving, rampenbestrijding en humanitaire hulp. De inzetcapaciteit is afhankelijk van de personeelsvulling en alle beschikbare financiële mogelijkheden. Met het verschijnen van de defensienota 2018 zijn deze als volgt:
Te leveren:
Voor nationale en koninkrijkstaken:
Organisatie.
Kort voor het begin van de Tweede Wereldoorlog werd de functie van Bevelhebber der Zeestrijdkrachten (BDZ) ingevoerd. De BDZ gaf leiding aan de Commandant der Zeemacht in Nederland, de Commandant der Zeemacht in het Caribisch Gebied en de Commandant van het Korps Mariniers. Deze was tevens Chef van de Marinestaf en gaf daarmee leiding aan de stafafdelingen die in Den Haag waren gehuisvest. Deze functie is in 2005 opgeheven.
In 2005 werd een nieuwe organisatiestructuur ingevoerd bij de gehele krijgsmacht. De achterliggende bedoeling daarvan was overhead bezuiniging én een betere samenwerking tussen de afzonderlijke krijgsmachtdelen te bereiken. De rol van Chef van de Defensiestaf werd groter en als Commandant der Strijdkrachten ging deze rechtstreeks bevel geven aan de krijgsmachtdelen. De functies van bevelhebbers van luchtmacht, marine en landmacht werden opgeheven.
De operationele eenheden van de Koninklijke Marine zijn opgegaan in het Commando Zeestrijdkrachten. De hoogste marinefunctie is nu de Commandant Zeestrijdkrachten (CZSK) in Den Helder. De voormalige directies voor Materieel, Personeel en Financieel Beheer zijn opgeheven: een deel van de taken is overgenomen door de Directoraten-generaal op het ministerie en een ander deel is opgegaan in de staf van de Commandant Zeestrijdkrachten. Andere onderdelen zijn opgegaan in het Commando DienstenCentra (CDC) en de Defensie Materieel Organisatie.
De Commandant Zeestrijdkrachten geeft nu leiding aan:
En de operationele directies:
De Commandant Zeestrijdkrachten is ook Admiraal Benelux, tot 1995 een functie die binnen de NAVO alleen in oorlogstijd of bij internationale oefeningen bestond. Door de vorming van het Belgisch-Nederlands eskader is de functie permanent geworden. Een deel van de Belgische marinestaf bevindt zich in Den Helder en vanuit een gezamenlijk hoofdkwartier worden zowel Belgische als Nederlandse marineschepen geleid.
Samenstelling.
Verder heeft de marine de beschikking over 3 kustwachtcutters, 1 opleidingsvaartuig, 1 zeilend schoolschip, 4 kustsleepboten, 2 havensleepboten, 1 brandstoflichter en 17 landingsvaartuigen.
Het Korps Mariniers bestaat uit twee Marine Combat Groups (MCG), 1 Seabased Support Group (SSG), Netherlands Maritime Special Operations Forces (NLMARSOF).
De kustwacht is in Nederland niet zelfstandig, maar een samenwerkingsverband van een aantal ministeries. De leiding is in handen van de Koninklijke Marine.
De Kustwacht voor het Koninkrijk der Nederlanden in het Caribisch Gebied (Kustwacht Caribisch Gebied) is een zelfstandige civiele Koninkrijk organisatie en wordt geleid door de Directeur Kustwacht Caribisch Gebied (nevenfunctie van Commandant der Zeemacht in het Caribisch Gebied). Het stafgebouw, met daarin het Redding en Coördinatie Centrum (RCC), staat op marinebasis Parera. Verder zijn er drie nautische steunpunten op Curaçao (Marinebasis Parera), Aruba (Marinierskazerne Savaneta) en Sint Maarten. Ook is er een Aeronautisch steunpunt op Curaçao (Hato). De kustwacht heeft drie cutters, twaalf Super Rigid Hull Inflatable Boats (Super RHIB), vijf Boston Whalers, twee civiele vliegtuigen (Bombardier Dash 8) en twee civiele helikopters (AgustaWestland AW139) ter beschikking.
Vervanging.
De komende jaren staat de Koninklijke Marine een grote vervangingsoperatie en moderniseringslag te wachten. Zo wordt de Zeven Provinciënklasse 1-op-1 vervangen door een 4-tal nieuwe LC-fregatten en worden in samenwerking met België de Karel Doormanklasse en de Alkmaarklasse vervangen door ten minste 2 M-fregatten (ASWF) (In de Defensienota 2024 staat opgenomen dat deze order met 2 extra schepen wordt uitgebreid) waarbij Nederland het voortouw heeft genomen en 6 schepen uit de nieuwe Vlissingenklasse. Bij deze laatste heeft België het voortouw.
Daarnaast wordt de Walrusklasse vervangen door 4 nieuwe onderzeeërs, worden de Hollandklasse en de Rotterdamklasse vervangen door 6 Amfibische Transportschepen, komt er een nieuw Combat Support Schip, zijnde de Zr.Ms. Den Helder en worden de Pelikaanklasse, de Snelliusklasse, de Mercuurklasse, de Soembaklasse, de Cerberusklasse en het Marineopleidingsvaartuig Van Kinsbergen vervangen door 8 hulpvaartuigen.
Bases.
Vrijwel alle varende eenheden hebben als thuishaven de Nieuwe Haven in Den Helder. Buiten de Nieuwe Haven liggen in Den Helder onder andere het Koninklijk Instituut voor de Marine, Marinekazerne Erfprins en het Marinemuseum. Het Marine Etablissement Amsterdam en de Marinekazerne Vlissingen zijn steunpunten zonder varende eenheden.
De marine heeft ten behoeve van marinierseenheden ook kazernes in Rotterdam, Doorn (deze zullen worden verplaatst naar Nieuw-Milligen) en op Texel.
In het Caribisch gebied heeft de marine nog steunpunten op Curaçao (Marinebasis Parera en de Marinekazerne Suffisant) op Aruba (de Marinierskazerne Savaneta) en op Sint Maarten (Mariniersdetachement Sint Maarten op Marinesteunpunt Pointe Blanche).
Recente operaties.
Na de val van de Muur richtte de Koninklijke Marine zich, net als de rest van de Nederlandse krijgsmacht, steeds meer op vredesmissies. Zo hielpen Nederlandse marineschepen mee aan het handhaven van de wapenembargo's tegen voormalig Joegoslavië (operatie Sharp Guard) en de oorlog in Kosovo (operatie Allied Force). Na de aanslagen van 11 september 2001 leverden fregatten een bijdrage aan operatie Enduring Freedom, een directe reactie op de aanslagen, en operatie Active Endeavour, waarmee wordt geprobeerd terroristische bewegingen in de Middellandse Zee te beperken. Daarnaast werden onder andere eenheden ingezet tijdens de Irakoorlog, UNMIL (2006) en UNIFIL (2006-2008).
Tijdens de opstand in Libië hielpen mijnenjagers bij operatie "Unified Protector". Sinds 2009 levert de marine een bijdrage aan de anti-piraterijmissies bij Somalië: vanaf 2009 in de EU-missie "Atalanta" en van 2010 tot 2014 ook in de NAVO-missie Ocean Shield. Het bekendste wapenfeit daarin is de bevrijding van MS Taipan in 2011. Eveneens in 2011 vond een incident met Nederlandse marinehelikopter in Sirte plaats. In 2014 leverde Zr.Ms. "Karel Doorman" een bijdrage tijdens de humanitaire missie tegen de ebola-uitbraak in West-Afrika in 2014.
Ontwikkelingen.
Heroriëntatie.
Het einde van de Koude Oorlog in 1989 maakte een heroverweging de rol van de krijgsmacht noodzakelijk. Grote aantallen (mobilisabele) strijdkrachten waren niet meer nodig; wel parate, flexibele eenheden voor deelname aan internationale vredesmissies in VN verband. Na 2001 zijn er vanwege de dreiging van internationaal terrorisme taken bijgekomen die onder Amerikaans bevel worden uitgevoerd. Concreet betekenden deze veranderingen forse bezuiniging en een inkrimping van de Nederlandse krijgsmacht.
Marinestudie 2005.
Na prinsjesdag 2005 werd na aandringen van de Tweede Kamer, de marinestudie 2005 gepresenteerd. Deze omvatte de verkoop van een aantal schepen en de vervanging hiervan door nieuwe schepen, kruisvluchtwapens en specialistische apparatuur. Het hierin voorgestelde werd in 2005 aangenomen en met België werd overeenstemming bereikt over verkoop van de fregatten "Karel Doorman" en de "Willem van der Zaan". Deze vervingen de twee resterende fregatten van de Wielingenklasse. Ook met Portugal werd overeenstemming bereikt over de verkoop van nog eens twee M-fregatten. Hierdoor zou de marine in 2012 de volgende schepen bezitten:
vier LC-fregatten, twee M-fregatten, vier patrouilleschepen, twee amfibische transportschepen, een JSS, een bevoorradingsschip, vier onderzeeboten, tien mijnenjagers, een torpedowerkschip, een logistiek vaartuig voor het Caribisch Gebied, twee hydrografische- en diverse kleine vaartuigen.
Maar in 2007 zag het kabinet in verband met bezuiniging af van de aanschaf van kruisvluchtwapens en de personeels- en de bezuinigingsrondes in 2010 en 2011 voor de gehele krijgsmacht maakten de marinestudie hierna overbodig.
Defensie in zwaar weer.
In november 2010 gaf minister van defensie Hillen invulling aan de in het akkoord tussen VVD, PVV en CDA afgesproken bezuiniging op defensie van € 800 miljoen. Dit omvatte ook een verlies van 10.000 arbeidsplaatsen in de gehele krijgsmacht. Ook gedwongen ontslagen waren niet uit te sluiten. De directe effecten op het CZSK werden door hem op 8 april 2011 bekendgemaakt en omvatten: reductie van de mijnenjagers van tien naar zes stuks, waarbij vier werden verkocht. Afstoting van twee supportschepen, Hr. Ms "Zuiderkruis" en Zr. Ms. "Amsterdam", in 2012 en 2014 en latere indienstneming van het "joint support ship" in 2016. Integratie van alle luchtverdedigingsmiddelen en de 120mm-mortieren van het Korps Mariniers met eenheden van andere krijgsmachtdelen in het "Defensie Grondgebonden Luchtverdedigings Commando".
Investeringen.
Vanwege wereldwijde onrust besloot het ministerie van Defensie echter het materieel dat te koop stond (Zr.Ms. "Karel Doorman") te reactiveren. Ook werd bekend dat Nederland en België de M-fregatten en de mijnenvegers samen zouden vervangen, de onderzeeboten van de Walrusklasse zouden worden vervangen en het militaire deel van vliegveld De Kooy zou als Maritiem Vliegkamp De Kooy open blijven.
Met de defensie en beleidsnota 2018 werd voor de komende jaren het voor het CZSK beschikbare budget vastgesteld op 6374 miljoen euro. Middels het in de defensie en beleidsnota 2018 gestelde, houdt dit voor het CZSK het volgende in:
In maart 2019 werd bekend dat de nieuwe mijnenbestrijdingsvaartuigen worden gebouwd door een consortium onder leiding van de Franse Naval Group. De Nederlandse Damen Shipyards Group was ook kandidaat, maar de voorkeur van de Belgen – die de aanbestedingsprocedure hebben geleid – ging uit naar Naval. Voor de nieuwe multipurposefregatten had Nederland de leiding, en hier viel de keuze op Damen en Thales. De huidige mijnenbestrijdingsvaartuigen waren meer dan dertig jaar oud en naderden het eind van hun levensduur. De nieuwe vaartuigen komen naar verwachting tussen 2025 en 2030 in de vaart. De boten zullen in het Nederlands Vlissingenklasse genoemd worden, de Belgen noemen de nieuwe vaartuigen de Cityklasse. De Nederlandse en Belgische marine werken al vele jaren samen en houden identieke mijnenbestrijdingsvaartuigen en de oefeningen zijn op elkaar afgestemd. De kosten voor de zes Nederlandse schepen is 883,3 miljoen euro.
In de nota van 2018 werd voor het eerst gesproken over de Verwerving van een Combat Support Ship (CSS). Het CSS zal de naam Zr.Ms. Den Helder dragen met het boegnummer A834. Damen Shipyards gaat het schip bouwen, voor het ontwerp wordt gebruik gemaakt van onderdelen uit het JSS ontwerp. Het schip zal op zijn vroegst in 2025 in dienst worden gesteld.
In juni 2020 werd bekend dat de M-fregatten worden vervangen. De hoofdtaak van de nieuwe fregatten, die de naam Anti-Submarine Warfare Frigate voeren,wordt het bestrijden van onderzeeboten op afstand. Dat gebeurt met een nieuwe torpedo, in te zetten vanaf het schip of door de NH90 NFH boordhelikopter. Het krijgt een 110 koppige bemanning, maar voor speciale missies zijn er 40 extra bedden en verschillende ruimten beschikbaar. De fregatten krijgen een waterverplaatsing van 5500 ton. Damen Schelde Naval Shipbuilding gaat ze bouwen in samenwerking met Thales Group. De Nederlandse marine krijgt het eerste fregat naar verwachting in 2028 en het tweede in 2029. De twee vergelijkbare Belgische fregatten worden uiterlijk 2030 geleverd.
Tradities.
Naamgeving van schepen.
De namen van de schepen van de marine werden tot aan de troonswisseling van 30 april 2013 voorafgegaan door Hr.Ms. ("Harer Majesteits"), als tot dan behorende aan de "koningin". Nu is dit Zr.Ms. ("Zijner Majesteits"). Niet alle schepen worden aangeduid met "Zr.Ms.". Dit predicaat is voorbehouden aan indienstgestelde oorlogsschepen, met een officier (soms onderofficier) als commandant en een militaire bemanning. Sleepboten en sommige kleine hulpvaartuigen (zoals het opleidingsschip "Van Kinsbergen") ontberen het predicaat.
In de periode van de Republiek werden oorlogsschepen soms aangeduid met: "'s Lands Schip" of "'s Lands Schip van Oorlog", hoewel daar waarschijnlijk geen officiële regels voor bestonden.
Moderne schepen zijn herkenbaar aan een letter en volgnummer op de romp. Hierbij staat de 
De grootste schepen worden meestal vernoemd naar historische zeelieden als Michiel de Ruyter, Maarten Harpertszoon Tromp en Jan van Speijk. Ook de naam van het oude vlaggenschip van De Ruyter, "De Zeven Provinciën", wordt vaak gebruikt. Daarnaast worden geografische namen zoals namen van provincies, steden en vroeger koloniale gebiedsdelen gebruikt.
Vlaggen en wimpels.
Dubbele Geus.
In Nederland voert de Koninklijke Marine krachtens een Koninklijk Besluit van 20 april 1931 een zogeheten Dubbele- of Prinsengeus met twaalf segmenten in de kleuren van de nationale vlag. Pleziervaartuigen voeren een vereenvoudigde, zogeheten enkele geus of geusje in de kleuren rood, wit en blauw, die in acht segmenten zijn aangebracht. Bij traditionele roeiverenigingen is het gebruikelijk dat de oudste roeiboot van de vloot een geus in de kleuren van de vereniging voert.
De vlag die tijdens de Tachtigjarige Oorlog aan de boegspriet van de Nederlandse oorlogsschepen hing werd de geus (ook wel Prinsengeus) genoemd. De Prinsengeus zou voor het eerst gezien zijn bij de inname van Den Briel in 1572. De overlevering dat de geus geïnspireerd zou zijn door de bedelaarsdracht wordt in de literatuur niet bevestigd.
Rond 1590 bestond de geus uit een horizontale driekleur in de kleurencombinatie oranje-wit-blauw, die later de nationale vlag van Nederland zou gaan worden. In de loop der jaren werd het oranje-wit-blauw vervangen door het huidige rood-wit-blauw.
De geus van een marineschip van de Koninklijke Marine wordt gevoerd als het schip op zon- en feestdagen voor anker of aan de kade ligt en zijn vlag voert, als er een buitenlands marineschip in de haven ligt of als een Nederlands marineschip in een buitenlandse haven ligt. De geus wordt dus niet gevoerd als het schip onderweg is.
Oorlogswimpel.
De oorlogswimpel is een wimpel die uitsluitend door marineschepen wordt gevoerd en waarmee deze zich onderscheiden van andere (koopvaardij-)schepen. De Nederlandse oorlogswimpel is een lange, rood-wit-blauwe wimpel waarvan het uiteinde in twee punten uitloopt. Bij commando-overdracht of het uit dienst nemen van een marineschip wordt de oorlogswimpel(-kist) ceremonieel overhandigd aan de commandant door de jongste matroos.
De oorlogswimpel kan worden vervangen door een commandovlag.
Commandovlaggen.
De commandovlag vervangt aan boord van marineschepen bij het hijsen ervan de oorlogswimpel. In de tijd dat communicatie tussen de schepen onderling werd gevoerd met behulp van vlaggen was de commandovlag nuttig om aan te geven waar de bevelvoerder zich bevond; vanaf dat schip werden de commando's gegeven. Hier komt ook de term vlaggenschip vandaan.
Naast commandovlaggen kent de KM ook onderscheidingsvlaggen, die qua uiterlijk en functie veel op de commandovlaggen lijken. Het verschil tussen een commandovlag en een onderscheidingsvlag is dat een commandovlag wordt gehesen wanneer de vlagofficier daadwerkelijk de rol van bevelhebber uitoefent. Commandovlaggen bij de Nederlandse Koninklijke Marine zijn vierkant van vorm, terwijl de onderscheidingsvlaggen een hoogte-breedteverhouding hebben van 2:3.
De Nederlandse krijgsmacht kent verschillende commando- en onderscheidingsvlaggen: leden van het Koninklijk Huis hebben een eigen onderscheidingsvlag; voor vlagofficieren is er een vlag per rang. Bij de Koninklijke Marine zijn deze rangen: luitenant-admiraal, viceadmiraal, schout-bij-nacht en commandeur. Door een kapitein-ter-zee die de functie van eskadercommandant of van regionale bevelhebber bekleedt wordt een standaard gevoerd.
Blauwe hap.
Iedere woensdag wordt op de schepen en bij walinrichtingen van de Koninklijke Marine een Indische rijsttafel geserveerd, in marinejargon de blauwe hap genoemd. Een blauwe was de bijnaam voor een persoon van Nederlands-Indische afkomst. De traditie om op een vaste dag in de week de Indische rijsttafel op het menu te plaatsen, vindt haar oorsprong in de negentiende eeuw. Tussen 1816 en 1949 waren schepen van de Koninklijke Marine in het toenmalige Nederlands-Indië gestationeerd ter verdediging van de overzeese kolonie. Na de soevereiniteitsoverdracht was de Nederlandse militaire rol in het Verre Oosten uitgespeeld, met uitzondering van Nederlands-Nieuw-Guinea. Veel Indische gebruiken en woorden bij de Koninklijke Marine herinneren aan deze tijd.
Rangen en standen.
De marine kent een rangensysteem, dat in naamgeving en versiering iets afwijkt van het bij de overige krijgsmachtdelen gebruikte systeem, maar daarmee hiërarchisch wel vergelijkbaar is. Bij het Korps Mariniers gebruikt men rangonderscheidingstekens van de marine maar omdat het een lichte infanterie eenheid is wordt wel de benaming van de landmacht gevolgd.
Open dagen.
Oorspronkelijk hield elk krijgsmachtdeel jaarlijks zijn eigen open dag. Voor de marine waren dit vanaf 1956 de Vlootdagen. Bezuinigingen hebben dit vanaf 2013 veranderd en sinds dat jaar houden twee Nederlandse krijgsmachtdelen per jaar open dagen, waarbij ook andere onderdelen van defensie vertegenwoordigd zijn, de Landmacht-, Luchtmacht- en Marinedagen. Deze staan in het kader van de brede publieksinformatie en voorlichting bij personeelswerving en trekken vanwege de bezichtigingen en demonstraties honderdduizenden bezoekers per editie. De Marinedagen vinden onregelmatig, ongeveer tweemaal per vijf jaar, plaats in de marinehaven van Den Helder. De eerstvolgende editie is op zijn vroegst in 2026.

</doc>
<doc id="27204" url="https://nl.wikipedia.org/wiki?curid=27204" title="Colombiaanse muziek">
Colombiaanse muziek

De Colombiaanse cultuur is een mengeling van Afrikaanse, inheems Indiaanse en Europese (in het bijzonder Spaanse) invloeden. In de 19e eeuw werd de slavernij afgeschaft en Afrikaanse, Indiaanse en andere etnische groepen gingen in elkaar op. Muziekstijlen als de bambuco, vallenato en porro kregen een grote invloed. 
Toen in de 19e eeuw de wals in Europa populair werd, ontstond een Colombiaanse versie, de pasillo. Moderner is de Colombiaanse salsa, naast die van Cubaanse oorsprong, en de Colombiaanse muziek wordt tegenwoordig vanzelfsprekend sterk beïnvloed door moderne rock- en popmuziek. De nationale muziek van Colombia is echter wel vallenato. 
Cumbia.
Cumbia is complexe, ritmische muziek die ontstond aan de Colombiaanse Atlantische kust. Cumbia is een mengeling van Spaanse en Afrikaanse muziek. Oorspronkelijk bestond cumbia alleen uit percussie en zang. Moderne groepen gebruiken tegenwoordig echter ook blaasinstrumenten en keyboard. Er zijn verschillende verklaringen voor de bijbehorende dans. Wellicht komt de dans uit het Afrikaanse Guinee waar een dans onder de naam cumbe bestond. De dans verbeeldt waarschijnlijk het veroveren van de vrouw door de man, terwijl anderen er op wijzen dat het typische voetenwerk van de man wellicht zijn oorsprong vindt in de pogingen van de aan de enkels geketende slaven om te dansen. De cumbia kreeg vaste voet aan de grond in de jaren veertig van de 20e eeuw toen de muziek zich verspreidde van het platteland naar de stad. Onder invloed van mambo, big band en porro ontwikkelde de muziek zich tot zijn huidige vorm. Artiesten als Lucho Bermudez verfijnden de muziekstijl die in de jaren vijftig zijn hoogtepunt beleefde. De cumbia verspreidde zich naar Mexico waar de stijl ook nog steeds populair is.
Colombiaanse salsa.
De salsa ontstond onder Cubanen in New York en Puerto Rico, en verspreidde zich snel tot in Colombia. De salsa ontwikkelde zich in een typisch Colombiaanse vorm ook wel genaamd musica tropical. Belangrijke Colombiaanse salsa-muzikanten zijn onder andere Joe Arroyo, Grupo Niche, Los Titanes de la Salsa, Orquesta Guayacán en La-33.
Afrikaanse muziek en champeta.
Sommige Colombiaanse gebieden zoals Chocó, Cartagena en Providencia hebben grote, van slaven afstammende, Afro-Colombiaanse gemeenschappen. In deze gebieden is de integratie met de inheemse en Europese cultuur beperkt geweest en in het bijzonder in Chocó is de muziek weinig beïnvloed geweest sinds ze geïmporteerd is uit West-Afrika. Op het eiland Providencia bestaat eveneens een typische volksmuzieksoort die overeenkomt met de Jamaicaanse mento. Belangrijk is echter de stad Cartagena met zijn champetamuziek die weer beïnvloed is door soukous, kompa en ragga (soort reggae). Bekende champetamuzikanten zijn Luis Towers, El Pupy en Boogaloo, terwijl bijvoorbeeld Elio Boom de Jamaicaanse raggamuffin in de champeta introduceerde.
Bambuco.
Bambuco is de meest representatieve Colombiaanse muziek uit de Andeszone. Het wordt uitgevoerd door duo's of trio's die veelal gitaar en tiple bespelen, onder begeleiding van zang. Er wordt in paren gedanst. Lange tijd was deze muziek niet erg verbreid maar het beleefde zijn hoogtepunt in de jaren twintig en dertig van de twintigste eeuw.
Porro.
Porro is een enthousiaste vorm van blaasmuziek die zijn oorsprong vindt in Sucre, Córdoba en Savanna de Bolivar. De ensembles van koperinstrumenten vinden hun oorsprong in de Europese militaire blaaskapellen. 
Vallenato.
Vallenato ontstond in de eerste helft van de negentiende eeuw in Valledupar aan de Atlantische kust maar werd pas in 1980 populair in de rest van het land. De oorsprong van vallenato is onduidelijk maar volgens een legende zou de stijl zijn ontstaan uit een muzikale wedstrijd tussen Francisco el Hombre en Satan. Typisch voor de vallenato is het gebruik van de accordeon. Muzikanten als Alejo Duran, Alfredo Gutierrez en Lisandro Meza hebben veel invloed op het genre gehad. Caliya introduceerde in de jaren zestig de basgitaar en de recentste revival en modernisatie van vallenato is bewerkstelligd door Carlos Vives in 1993 met het uitbrengen van het album "Clasicos de la Provincia". Uit de vallenato zijn diverse subgenres ontstaan, zoals vallenato-protesta met zijn sociaal-bewuste teksten en charanga vallenata, een stijl van de Cubanen in de Verenigde Staten. Geestelijk vader daarvan is Roberto Torres.
Musica llanera.
Musica llanera is een muziekstijl uit het grensgebied met Venezuela rond de Orinoco. Centraal in de stijl staat het gebruik van de harp en de muzieksoort is populair in geheel Colombia. Musica llanera is bekend door zijn verbale uitdaging genaamd contrapunteo.

</doc>
<doc id="27208" url="https://nl.wikipedia.org/wiki?curid=27208" title="Felix Da Housecat">
Felix Da Housecat



</doc>
<doc id="27209" url="https://nl.wikipedia.org/wiki?curid=27209" title="Delft (eiland)">
Delft (eiland)

Delft of Neduntheevu is een eiland, gelegen tussen India en de noordkust van Sri Lanka.
Delft valt onder het district Jaffna in de Noordelijke Provincie van Sri Lanka. Delft kent een rijk koloniaal verleden. Vanaf 1505 maakten de Portugezen er de dienst uit. In 1658 veroverden de Nederlanders onder leiding van Rijcklof van Goens de belangrijkste stad, Jaffna. De acht voornaamste eilanden voor de kust kregen de namen van Nederlandse steden. Inmiddels hebben al die eilanden weer een inheemse naam, al wordt het eiland Delft nog vaak bij zijn oude naam genoemd. In 1796 kwam Delft in handen van de Britten, die het daarna lange tijd in bezit wisten te houden. Vanaf 1948 is Sri Lanka, en daarmee ook Delft, onafhankelijk.

</doc>
<doc id="27211" url="https://nl.wikipedia.org/wiki?curid=27211" title="Vladimir Chuchelov">
Vladimir Chuchelov

Vladimir Nikolajevitsj Chuchelov (Russisch: Владимир Николаевич Чучелов, "Vladimir Nikolajevitsj Tsjoetsjelov") (Moskou, 28 september 1969) is een Belgische schaker van Russische oorsprong.

</doc>
<doc id="27212" url="https://nl.wikipedia.org/wiki?curid=27212" title="Luc Winants (schaker)">
Luc Winants (schaker)

Luc Winants (Watermaal-Bosvoorde, 1 januari 1963 – Luik, 7 februari 2023) was een Belgische schaker. Hij was grootmeester (IGM).
Levensloop.
Als zoon van dokter-schaker Henri Winants (zelf eenmaal nationaal kampioen) leerde Luc Winants al snel de loop van de stukken. Lucs ouders waren gescheiden, zodat hij hen niet al te vaak zag. Bij een van de bezoeken aan zijn vader, vond hij een boek met schoonheidspartijen en speelde er een na – hij was meteen “hooked”. Vader Winants vond het niet slecht dat zoonlief ook een passie voor het schaken had en schreef hem in in een Brusselse kring. Daar speelde hij ontelbare blitzpartijen tegen de iets oudere Daniël Pergericht. In zijn eerste jaar werd hij al kampioen bij de kadetten. Latere (inter)nationale jeugdtornooien scherpten zijn speelsterkte verder aan; zo was hij deelnemer aan het WK jeugd in Kopenhagen in 1982, waar hij kennis maakte met de wereldtop van zijn generatie. Toen hij 23 werd, stond hij al eerste op de elolijsten van België.
Hij had midden jaren ’80 het geluk dat net dan Willem Hajenius de grote baas van SWIFT, Bessel Kok, kon overtuigen om het schaken te sponsoren, in navolging van OHRA-verzekeringen, dat in 1984 een meestertornooi in Brussel had georganiseerd. En zo werden er in de tweede helft van de jaren ’80 enkele grote internationale tornooien in Brussel gehouden. In 1985 mochten Luc en Michel Jadoul zich meten met de wereldtop in het Swift-toernooi. Een onverdeeld succes werd het niet, maar de beide jonge spelers deden enorme ervaring op in het gezelschap van onder andere Anatoli Karpov, Viktor Kortsjnoi, Eugenio Torre, Jan Timman, Anthony Miles, Oleg Romanishin, Ljubomir Ljubojevic, Alonso Zapata, John van der Wiel en Yasser Seirawan.
In 2016 bereikte hij zijn hoogste FIDE-rating: 2574.
Winants overleed op 7 februari 2023. Hij werd 60 jaar oud.

</doc>
<doc id="27213" url="https://nl.wikipedia.org/wiki?curid=27213" title="Cumbia">
Cumbia

Cumbia is een Colombiaanse muziek- en dansstijl die bestaat uit een mengeling van Spaanse muziek en Afrikaanse muziek die door slaven werd meegebracht.
Cumbia is complexe, ritmische muziek die ontstond aan de Colombiaanse Atlantische kust. Oorspronkelijk bestond cumbia alleen uit percussie en zang. Moderne groepen gebruiken tegenwoordig echter ook blaasinstrumenten (saxofoons, trompetten, trombones) en keyboard. 
Er zijn verschillende verklaringen voor de bijbehorende dans. Wellicht komt de dans uit het Afrikaanse Guinee waar een dans onder de naam cumbe bestond. De dans verbeeldt waarschijnlijk het het hof maken van de man aan de vrouw, terwijl anderen er op wijzen dat het typische voetenwerk van de man wellicht zijn oorsprong vindt in de pogingen van de aan de enkels geketende slaven om te dansen. 
De cumbia kreeg vaste voet aan de grond in de jaren veertig van de 20e eeuw toen de muziek zich verspreidde van het platteland naar de stad. Onder invloed van samba, bigband en porro ontwikkelde de muziek zich tot zijn huidige vorm. Artiesten als Lucho Bermudez verfijnden de muziekstijl die in de jaren vijftig zijn hoogtepunt beleefde. De cumbia verspreidde zich door artiesten als La Sonora Dinamita naar Mexico waar de stijl ook nog steeds populair is. 
Cumbia in Ecuador.
Tierra Canela is een bekende Ecuadoriaanse Cumbiagroep.
Cumbia in Peru.
In Peru is de stijl ook populair. Er zijn verschillende cumbia-ensembles in het land, waaronder Corazón Serrano. Verder zendt het radiostation Radio Karibeña vanuit de hoofdstad Lima uitsluitend cumbia-muziek uit.

</doc>
<doc id="27217" url="https://nl.wikipedia.org/wiki?curid=27217" title="Schaakkampioen">
Schaakkampioen



</doc>
<doc id="27218" url="https://nl.wikipedia.org/wiki?curid=27218" title="Rudolph Pabus Cleveringa (1894-1980)">
Rudolph Pabus Cleveringa (1894-1980)

Rudolph Pabus Cleveringa (Appingedam, 2 april 1894 – Oegstgeest, 15 december 1980) was een Nederlands jurist. Van 1927 tot 1958 was hij hoogleraar in het handelsrecht en het burgerlijk procesrecht aan de Universiteit Leiden. Hij werd bekend door zijn openbare rede op 26 november 1940 waarin hij protesteerde tegen het ontslag van Joodse collega's door de Duitse bezetters. Vanaf 1945 was hij lid van de Raad van State, deels in combinatie met het hoogleraarschap in Leiden. Geroemd werden zijn streven naar gerechtigheid, zijn hoge moraal en een krachtig arbeidsethos.
Levensloop.
Jeugd en opleiding.
Cleveringa werd geboren in Appingedam als telg uit het geslacht Cleveringa en zoon van de rechter mr. Jacobus Pieters (Piet) Cleveringa. Toen hij vier was, verhuisde het gezin naar Heerenveen. Hier leerde hij de latere minister van Buitenlandse Zaken Eelco van Kleffens kennen, met wie hij levenslang bevriend bleef.
Cleveringa doorliep de 3-jarige Rijks Hoogere Burgerschool in Heerenveen, waarvoor hij in 1909 slaagde, en kreeg in 1911 het einddiploma van de 5-jarige opleiding van de Rijks HBS te Leeuwarden. Hij deed daarna staatsexamen gymnasium, vereist voor een academische studie. Vanaf 1913 studeerde hij, tegelijkertijd met Van Kleffens, rechtsgeleerdheid aan de Rijksuniversiteit Leiden. Hij deed in juni 1917 zijn doctoraalexamen en promoveerde in 1919 cum laude bij Eduard Meijers. Zijn proefschrift, dat een sterk rechtshistorisch karakter had, was getiteld "De zakelijke werking van de ontbindende voorwaarde"; paranimf bij zijn promotie was jeugdvriend Van Kleffens, die dezelfde dag één uur eerder was gepromoveerd met Cleveringa als paranimf.
Familieleven.
In 1922 trouwde Cleveringa met Hiltje Boschloo die hem in alles ondersteunde; zij kregen drie dochters: Tineke (1923-2008), Lutgerdina Afina (1926-2015, "Dien") en Hiltje (1930–2021). Dien werd later rechter bij de rechtbank Haarlem en lid van de Raad van State, een van de eerste vrouwen in die rol; Hiltje werd eveneens meester in de rechten en is voor haar werk bij de Universiteit Leiden geëerd met een benoeming als officier in de Orde van Oranje-Nassau. Ze trouwde in 1954 met mr. Theo ten Kate (1931–2022), later procureur-generaal bij de Hoge Raad.
Werk en verzet.
Cleveringa begon zijn arbeidzame leven bij de IJzer- en Staaldistributie, maar hij trad al na anderhalf jaar in dienst bij de Koninklijke Nederlandse Stoomboot-Maatschappij (KNSM), waar hij van 1919 tot 1926 werkte als bedrijfsjurist. Hij verdiepte zich daar in het bijzonder in het zeerecht en publiceerde daarover het standaardwerk "Zeerecht" (1927, 4e druk 1961). Na een jaar als rechter bij de rechtbank Alkmaar gewerkt te hebben werd Cleveringa in 1927 aangesteld als hoogleraar handelsrecht en burgerlijk procesrecht aan de Universiteit Leiden, na het vertrek van F.G. Scheltema.
Hier hield hij als decaan van de rechtenfaculteit op 26 november 1940 zijn beroemd geworden rede in het Groot Auditorium van het Academiegebouw, waarin hij openlijk protesteerde tegen het door de Duitse bezettingsautoriteiten aangezegde ontslag van zijn leermeester, promotor en collega prof. Eduard Meijers en andere Joodse hoogleraren. Op rustige wijze, met een juridisch messcherpe, zuivere redenering zei hij nee tegen de vervolging van de Joden. Nog diezelfde avond werd de verzetsrede door enkele studenten onder leiding van André Koch in Den Haag gekopieerd en onmiddellijk verspreid onder de andere universiteiten. Cleveringa werd door de Sicherheitspolizei opgepakt en tot in de zomer van 1941 opgesloten in de gevangenis van Scheveningen.
De Leidse studenten besloten, mede daartoe geïnspireerd door Cleveringa's collega en medestander Ben Telders, tot een staking en daarop werd het onderwijs en het afnemen van examens verboden. De studenten (veel geringer in aantal dan nu) meldden zich onmiddellijk aan bij de Gemeente Universiteit Amsterdam.
In 1944 werd Cleveringa als gijzelaar geïnterneerd in Kamp Vught. Na zijn vrijlating werd hij door het Londens kabinet benoemd in het College van Vertrouwensmannen dat de overgang naar een normaal bestuur na de bevrijding van de Duitse bezetting in Nederland moest coördineren.
Na de oorlog.
Na de oorlog keerde Cleveringa, net als Meijers, terug als hoogleraar aan de Rijksuniversiteit Leiden, die in september 1945 werd heropend. Zijn eerste promovendus was de latere Rotterdamse hoogleraar Piet Sanders, die tijdens de oorlog geweigerd had een andere promotor te zoeken. Cleveringa werd in dat jaar tevens benoemd tot lid van de Raad van State in buitengewone dienst. In 1946 trad hij op als erepromotor bij de verlening van een eredoctoraat aan Winston Churchill in de Leidse Pieterskerk.
Cleveringa ontving van de Amerikaanse regering op 8 april 1953 de Medal of Freedom voor zijn verzetswerk. Hoewel een hoogleraar toen doorgaans aanbleef tot zijn 70e, ging hij in 1958 vroegtijdig met emeritaat en werd gewoon lid van de Raad van State. Hij bleef dit tot 1963, toen hij weer lid in buitengewone dienst werd.

</doc>
<doc id="27219" url="https://nl.wikipedia.org/wiki?curid=27219" title="Grandmaster Flash">
Grandmaster Flash

Joseph Saddler (Bridgetown, 1 januari 1958) is als dj met bijnaam Grandmaster Flash een van de pioniers van hiphop. Tijdens de jaren 70 in the Bronx (New York) maakt hij met twee kopieën van een plaat nieuwe nummers door de drumsolo's (breaks) aan elkaar te mixen. Zelf beweert hij de eerste te zijn die dit deed, alhoewel DJ Kool Herc er volgens velen al eerder mee bezig was.
Grandmaster Flash wordt wel beschouwd als de eerste om deze breaks te herhalen door de plaat met zijn hand vooruit en achteruit te duwen. Hij noemt deze techniek 'cutting', later wordt het 'scratchen' genoemd. Hij is ook de eerste dj die tijdens het draaien stunts uithaalt, zoals achterstevoren gaan staan en de platen achter z'n rug te scratchen.
Een van de bekendste breaks die Grandmaster Flash gebruikte was de "Apache Break". Deze is afkomstig uit het nummer "Apache" van de Incredible Bongo Band.
Met zijn groep The Furious Five brengt hij in 1981 "The Adventures of Grandmaster Flash on the Wheels of Steel" uit, waarop hij zijn 'dj-skills' laat horen. In 1982 scoren ze een hit met "The Message", waarin over de moeilijkheden van het leven in de zwarte getto's gerapt wordt. Dit is volgens velen de eerste hiphopplaat met een sterke sociale boodschap.
In 1983 trad hij op in de documentairefilm Wild Style.
In 2007 werd Grandmaster Flash and the Furious Five de eerste hiphopgroep ooit die werd ingewijd in de Rock and Roll Hall of Fame.
In 2019 ontvangt Grandmaster Flash als eerste Hip-Hop artiest de Polar Music Prize.

</doc>
<doc id="27220" url="https://nl.wikipedia.org/wiki?curid=27220" title="Rob Hoeke">
Rob Hoeke

Robert Jan Eduard (Rob) Hoeke (Haarlem, 9 januari 1939 – Krommenie, 6 november 1999) was een Nederlandse zanger-pianist-songwriter, die eind jaren 1950 begon met optreden, zoals op 28 februari 1958 in Haarlem . Hoeke verwierf enige bekendheid door begin jaren 1960 vier keer achter elkaar de tweede plaats in het Loosdrecht Jazz Concours te halen. De Nederlandse televisie besteedde aandacht aan dit concours, zoals op 13 augustus 1961. Hoeke verzamelde groepen muzikanten om zich heen in de formaties The Rob Hoeke Rhythm &amp; Blues Group en Rob Hoeke's Boogie Woogie Quartet. In de jaren 1960 nam hij een promotieplaat op met de Philips Philicorda, een elektronisch orgel. De formaties van Hoeke kenmerkten zich door veeltallige wisselingen van de bezetting.
Bekende titels van Hoeke zijn "Drinking on My Bed" (nr. 11 in 1968), "Down South" (nr. 8 in 1970), "Margio" (nr. 15 in 1966), "What is Soul", "When People Talk", "Double Cross Woman" en "Gettin' Higher".
Ongelukkigerwijs moest Hoeke in september 1974, na een poging een kleine reparatie aan zijn auto uit te voeren, twee vingers missen. Overigens had hij buiten de muziek veel belangstelling voor techniek. Hij had een opleiding autotechniek gevolgd aan het IVA Driebergen en hij haalde daarnaast zijn vliegbrevet.
Hoeke trad ook veel in het buitenland op, waaronder in Zweden, Duitsland, België, VS, Canada en Denemarken. De single "What Is Soul" werd in 1967 ook in Engeland uitgebracht. In 1977 nam Hoeke het album "Two of a Kind" op met Alan Price.
Hoeke overleed in 1999 na een kort ziekbed aan de gevolgen van maagkanker. Vlak voor zijn dood gaf hij in café Langs de Lijn in Bussum nog een afscheidsconcert waar veel bevriende muzikanten optraden. Onder hen waren Herman Brood, Jan Akkerman en collegapianisten Eric-Jan Overbeek, Jaap Dekker, Henk Pepping en Gerbren Deves. Ook zijn zoon Ruben en zijn broer Eric Hoeke traden hier op. Ruben Hoeke heeft zijn eigen band, de Ruben Hoeke Band. Rob Hoeke is ook de vader van journaliste Eva Hoeke.

</doc>
<doc id="27221" url="https://nl.wikipedia.org/wiki?curid=27221" title="Charley Toorop">
Charley Toorop

Annie Caroline Pontifex (Charley) Toorop (Katwijk (Zuid-Holland), 24 maart 1891 – Bergen (Noord-Holland), 5 november 1955) was een Nederlandse schilder en lithograaf.
Leven.
Annie Caroline Pontifex Toorop, roepnaam Charley, is in 1891 geboren in Katwijk. Haar vader was de bekende symbolistische schilder Jan Toorop en haar moeder was Annie Hall, een Engelse vrouw die Toorop in Brussel leerde kennen. Het huwelijk tussen Jan en Annie verliep stroef en er was weinig liefde tussen het echtpaar te herkennen. Dit, en het feit dat Charleys moeder haar op strenge, Victoriaanse-Katholieke wijze opvoedde, maakte Charleys jeugd moeilijk en enigszins ongelukkig. Waar haar moeder kil en streng was, was haar vader warm, liefhebbend en behulpzaam. Toen Charley klein was mocht ze bij hem en zijn interessante kunstenaarsvrienden zitten. Op latere leeftijd hielp haar vader haar bij het schilderen en bood hij financiële steun aan zijn dochter. Toen Charley jong was bleek al snel dat ze veel muzikaal talent had. Haar ouders zagen voor haar een carrière als violiste voor zich en vooral haar moeder zorgde voor veel druk op dit vlak. Een groot deel van haar jeugd bestond dan ook uit rondreizen en een strenge muzikale opleiding. Ondanks haar muzikale talent koos ze voor een carrière in de kunst, hoewel schilderen haar moeilijker afging dan muziek maken. Toen Toorop achttien werd, ontmoette ze de filosofiestudent Henk Fernhout waarmee ze in 1912 trouwde. Hoewel haar ouders het hier niet mee eens waren kreeg Toorop toestemming, waarschijnlijk omdat ze toen al zwanger was van haar eerste kind. In het begin van het huwelijk had ze nauwelijks contact met haar ouders, die een grote afkeer hadden jegens Fernhout en het huwelijk afkeurden. In hetzelfde jaar werd Eddy Fernhout geboren. Later zou blijken dat Toorop een duidelijke voorkeur had voor Eddy omdat hij schildertalent had en de Toorop-dynastie zou kunnen voortzetten. In 1913 werd John Fernhout geboren en drie jaar later Annetje. Het huwelijk tussen Charley en Henk was ongelukkig en leed onder de drank- en agressieproblemen van Henk. Toorop had veel liefde en waardering voor haar kinderen, maar het schilderen had voor haar altijd de prioriteit. Omdat ze zo druk was met haar werk werden de kinderen grotendeels door kindermeisjes opgevoed. Annetje, de jongste dochter, werd zelfs naar haar grootouders gestuurd. Na de scheiding van Fernhout in 1917 had Toorop wisselende romantische relaties met andere kunstenaars. Deze waren vaak van relatief korte duur maar eindigden bijna altijd in een vriendschap. Toorop kende veel kunstenaars via haar vader, maar ook uit jongere generaties. Deze vriendschappen zorgden niet alleen voor kunstinspiratie en goede discussies, ze hielpen ook mee aan haar carrière. Ze was bijvoorbeeld bevriend met H.P. Bremmer, een kunstadviseur die werkte voor het Kröller-Müller Museum. Bovendien had ze contact met Piet Mondriaan die in 1920 een appartementje voor haar regelde in Parijs. Na terugkomst uit Parijs heeft ze een huis in Bergen laten bouwen genaamd ‘de Vlerken’, waar ze eindelijk een goed atelier had. Later is ze nog vaker verhuisd en heeft ze veel gereisd, maar het huis ‘de Vlerken’ heeft ze bijna haar hele leven gehouden. In het jaar 1928 overleed haar vader Jan Toorop, en een jaar later haar moeder Annie Hall. Volgens Brederoo is Toorop pas na de dood van haar vader een duidelijke eigen schilderstijl gaan ontwikkelen. Tijdens de Tweede Wereldoorlog is Toorop begonnen aan haar bekende portret "de Drie Generaties". Een samengesteld portret van haar vader, haarzelf en haar zoon Eddy. In het jaar 1947 kreeg Toorop een beroerte waardoor haar rechterkant volledig verlamd was en ze niet meer goed kon praten. Dankzij een sterke wilskracht en therapie kon ze uiteindelijk lopen en met wat moeilijkheden spreken. In november 1955 overleed ze. Tot haar dood is ze doorgegaan met schilderen. Tegenwoordig zijn haar werken te zien in bekende musea zoals het Kröller-Müller Museum, Museum MORE, Centraal Museum Utrecht en het Boijmans van Beuningen museum.
Familie en woonplaatsen.
Charley Toorop werd schoonmoeder van Rachel Fernhout-Pellekaan (de eerste vrouw van zoon Edgar) en later ook van de bekende fotografe Eva Besnyö, die in 1933 trouwde met zoon John Fernhout. Later werd ze grootmoeder van de kunstschilder Rik Fernhout, de enige zoon uit het huwelijk van Edgar Fernhout met diens tweede vrouw Netje.&lt;br&gt;Na een kort verblijf in Amsterdam van 1917 tot 1919 huurde Toorop drie jaar lang voor het hele gezin een boerenhuis mét atelier in Schoorl; de kinderen werden in deze jaren veelvuldig door haar geportretteerd. De winter van 1920-21 bracht ze met haar zoons Edgar en John door in Parijs, terwijl Annetje bij opa en oma in Den Haag verbleef. Met hulp van Piet Mondriaan vond ze een appartement. Mondriaan en Toorop trokken vaak met elkaar op, de vele musea in. In 1921 werd haar toekomstige huis annex atelier 'De Vlerken' gebouwd in Bergen door de Amsterdamse School-architect Piet Kramer, betaald door Charleys vader Jan Toorop nadat ze gescheiden was van Fernhout en daarmee verzoend met haar ouders; maar ze zou zich er pas later definitief vestigen.
In 1926 verhuisde ze met de kinderen naar Amsterdam en een jaar later trok ook de historicus en anarchist Arthur Lehning bij hen in. De verhuizing naar Amsterdam was deels ingegeven door haar wens om directer betrokken te zijn bij het moderne-kunstgebeuren in de hoofdstad. Zo raakte zij betrokken bij de Filmliga aldaar en bij het door Lehning geleide, internationale tijdschrift "i10". Zij hielp ook mee met de organisatie van de twee ASB-tentoonstellingen (Architecten, Schilders, Beeldhouwers) in 1928. Het huis van Toorop aan de Leidsegracht 48 werd een ontmoetingsplaats van avant-gardistische kunstenaars, onder wie de architect Gerrit Rietveld, de filmer Joris Ivens en de schilder Carel Willink.&lt;br&gt;Inmiddels was ook zoon Edgar Fernhout met schilderen begonnen en hij kwam intensief in contact met frequent bezoekende kunstenaars. Op advies van kunstcriticus H.P. Bremmer zag zij er vanaf 1929 streng op toe dat Edgar met name stillevens schilderde. Ze waakte er zorgvuldig voor dat haar zoon niet het pad zou volgen van de surrealistische kunstenaars of van de nieuwe zakelijkheid; realisme bleef voor Edgars schildersopleiding de norm, net als voor haar eigen stijl. In 1930 ging haar tweede zoon, John, naar Berlijn om daar de filmopleiding te volgen; dochter Annetje bleef thuis.&lt;br&gt;Van 1930 tot in 1932 verbleef Toorop met Arthur Lehning in Parijs, waar ze o.a. contact had met Jean Arp en diens vrouw Sophie Taeuber-Arp en met de surrealistische kunstenaar Max Ernst. Ze reisde in deze periode regelmatig door Europa, samen met Lehning.
Werk.
Toorop maakte vanaf 1916 deel uit van de kunstenaarsgroep 'Het Signaal', die een diepe beleving van de werkelijkheid voorstond door kleuren en lijnen zwaar aan te zetten en felle kleurcontrasten aan te brengen. Ze wordt mede daarom ook wel gerekend tot de Bergense School.
Haar nietsontziend realisme heeft iets magisch. In 1917 vroeg ze zich al af:
Toorop zou in 1921 tijdens haar verblijf in Parijs de voor haar zo belangrijke Egyptische Fajoemportretten ontdekken in een museum, die haar sterk fascineerden vanwege de actieve wijze van kijken door de afgebeelde persoon. Dit thema zou later in veel van haar schilderijen terugkomen, maar de geportretteerde mensen in haar doeken kijken de toeschouwer echter onverbloemd en direct aan, meestal met wijd open ogen.
In 1926 had ze zich gevestigd in Amsterdam, waar haar schilderkunst invloed onderging van de film. Frontaal geschilderde figuren staan afzonderlijk naast elkaar, alsof ze door lampen op een filmset zijn uitgelicht. Haar stillevens vertonen verwantschap met het synthetisch kubisme van Juan Gris. Vanaf 1930 schilderde ze veel vrouwenfiguren, ook naakten en zelfportretten, in een krachtige, realistische stijl. In een gesprek in 1930 maakte ze de opmerking:
In hetzelfde jaar gaf ze in een interview haar kritiek op de nieuwe zakelijkheid, waarmee ze haar eigen streven verduidelijkte:
Bekend is haar latere monumentale doek "Drie generaties" (1950); het is een groot 'generatie-portret' waarin ze een portret van haarzelf verwerkte - op de voorgrond in het midden -, een gebeeldhouwde portretkop van haar vader Jan Toorop door John Rädecker linksboven en het portret van haar zoon Edgar rechtsboven. Ze begon eraan in 1947 en heeft jarenlang aan dit schilderij gewerkt. Ze moest vaak noodgedwongen wachten, o.a. door een attaque in 1949 en omdat zoon Edgar niet altijd lust had om voortdurend voor zijn moeder model te staan in "De Vlerken" in Bergen. In dit schilderij zijn waarheidsliefde en zin voor symboliek verenigd.
Belangrijke werken van Charley Toorop zijn te zien in het Kröller-Müller Museum te Otterlo, dat een aanzienlijke collectie schilderijen van haar bezit. Het door haar ontworpen en in haar opdracht gebouwde huis "De Vlerken" aan de Buerweg 19 in Bergen (Noord-Holland) staat er nog steeds, zij het (na een brand) met dakpannen in plaats van met een rieten dak.
Toorop was een van de kunstenaars die in 1947 aan de wieg van het KunstenaarsCentrumBergen (KCB) stonden. In 1952 werd Toorop door de Stichting Kunstenaarsverzet 1942-1945 gelauwerd met de Prijs van de Stichting Kunstenaarsverzet.
Het eiland Walcheren.
Vader Jan Toorop kwam al vanaf 1898 jaarlijks in de zomermaanden naar Domburg op Walcheren, om er te werken. Zo maakte dochter Charley als klein meisje al kennis met het eiland. Samen dwaalden ze langs strand en duin met potlood en schetsboek. Hier maakte ze haar eerste schilderijtjes en werd haar belangstelling voor de schilderkunst gewekt. De Middelburgse dichter P.C. Boutens droeg zijn gedicht Beatrijs op aan de toen zestienjarige Charley en haar vriendin Elsje.
In 1911 liet Jan Toorop een tentoonstellingsgebouwtje neerzetten op het duin, wat de plek werd van de jaarlijkse Domburgse zomertentoonstellingen, die tot 1921 georganiseerd werden; Charley deed er aan mee. Ook leerde ze zo Bart van der Leck en Piet Mondriaan kennen, die haar vrienden werden. Ze had grote bewondering voor de schilder Vincent van Gogh en bracht daarom de zomer van 1922 door in de armoedige Waalse mijnstreek de Borinage, waar Van Gogh eerder had gewoond en gewerkt. Daar ontdekte ze wat ze wilde met haar schilderkunst: eenvoudige, hardwerkende mensen schilderen, waarbij stijl en onderwerp zouden samenvallen. Daarom zocht ze in 1924 op Walcheren bewust het dorp Westkapelle op waar ze boeren, landarbeiders en dijkwerkers kon schetsen. Daar was voor haar het leven nog 'echt' en 'zuiver'; daar waren de mensen nog met elkaar en de aarde verbonden, aldus Toorop.
Ze vond logies in hotel "De Valk", een eenvoudige dorpsherberg waar ze zich thuis en vrij voelde, mede door de vriendschap die ontstond met de eigenaresse Miene van Mill-Verhulst. De voorraadschuur van de herberg was hier Toorops atelier. 's Avonds dronk ze met de mannen aan de toog een borreltje mee en zocht ze al doende haar modellen uit. Zo ontstonden haar krachtige schilderijen uit de periode 1927-1933, zoals "Boerengezin" (1927), "Muzikanten", "Dansende boeren" (1927), "Boeren" (1930), "Aan de toog" (1933) en enkele jaren later "Oude boer" (1939). Deze tijd was een vruchtbare periode in haar schildersleven. Tijdens de oorlogsjaren 1940-45 kon ze moeilijk naar Zeeland reizen, maar na de bevrijding keerde ze terug naar Westkapelle. Het oude dorp vond ze er niet meer; door de bombardementen op de zeedijk in oktober 1944 was het, samen met "De Valk", verwoest. Tijdens de wederopbouw in 1947 ontstond er een heel nieuw dorp en een nieuw hotel "De Valk". Westkapelle had niet meer de oude charme; toch bleef Toorop er tot aan haar dood in 1955 jaarlijks terugkomen. Ze vond er een nieuw atelier in een schuur aan de Kloosterstraat, waar ze voornamelijk stillevens schilderde. Enkele maanden voor haar dood in november 1955 bracht ze nog een bezoek aan 'De Valk' in Westkapelle, haar laatste.
In Westkapelle is een monument voor haar opgericht, omdat ze daar zo vaak verbleef en veel schilderijen van de Westkappelse bevolking heeft gemaakt. Ook is er in Westkapelle een straat naar haar vernoemd. In 2017 noemde de gemeente Amsterdam een brug naar haar: de Charley Tooropbrug.

</doc>
<doc id="27222" url="https://nl.wikipedia.org/wiki?curid=27222" title="Turks Fruit (boek)">
Turks Fruit (boek)



</doc>
<doc id="27223" url="https://nl.wikipedia.org/wiki?curid=27223" title="Hanso Idzerda">
Hanso Idzerda

Hans Henricus Schotanus à Steringa Idzerda (Weidum, 26 september 1885 - Den Haag, 3 november 1944), roepnaam Hanso Idzerda en bijnaam "Idz", "IDZ" of "I.D.Z." was een Nederlandse elektrotechnisch ingenieur (titel: ir.) en radio-omroeppionier. Voor algemeen publiek verzorgde hij vanaf 6 november 1919 de allereerste geregelde radio-uitzendingen in Nederland.
Biografie.
Idzerda werd geboren in Weidum, Friesland als zoon van Henrikus Idzerda (geboorteakte), plattelandsarts en Wilhelmina Frederika van de Wetering. Zijn voornamen luidden officieel Hans Henricus Schotanus à Steringa (geboorteakte) en waren een variant (verschrijving) op de voornamen van zijn grootvader Hanso Henricus Schotanus a Sterringa Idzerda (geboorteakte) (1831-1893), die genees-, heel- en vroedmeester was te Rauwerd. Hoewel afkomstig uit een familie van artsen, besloot hij een technische studie te volgen aan het Rheinisches Technikum in het Duitse Bingen am Rhein, die hij in 1913 afsloot als ingenieur elektrotechniek. Vervolgens vestigde hij zich in Scheveningen in de Ten Hovestraat als zelfstandig adviseur "voor de toepassing van elektriciteit op elk gebied". Waarschijnlijk heeft hij zich eerst bij zijn vestiging in Den Haag in juni 1913 laten inschrijven onder de voornamen Hanso Henricus en de achternaam Schotanus à Steringa Idzerda. De voornamen Schotanus à Steringa werden dus tot de achternaam gerekend.
Radiotechniek.
Idzerda richtte zich op de ontwikkeling van radiozend- en ontvangstapparatuur. In zijn eigen bedrijf, onder de naam Technisch Bureau Wireless, begon hij met de fabricage van apparatuur, die hij onder meer leverde aan het Nederlandse leger. Tijdens de Eerste Wereldoorlog experimenteerde hij vanuit de pastorie van zijn schoonouders, de familie Nicolaï in Mantgum. Met zelfgebouwde radiozoekers wist hij de locatie van radiozenders te bepalen, onder andere van Duitse zeppelins die naar Engeland voeren. Van zijn informatie maakten de Nederlandse strijdkrachten dankbaar gebruik.
Tevens slaagde hij erin een triodelamp die in Amerika al in 1906 door Lee De Forest was uitgevonden, verder te ontwikkelen. De Eindhovense gloeilampenfabriek van Philips nam de lamp in 1918 in productie onder de naam PH-IDZ (Philips Ideezet). De lamp had een beperking, want hij was alleen geschikt om morseseinen te verwerken. Het was nog niet mogelijk om woord en muziek de ether in te sturen. Om dit te bereiken waren zendtriodebuizen met een grotere frequentiebandbreedte en een groter vermogen nodig. Samen met Philips ontwikkelde Idzerda enkele verbeterde proefexemplaren. Tijdens de Utrechtse jaarbeurs, eind februari 1919, demonstreerde hij voor het eerst in Nederland radiotelefonische uitzendingen over een afstand van 1200 meter. De opwinding onder het publiek was groot en zelfs de toenmalige koningin Wilhelmina kwam luisteren.
Eerste uitzending.
Vanaf dat moment had Idzerda de smaak te pakken en vroeg hij een officiële zendvergunning aan, die hij in augustus kreeg toegewezen. Op 6 november 1919 was het dan zover. Vanuit een studio in het bedrijfsgebouw Beukstraat 8 in Den Haag verzorgde hij tussen 8 en 10 uur 's avonds de eerste publieke Nederlandse radio-uitzending. De dag ervoor had hij in de Nieuwe Rotterdamsche Courant (NRC) zijn uitzending aangekondigd als "Radio Soireé-Musicale" (inclusief zetfout).
Vanwege de vooraankondiging en het regelmatig uitzenden was deze tevens de eerste commerciële omroepuitzending ter wereld. De eerste radio-uitzending ter wereld was het echter niet. De Canadees Reginald Fessenden was op kerstavond 1906 waarschijnlijk de eerste, en de Belgische ingenieur Robert Goldschmidt verzorgde van maart tot juli 1914 uitzendingen vanuit vanuit het Park van Laken.
Idzerda's studio- en zendapparatuur was gemaakt door zijn eigen bedrijfje, de NRI (Nederlandsche Radio-Industrie). De uitzending begon met de bekende grenadiersmars: "Turf in je ransel". In de geprogrammeerde live-uitzendingen werd met enige regelmaat een hoorspel ten gehore gebracht. Van deze hoorspelen is niets bewaard gebleven.
Tot 11 september 1924 verzorgde Idzerda honderden uitzendingen, die tot over de landsgrenzen werden beluisterd. Hij zond uit op afwisselend op golflengten van 1050 en 1070 meter middengolf. De klassieke muziekprogramma's werden rechtstreeks gespeeld door strijkjes of kamerorkesten, en in januari 1924 werd ook de eerste jazz uitgezonden. In samenwerking met de Engelse krant Daily Mail maakte hij ook uitzendingen speciaal voor Engeland. Idzerda's zender PCGG werd razend populair, wat hem in staat stelde de benodigde financiële ondersteuning voor zijn zender te vragen en te ontvangen. Daarnaast bouwde Idzerda de lampenzender "Fort Vossegat", die het KNMI vanaf 1924 gebruikte voor het uitzenden van weerberichten. Desondanks ging Idzerda in november 1924 failliet en werd zijn zendvergunning door de overheid ingetrokken. Met steun van Philips, die twee zendmasten bij Huizen beschikbaar stelde, nam de Hilversumse Nederlandsche Seintoestellen Fabriek (NSF) de publieke omroeptaak over.
Met een nieuw bedrijf, NV Idzerda Radio, bleef hij tot 1932 radio maken, echter alleen in de nachtelijke uren vanwege een beperking in zijn zendvergunning. Teleurgesteld beëindigde hij in 1935 resoluut alle activiteiten op radiogebied. Hij verkocht zijn apparatuur en wat overbleef schonk hij aan het toenmalige Postmuseum in Den Haag.
Octrooistrijd met Philips.
In 1930 raakte hij verwikkeld in een octrooistrijd met Philips. Vastgesteld werd dat er met deze octrooiaanvraag voor de uitvinding van Idzerda geen inbreuk werd gedaan op de Philips-octrooien en dat in maart 1931 Philips in het ongelijk werd gesteld. Het octrooi werd in januari 1935 verleend onder nummer 50298, maar verviel wegens 'niet betalen van de jaaraccijns' reeds in september van datzelfde jaar.
Pensionhouder.
Uit de erfenis van zijn oom Arnold, die eigenaar was van vier panden in Scheveningen, en daarin Pension "Mr. Idzerda" dreef, zette hij deze nering begin 1934 onder dezelfde naam voort en ging zelf wonen in een van de panden, aan de Parkweg 3. Als radiopionier raakte hij in vergetelheid. Het pension kwam in mei 1943 in het Sperrgebiet te liggen. Doordat vlakbij de "Führer der Schnellboote" zich met zijn staf vestigde, waren onderkomens voor de Duitse militairen nodig, in Pension Idzerda werden Duitse officieren gehuisvest, wat Idzerda tegen wil en dank een inkomen opleverde.
Overlijden.
Nieuwsgierigheid maakte dat hij 's avonds op 2 november 1944 ging kijken naar een vanuit Duindigt (Wassenaar) gelanceerde en bij de waterpartij in de Scheveningse Bosjes neergestorte V2 (raket), die bij de ontploffing voor grote schade in de omgeving had gezorgd. Het projectiel had een grote krater geslagen. Idzerda ging op zoek naar de restanten, maar werd betrapt door een Duitse legerpatrouille die hem wegstuurde. Op 3 november 1944 's ochtends keerde hij er terug en werd weer betrapt, ditmaal met delen van de raketkop (waarschijnlijk het elektronisch gedeelte) in zijn bezit. Hij werd voor een spion gehouden, gearresteerd en voor verhoor naar Landgoed Clingendael gebracht. Op het naastgelegen Landgoed Oosterbeek werd hij daarna onder een beukenboom standrechtelijk geëxecuteerd en provisorisch begraven. Zijn stoffelijk overschot werd daar op 28 september 1945 gevonden. Pas in maart 1946 werd zijn familie op de hoogte gebracht, waarna hij herbegraven werd op begraafplaats Nieuw Eykenduynen.
Dat er op het graf bloemen zouden zijn gelegd, afkomstig van het verzet, zou er op kunnen wijzen dat hij zich tijdens de oorlog had beziggehouden met verzetswerk.
Privéleven.
Hij huwde in 1910 in Baarderadeel met Geertruida Elizabeth Johanna Nicolai. Zij kregen twee dochters en twee zonen.
Eeuwfeest.
Op 6 november 2019 was het exact 100 jaar geleden dat Idzerda zijn eerste radio-uitzending verzorgde. Aan de viering hiervan werd door de NPO aandacht besteed door een reportagewagen met radio-verslaggever Maino Remmers die door het land reed en daarbij markante plaatsen uit de nationale radiogeschiedenis aandeed. Ook presenteerden NPO Radio 1 en NPO Radio 5 de "Onvergetelijke Luisterlijst".
Ook ter gelegenheid van het eeuwfeest zond de VPRO in november 2019 een vierdelig gedramatiseerd podcast-verhaal 'Pension Idzerda' uit dat is gebaseerd op de fictieve in september 1944 aan de Parkweg 3 opgenomen verhalen, die zouden zijn ingesproken door Idzerda zelf, en die op vier 78 toerenplaten zouden zijn opgenomen. In een van de ten gehore gebrachte fragmenten van die opnamen zegt Idzerda over de over zijn woning overvliegende V2's: 'Ik zou wel eens willen weten hoe ze dát voor elkaar gekregen hebben'. Hierbij werd verwezen naar de nieuwsgierigheid van Idzerda om het op 3 november 1944 door hem meegenomen elektronische gedeelte van het besturingsmechanisme van een vlakbij neergestorte V2 te willen onderzoeken.

</doc>
<doc id="27226" url="https://nl.wikipedia.org/wiki?curid=27226" title="Hengst (paard)">
Hengst (paard)

Een hengst is een mannelijk paard.
Een hengst heeft over het algemeen een krachtige lichaamsbouw en een zware hals. Een hengst is meestal vierkanter gebouwd dan een merrie. Ook gedraagt een hengst zich meestal anders dan een merrie. Hij let meer op zijn omgeving en bruist vaak van energie. 
Er wordt vaak gezegd dat hengsten sneller afgeleid zijn dan merries, vooral in de paartijd. Aan de andere kant zouden ze sneller te beleren zijn.
Een hengst die door mensen is geselecteerd en door het stamboek is goedgekeurd om nakomelingen te verwekken wordt een dekhengst genoemd. Een gecastreerde hengst wordt ruin genoemd. Als een of beide teelballen niet is ingedaald en de hengst daardoor onvruchtbaar is wordt het dier een klophengst
genoemd.

</doc>
<doc id="27227" url="https://nl.wikipedia.org/wiki?curid=27227" title="Merrie">
Merrie

Een merrie is een vrouwelijk paard of dier dat behoort tot de familie van de paardachtigen (Equidae).
Merries zijn meestal rechthoekiger en wat minder krachtig gebouwd dan hengsten. Ze zijn vaak ook rustiger en volgzamer hoewel er uitzonderingen zijn.
Een bronstige merrie is hengstig, wat optreedt in het voorjaar en in de zomer. De hengstigheid duurt 7 tot 15 dagen. Een bronstige merrie zal de hengst zelf benaderen. Haar urine ruikt anders en haar geslachtsdeel dat in de paardenwereld "kling" wordt genoemd, opent en sluit zich. Een merrie die nog niet paringsbereid is, zal de hengst fel van zich aftrappen, afslaan. Bij het laten dekken van een merrie worden daarom soms haar achterbenen vastgezet. Een merrie die klaar is om te paren slaat haar staart opzij. Haar hengstigheid eindigt met de bevruchting.
Vanaf ongeveer het tweede levensjaar kan een merrie veulens krijgen. De dracht duurt 11 maanden en het veulen wordt meestal 's nachts ter wereld gebracht. De merrie zoogt haar veulen ongeveer een jaar. Bijzonder is dat merries weer drachtig kunnen worden terwijl ze hun jong nog zogen. Dit komt bij zeer weinig dieren voor.
In kuddes wilde paarden geldt een strikte rangorde en het is niet alleen de leidende hengst die het voor het zeggen heeft. Oudere ervaren merries die al veulens hebben grootgebracht, spelen in de kudde een zeer belangrijke rol.

</doc>
<doc id="27228" url="https://nl.wikipedia.org/wiki?curid=27228" title="Triphop">
Triphop

Triphop of downtempo is een muziekstijl met elementen uit de dance, hiphop, jazz, reggae en rock. In het genre wordt veelvuldig gebruikgemaakt van geluidsfragmenten die zijn ontleend aan film-soundtracks en oude vinylplaten. Gecombineerd met moderne ritmes, vaak in een laag tempo, en elektronische instrumenten levert dit een geluidsbeeld op dat door velen als bedwelmend wordt ervaren. Triphop was vooral in de jaren negentig erg populair.
Overigens hebben de meeste artiesten die onder "triphop" geschaard worden een hekel aan de term. Het genre wordt daarom ook wel "downtempo", "downbeat" of "abstract beats" genoemd. Triphopmuziek wordt ook wel gecategoriseerd onder de verzamelnamen lounge en chill-out.
Geschiedenis.
Triphop is ontstaan in het Verenigd Koninkrijk in de tweede helft van de jaren tachtig. De stad Bristol wordt beschouwd als de bakermat van het genre. Daar experimenteerden Mark Stewart &amp; The Maffia en Tackhead met een fusie van hiphop, reggae, dub en rock. De doorbraak van Coldcut en Bomb The Bass zorgde in de late jaren tachtig voor een golf van creativiteit in het schemergebied tussen hiphop en de sterk in opkomst zijnde housemuziek. Ook van belang was de doorbraak van Neneh Cherry in 1989. Aan haar debuutalbum werkten de producers van Massive Attack en Bomb the Bass. Daarop stond de ballad "Manchild", die al gezien kan worden als vroege triphophit. Rond dezelfde tijd brak ook de acid-jazzgroep Soul II Soul door van producer Nellee Hooper, die ook sterke banden met de scene van Bristol had.
De doorbraak van Massive Attack als groep zette het genre nog meer in de schijnwerpers, hoewel er van de naam triphop nog lang geen sprake was. De single "Unfinished Sympathy" met Shara Nelson groeide uit tot een wereldhit en ook het album "Blue Lines" viel goed in de smaak bij het publiek. Niet lang daarna volgde ook Bomb the Bass met "Winter in July". Een nieuwe impuls kreeg het genre toen eind 1993 Björk met de door Nellee Hooper geproduceerde single "Play dead" doorbrak. Enkele maanden later maakte Neneh Cherry samen met Youssou N'Dour een wereldhit met het radiovriendelijke triphopnummer "7 seconds". De term "triphop" werd in die tijd bedacht door muziekjournalist en ambient-deejay Mixmaster Morris. Hij gebruikte de benaming voor het eerst in een recensie van DJ Shadows single "In-Flux" in het Britse muziektijdschrift Mixmag in 1994. Het voorvoegsel "trip" verwijst mogelijk naar het trippen onder invloed van, vooral, marihuana. Nellee Hooper werd een populaire producer. Zo produceerde hij het album "Bedtime stories" van Madonna en was hij ook verantwoordelijk voor de James Bond-titelsong "Goldeneye" die gezongen werd door Tina Turner.
De populariteit van triphop kreeg een vlucht in het najaar van 1994. Het begint met de doorbraak van Portishead, die de standaard zet voor triphopacts met een zangeres als het middelpunt. Ook Massive Attack wist zijn succes te consolideren met "Protection". In het voorjaar van 1995 gooide Björk hoge ogen met het triphopgeoriënteerde "Post" en brak de meer op rap gerichte Tricky door met "Maxinquaye". Daarna volgde een grote golf van nieuwe acts. Uit de UK kwamen ook Moloko, Portishead en The Herbaliser. Uit Canada brak in 1996 DJ Shadow door met "Endtroducing", dat een sterke nieuwe impuls gaf. Vanuit Frankrijk kwam een sterke bijdrage met La Funk Mob, DJ Cam en Air. Vooral de laatste groep werd groot door het album "Moon Safari" (1998) en de bijbehorende hit "All I need". Intussen vond het triphopgeluid gretig aftrek bij danceacts uit andere stijlen zoals 808 State, Goldie en Chemical Brothers die er dankbaar gebruik van maakten voor ballads voor op hun eigen albums. De invloeden uit het triphopgeluid werd intussen ook populair onder grotere artiesten. Zo maakte Kylie Minogue het nummer "Breathe" (1997) en maakte Madonna een wereldhit met "Frozen". Artiesten als Tricky en groepen als Portishead en Massive Attack hadden de bakens intussen verzet naar een harder en donkerder geluid. Daarvan werd het album "Mezzanine" (1998), het succesvolste voorbeeld. Ook het project UNKLE van James Lavelle was succesvol. Hij beheerde tevens Mo' Wax, waarop veel triphop verscheen.
Na 2001 werd de populariteit van triphop minder groot. De meeste artiesten en groepen bleven, zij het soms in veel mindere mate, wel actief. Zo werden albums als "100th Window" (Massive Attack) en "Third" (Portishead) goed ontvangen. Artiesten als Gorillaz en Jem (zangeres) grepen terug naar het geluid. In 2013 wist de band London Grammar het triphopgeluid weer in de aandacht te brengen met de hit "Strong".

</doc>
<doc id="27229" url="https://nl.wikipedia.org/wiki?curid=27229" title="Laika">
Laika



</doc>
<doc id="27230" url="https://nl.wikipedia.org/wiki?curid=27230" title="Ruin">
Ruin

Een ruin is een hengst (paard of ezel) waarvan de teelballen operatief verwijderd zijn. Deze medische ingreep wordt castratie genoemd. Hierdoor verliest de hengst zijn vruchtbaarheid. 
Castratie wordt doorgaans uitgevoerd om jonge hengsten die afgekeurd zijn voor de fokkerij makkelijker in omgang te maken, om ze zo voor de rest van hun leven als betrouwbaar werk- of sportpaard te kunnen blijven gebruiken. Ruinen zijn bijvoorbeeld bij wedstrijden makkelijker te hanteren omdat zij minder afgeleid worden door eventueel aanwezige 'hengstige' merries. 
Een echte dekhengst kan niet zomaar samen met een merrie in een weide wanneer het niet de bedoeling is nageslacht te produceren. Doorgaans wordt slechts een paar procent van de jonge hengsten goedgekeurd door het betreffende stamboek en kan dan als geregistreerde dekhengst nakomelingen verwekken. 
Een gecastreerde hengst is nog zo'n dertig dagen na de ingreep vruchtbaar. Gedurende die periode is nog vruchtbaar materiaal in de zaadleiders aanwezig. Als slechts een van beide teelballen wordt verwijderd, omdat de andere niet makkelijk bereikbaar is (doordat deze niet is ingedaald), is het dier (ook wel klophengst genoemd) eveneens onvruchtbaar, maar verandert het gedrag niet.
Voor het castreren van een paard zijn er twee methoden: staand of liggend. De liggende methode is veiliger omdat het paard wanneer het staat ondanks de plaatselijke verdoving nog steeds kan trappen. Meestal wordt de ingreep daarom uitgevoerd met het dier in liggende houding en de benen vastgebonden. Het paard wordt licht verdoofd en de testikels worden plaatselijk verdoofd. De ingreep duurt ongeveer een kwartier. De ontstane wond wordt na de operatie niet gehecht. Dat gebeurt bewust. De operatie wordt namelijk in een niet-steriele omgeving uitgevoerd waardoor kans op infectie groot is. De wond moet daarom iedere dag worden schoongespoeld.
De castratie wordt meestal uitgevoerd bij jaarlingen en of bij tweejarigen (twenters). Sommige paardenhouders vinden een leeftijd van drie jaar beter. 
Sommige gevorderde ruiters en rijscholen voor hogeschooldressuur werken liever met echte hengsten omdat deze enerzijds een meer alerte en trotse uitstraling bezitten, meer aanleg voor bepaalde oefeningen hebben (levade), en uiteraard ook omdat tophengsten die veel wedstrijden gewonnen hebben zeer gewild zijn in de fokkerij en daarmee een aanzienlijk grotere economische waarde vertegenwoordigen dan een vergelijkbare kampioen die ruin is.

</doc>
<doc id="27231" url="https://nl.wikipedia.org/wiki?curid=27231" title="Klophengst">
Klophengst

Een klophengst is een onvruchtbaar gemaakt of een van nature onvruchtbaar mannelijk paard.
Bij een klophengst zijn de teelballen met een houten hamer of anderszins verbrijzeld. Ook wordt de benaming klophengst gebruikt voor een hengst waarbij één of beide teelballen in de buikholte is blijven zitten en dus niet is afgedaald in de balzak ("scrotum"). Een klophengst is, als beide testikels niet in het scrotum liggen, onvruchtbaar. Tegenover merries gedragen zij zich echter net zoals een normale hengst zou doen, omdat zij normaal meestal wel testosteron produceren met gevolgen voor hun temperament.
Als een klophengst wordt gecastreerd, wordt soms niet de moeite genomen om ook deze tweede teelbal te verwijderen, omdat dit via een ingrijpender operatie zou moeten gebeuren dan de normale castratie. Als het dier vervolgens wordt verkocht als een ruin kan de nieuwe eigenaar hier problemen mee krijgen, omdat een onvolledig gecastreerde klophengst minder rustig is dan van een echte ruin mag worden verwacht.

</doc>
<doc id="27232" url="https://nl.wikipedia.org/wiki?curid=27232" title="Lijst van componisten (chronologisch)">
Lijst van componisten (chronologisch)

Dit artikel geeft een chronologische lijst van componisten op geboortejaar.

</doc>
<doc id="27233" url="https://nl.wikipedia.org/wiki?curid=27233" title="Lijst van Nederlandse en Vlaamse componisten">
Lijst van Nederlandse en Vlaamse componisten

Dit is een lijst van namen en namen waaronder deze gepubliceerd hebben van Nederlandse en Vlaamse componisten over wie een artikel is opgenomen in de encyclopedie.

</doc>
<doc id="27235" url="https://nl.wikipedia.org/wiki?curid=27235" title="John William Strutt">
John William Strutt

John William Strutt, derde baron van Rayleigh (Langford Grove, Maldon (Essex), 12 november 1842 – Terling Place, Witham (Essex), 30 juni 1919) was een Brits natuurkundige en Nobelprijswinnaar.
Biografie.
John William was de oudste zoon van John James Strutt, tweede baron van Rayleigh (1796-1873) en Clara Elizabeth La Touche Vicars, de oudste dochter van kapitein Richard Vicars. Hij genoot zijn opleiding aan Eton College en Harrow School die hij in 1861 afsloot. Hij studeerde wiskunde, fysica en chemie aan de universiteit van Cambridge. In 1873 overleed zijn vader, en werd John William Strutt de derde baron van Rayleigh — met de aanspreektitel Lord Rayleigh.
In 1871 huwde hij Evelyn Balfour, de zus van de later eerste minister, de Earl van Balfour, en dochter van James Maitland en Blanche Balfour. Ze kregen vier zonen: Robert John Strutt (vierde baron van Rayleigh), Arthur Chales, Julian Balfour en William Maitland. In 1879 volgde hij James Clerk Maxwell op als professor aan het Cavendish-laboratorium in Cambridge. In 1887 werd Rayleigh directeur van het Davy–Faraday Research Laboratory van de Royal Institution te Londen en in 1905 president van de Royal Society.
Werk.
Rayleigh besteedde het grootste deel van zijn tijd aan geluid en optica. In 1871 leidde hij een formule af waarin hij de relatie vastlegde tussen de golflengte van licht en de verstrooiing van dat licht door minuscule deeltjes, een verschijnsel dat nu bekend is als de Rayleighverstrooiing. Het is deze verstrooiing die verklaart waarom een onbewolkte hemel blauw kleurt.
Op het familielandgoed Terling Place (dat hij van zijn vader had geërfd) richtte hij een laboratorium in waar hij verschillende experimenten uitvoerde. Een van de eerste projecten was een studie naar diffractieroosters en hun gebruik in de spectroscopie. Later, nadat hij in 1884 was teruggetreden als hoogleraar van het Cavendish en was teruggekeerd op Terling, breidde hij zijn onderzoek uit naar andere aspecten van de wetenschap, waaronder elektromagnetisme, mechanica, hydrostatica en de thermodynamica. Een van zijn belangrijkste prestaties gedurende deze periode was de ontwikkeling van een wet die de straling van een zwart lichaam beschreef, een wet die bekendstaat als de wet van Rayleigh-Jeans.
Aan het eind van de jaren 1880 begon Rayleigh te werken aan het vraagstuk waar hij het meest bekend mee is geworden: de ontdekking van het edelgas argon. In navolging van Henry Cavendish had Rayleigh ontdekt dat de dichtheid van stikstof volkomen verschilde wanneer het afkomstig was van lucht of van een stikstofverbinding. Uit een luchtmonster verwijderde Rayleigh alle zuurstof en stikstof door het verbranden van magnesium (die met beide gassen reageert) waarbij er een kleine hoeveelheid onbekend gas overbleef. Niet geheel zeker hoe deze puzzel op te lossen schreef Rayleigh in 1892 een notitie aan "Nature" waarin hij vroeg om ideeën.
Het antwoord kwam van William Ramsay, die rond dezelfde tijd aan hetzelfde probleem werkte. Via spectroscopische analyse ontdekten ze dat de kleine bubbel bestond uit een tot dan toe onbekend inert gas, dat ze de naam argon (Ar) gaven – van het Griekse "argos", dat 'inactief' betekent. Op 31 januari 1895 publiceerden Rayleigh en Ramsay een gezamenlijk artikel in "Philosophical Transactions of the Royal Society" waarin ze ontdekking van argon bekendmaakten. Tien jaar later, in 1904, ontving Rayleigh de Nobelprijs voor de Natuurkunde en Ramsay de Nobelprijs voor de Scheikunde voor deze ontdekking.
Met zijn boek "Theory of Sound" (1877-1878) heeft hij een van de basiswerken voor de akoestiek geschreven. De eenheid van akoestische impedantie "rayl" is naar hem genoemd.
In 1890 slaagde hij erin door verstrooiing een grootteorde voor de diameter van een molecuul te bepalen (10−10 m).
Erkenning.
Hij werd onderscheiden met de Copley Medal (1899), de Royal Medal (1882) en in 1914 zowel de Rumford Medal van de Royal Society als de Elliott Cresson Medal van het Franklin Institute. In 1894 ontving hij de Matteucci Medal en in 1904 kreeg Rayleigh de Nobelprijs doordat hij de dichtheid van de belangrijkste gassen had bepaald en voor zijn ontdekking van het edelgas argon. Dit onderzoek voerde hij uit samen met zijn collega William Ramsay, die datzelfde jaar de Nobelprijs voor de Scheikunde kreeg.
Rayleigh werd bijgezet in de Westminster Abbey in Londen.

</doc>
<doc id="27236" url="https://nl.wikipedia.org/wiki?curid=27236" title="Jungle (muziek)">
Jungle (muziek)

Jungle is een muziekstijl, die onder de dance geclassificeerd kan worden. Het is direct gerelateerd aan drum and bass en komt net als dat genre voort uit de breakbeat.
Jungle ontstond begin jaren 1990 uit de Engelse rave scene. Alhoewel de Engelse ravescene op dat moment reeds zeer gediversifieerd was, bestaand uit breakbeat, hardcore, new beat, Rave en Hi-NRG, werd ze vaak gekenmerkt door zeer snelle breakbeats. Bovendien nam de MC op veel raves een haast even prominente plaats in als de dj. Toen de ravescene in de clubs uit elkaar viel in eigen genre-avonden ontstond de substijl die 'jungle' werd genoemd. Na deze splitsing werd een sample van het nummer "Amen, Brother" van "The Winstons", de zogenaamde Amen break het kenmerk van jungle.
Als de muziekstijl midden jaren 90 populairder wordt, gaat men meer verfijnde geluidscollages maken. Volgens sommigen verliest het genre daardoor zijn oorsprong en primitieve kracht. Het is hier dat men een onderscheid begint te maken tussen de agressievere, ruwere jungle en de cleanere, blanke drum and bass. Het gaat volgens velen echter eerder om een nuanceverschil dan om aparte stijlen. Blijvend feit is dat jungle meer dan de meeste andere stijlen samensmelt met aangrenzende stijlen. Uit reggae, ragga en jungle bijvoorbeeld kwam ragga jungle.
Voor de oorsprong van de naam jungle wordt vaak verwezen naar de "urban jungle" (stadsjungle) waar de muziek uit voortkomt. De stijl wordt bovendien gekenmerkt door hectische ritmes, vergelijkbaar met de sfeer van een drukke binnenstad.

</doc>
<doc id="27238" url="https://nl.wikipedia.org/wiki?curid=27238" title="Kruisiging">
Kruisiging

Kruisiging is een methode om iemand ter dood te brengen, waarbij het slachtoffer wordt vastgebonden of vastgenageld aan een kruis en blijft hangen totdat de dood erop volgt.
Methode.
Tegenwoordig wordt aangenomen dat het vastbinden van de ledematen met een touw de meest gebruikte methode was: het vastnagelen zou voorbehouden zijn aan de ernstigste gevallen. Bij kruisiging waren verschillende doodsoorzaken mogelijk: meestal stierf het slachtoffer uiteindelijk door verstikking, doordat het volle lichaamsgewicht aan de armen hangt en deze omhoog gestrekt zijn, wordt het steeds moeilijker om te ademen. Misschien kon het slachtoffer ook sterven door een hartstilstand, een fysieke schok of uitdroging. Het bloedverlies door vastnagelen was gering. Er werd eerst begonnen met een flinke geseling om de spieren te verzwakken. Vervolgens kreeg de veroordeelde de dwarsbalk van het kruis op de schouders gebonden en moest deze zo naar de executieplaats lopen. Na aankomst op de executieplaats werd de dwarsbalk op de staander geplaatst, waaraan het slachtoffer werd vastgebonden (of genageld). Het lichaam van de veroordeelde zakte door het gewicht steeds verder voorover en deels ook naar beneden. Hierdoor werd de ademhaling zeer bemoeilijkt en hoopte zich in de longen vocht op. De gekruisigde voorkwam tijdelijk verstikking door zich met zijn benen omhoog te drukken. Dit kostte echter veel kracht en was bijzonder pijnlijk. Wanneer het opdrukken niet meer lukte, stikte het slachtoffer uiteindelijk. Afhankelijk van de conditie van de gekruisigde, de methode waarop hij gekruisigd werd en andere externe factoren, trad de dood binnen enkele uren maar soms ook pas na enkele dagen in. 
Indien de veroordeelde niet met touw aan het kruis gebonden werd, werd deze met spijkers of nagels aan het kruis vastgeslagen. Deze nagels konden wel 13 tot 18 centimeter lang zijn en een vierkante centimeter breed. In tegenstelling tot wat vaak verondersteld wordt (en ook op veel schilderijen en crucifixen is afgebeeld), werden deze nagels niet door de handpalm heen geslagen, maar door de pols. Proeven met lijken toonden enkele eeuwen geleden aan, dat iemand van het kruis af zou scheuren als de nagels door de handpalmen zouden zijn geslagen. Recenter onderzoek van National Geographic Channel lijkt daarentegen uit te wijzen dat het toch mogelijk is dat de doorboorde voeten zoveel lichaamsgewicht torsten, dat ook de handpalmen zonder gevaar voor scheuring konden worden doorboord en het slachtoffer aldus zo veel mogelijk pijn leed. De spijkers werden, als ze door de pols gingen, langs de zenuwen geslagen. Hierdoor was het optrekken of opduwen van het lichaam zeer pijnlijk, doordat de spijkers direct langs de zenuwen schuurden.
Waarschijnlijk waren de Perzen de eersten die kruisiging als executiemethode gebruikten. Er is bewijs dat gevangengenomen piraten zijn gekruisigd in de haven van Athene. Alexander de Grote introduceerde kruisiging binnen zijn hele rijk en was de eerste die hiervoor ook spijkers liet gebruiken (hij schijnt ooit een generaal te hebben laten kruisigen, omdat deze het oneens was met zijn campagneplannen).
Romeinen.
Romeinse burgers konden worden omgebracht met het zwaard, maar slaven of niet-burgers konden de wreedste folteringen ondergaan. Zij konden op de brandstapel worden gedood, voor de wilde dieren geworpen of gekruisigd. Volgens de Romeinse redenaar/politicus/filosoof Cicero was de kruisiging de extreemste vorm van doodstraf.
Sadistische bestuurders schrokken er niet voor terug om van de kruisiging een schouwspel te maken als vermaak en tegelijk als afschrikwekkend voorbeeld voor de bevolking. Bekend is bijvoorbeeld de kruisiging van de christenen in 64 na Christus na de grote brand van Rome. Christenen werden opgepakt en op verschillende wrede manieren ter dood gebracht. Een deel van hen werd aan kruisen geslagen, die toen de avond viel bij wijze van verlichting in brand werden gestoken.
Kruisigingen verliepen niet altijd op dezelfde wijze. De filosoof Seneca beschreef in een van zijn dialogen dat hij ooit een bonte verzameling van kruisen zag, grote, kleine en ingenieus geconstrueerde. Sommige slachtoffers waren met het hoofd naar beneden gekruisigd, anderen waren met hun schaamdelen vastgespijkerd. Gekruisigden werden niet begraven, wat in die tijd verlies van de identiteit betekende. Het lichaam bleef aan het kruis hangen als voedsel voor honden en gieren. Om te voorkomen dat verwanten het lijk van het kruis zouden halen om het toch te begraven werd er een wachtpost bij gezet. In Judea, evenwel, mocht een lijk niet 's nachts blijven hangen (Deuteronomium 21:23) en Jezus van Nazareth is volgens de Bijbel dan ook dezelfde dag nog begraven.
Onder de Romeinen was het gebruikelijk dat het slachtoffer zelf, niet het hele kruis, maar enkel de horizontale dwarsbalk, het 'patibulum', moest dragen naar de plek van de kruisiging. Als de kruisiging plaatsvond op een vaste plaats (zoals Golgotha bij Jeruzalem) stonden de verticale balken daar al klaar. De enige archeologische aanwijzing van een kruisiging werd teruggevonden nabij Givat Hamivtar in Israel. In tegenstelling tot de kunsthistorische weergave werden de nagels hier langs de zijkanten van de voeten in de hoofdbalk geslagen, en niet met een steunbalkje.
Bij de invoering van het christendom als staatsgodsdienst in het Romeinse Rijk werd de kruisiging afgeschaft.
Japan in de middeleeuwen.
In het oude Japan werd de kruisiging op een andere manier toegepast. Het slachtoffer (meestal een crimineel) werd op een T-vormig kruis gehesen, waarna hij door een beul met speren werd gedood. Het lichaam hing nog enige tijd voordat het begraven mocht worden.
Moderne kruisigingen.
Kruisigingen zijn tegenwoordig zeldzaam. Nergens ter wereld worden ze als officiële straf toegepast. Soms wordt kruisiging tijdens een oorlog toegepast. 
Vrijwillige kruisigingen.
Op de Filipijnen kruisigen sommige katholieken zich op Goede Vrijdag vrijwillig (voor beperkte tijd en op niet-dodelijke wijze), om het lijden van Christus te ervaren.

</doc>
<doc id="27239" url="https://nl.wikipedia.org/wiki?curid=27239" title="Lauwerszee">
Lauwerszee

De Lauwerszee is een (voormalige) baai in het noorden van Nederland. Het kreeg de naam van de Lauwers, de grensrivier tussen de provincies Groningen en Friesland. De Lauwerszee is ontstaan in de vroege middeleeuwen en breidde zich in de loop van de elfde en twaalfde eeuw verder uit. Op 25 mei 1969 werd hij afgesloten.
Er waren vele plannen geweest voor de afsluiting van de binnenzee, maar deze werden niet doorgezet. Na de watersnood van 1953 is besloten tot drooglegging. In 1960 is het "Besluit tot droogmaking van de Lauwerszee" aangenomen en is men begonnen met de aanleg van een dertien kilometer lange afsluitdijk met spuisluizen en een schutsluis. Op 25 mei 1969 werd de zee afgesloten en deze heet sindsdien Lauwersmeer.
Ten tijde van de afsluiting mondde de Lauwers al geruime tijd niet meer uit in de zee. Het Reitdiep, het Dokkumergrootdiep en de Dokkumer Ee loosden (en lozen) wel hun water op de zee. Doordat het water brak werd, veranderde de natuur in het gebied en ontstonden nieuwe fauna en flora in het gebied. Ter bescherming van dit nieuwe jonge natuurgebied is er op 12 november 2003 besloten het Lauwersmeer aan te wijzen als nationaal park.
Geschiedenis.
Ontstaan.
De Lauwerszee is over een langere periode ontstaan. De belangrijkste oorzaken voor het ontstaan van de Lauwerszee waren:
Rond het begin van de jaartelling verruimde de monding zich in de buurt van Anjum. In rustigere perioden werd hier klei afgezet waardoor kwelderwallen groeiden, die rond de 7e eeuw bewoonbaar werden. Vanaf ongeveer 600 na Chr. werden onder invloed van grote overstromingen vermoedelijk ook de veengebieden op grote schaal overstroomd, waarbij een laagje klei werd afgezet. Bij opgravingen in 2001 werden in de buurt van Gaarkeuken en Stroobos onder deze sliblaag veensloten aangetroffen die vermoedelijk getuigen van een grootschalige veenontginning in die tijd die door bodemdaling op catastrofale wijze bijdroeg aan deze overstromingen. De basis voor de Lauwerszee was daarmee gelegd. 
In de eeuwen daarna zette het proces zich verder door, waarbij doorgaande pogingen tot ontginning en voortdurende selnering bijdroegen aan verdere expansie van de zeeboezem. Ontginningen aan Friese zijde gingen door tot in de 12e eeuw.
Bedijkingen.
In de 11e of 12e eeuw kwam in fasen een dijk tot stand rond de Lauwerszee. Vanaf die tijd begon een periode van landaanwinning in de vorm van kwelders, die vergemakkelijkt werd doordat er wel steeds slib werd afgezet voor de dijken. Na de stichting van het klooster Jeruzalem bij Gerkesklooster in 1240 nam dit proces sterk toe en werden een groot aantal polders omdijkt. Oost-Kollumerland werd vermoedelijk grotendeels ingepolderd in de 14e tot de 16e eeuw (NIeuw-Kruisland). Aan Groninger zijde werden afgezien van enkele polders rond Grijpskerk, Visvliet en Pieterzijl (bijvoorbeeld de Besheerpolder, De Nie) en de eerste fase van de Ruigewaard de meeste polders aangelegd in de 17e en 18e eeuw. Zo kwamen toen de Waardsterpolder en de Oude Ruigezandsterpolder gereed. Ook de stad Groningen probeerde vanaf de Stadspolle invloed te krijgen in het gebied. De Lauwers dreigde ondertussen dicht te slibben, waarop in 1754 het Munnekezijlsterriet werd aangelegd als nieuwe uitwatering voor de Friese gebieden. In 1877 werd de provinciale dijk aangelegd bij Zoutkamp, waarmee de Friese Polder Wieringa en de Nieuwe Ruigezandsterpolder (van de stad Groningen) werden ingepolderd. De doorgetrokken provinciegrens werd daarbij recht geraaid op de kerktoren van Vierhuizen en voorzien van grenspalen. Ook de toegang tot het Reitdiep werd hiermee afgesloten, zodat de stad Groningen niet langer onder invloed stond van de getijden. Door de Nieuwe Ruigezandsterpolder werd het Munnekezijlsterriet doorgetrokken en kreeg bij Zoutkamp een eigen Friese Sluis.
Afsluiting.
Planning.
De eerste plannen tot de indijking van een deel van de Lauwerszee dateren van 1611, toen een delegatie van Stad en Lande naar Friesland vertrok met het voorstel tot het leggen van een dijk: " 't sij omtrent de Soltkampen, 't sij van Vierhuijsen totten bandt of daar waar sulcx goet gevonden sall worden". Het is niet bekend wat de reactie van het Friese bestuur was, maar tot een dijk kwam het in elk geval niet.
De eerste serieuze plannen over de afsluiting dateren uit 1849. Het grootste probleem van dit plan, net als van nieuwere plannen, was het verschil van 30 cm in het afwateringspeil tussen Friesland en Groningen. Door dit probleem en andere moeilijkheden werden deze plannen niet uitgevoerd.
In de jaren dertig was de Nederlandse Staat begonnen met landaanwinnings-werkzaamheden, om zo meer banen te scheppen. Voor de Lauwerszee werd een commissie ingesteld die moest gaan onderzoeken "of", en zo ja "hoe", de Lauwerszee het best kon worden afgesloten. De commissie kwam met verschillende plannen, maar die verdwenen uiteindelijk allemaal in de la.
De stormvloed van 1953 en de kerstvloed van 1954 bliezen de plannenmakerij nieuw leven in. Men vond nu, in tegenstelling tot vroegere plannen, dat de veiligheid verhoogd moest worden en dat daarom de lengte van de kust zo kort mogelijk gemaakt moest worden. Want dan was de kans op een nieuwe dijkdoorbraak immers het kleinst.
Met de komst van de nieuwe Deltawet in 1958 werd onder meer besloten dat de dijken in het noorden van Nederland versterkt moesten worden. Wat betreft het Lauwerszeegebied had Rijkswaterstaat de keuze uit twee mogelijkheden; een 13 km lange afsluitdijk aanleggen of de bestaande 32 km dijk rond de Lauwerszee opknappen en op deltahoogte brengen. Na studie bleek dat de afsluiting van de Lauwerszee een betere afwatering en landwinning tot gevolg zouden hebben, maar dat deze oplossing ook het duurst was. De regering koos daarom voor de goedkopere tweede mogelijkheid; het opknappen en verhogen van de bestaande dijken.
Tegen dit besluit kwam veel verzet van de bevolking aan de Friese kant. Het actiecomité‚ "Lauwerszee" verzamelde in 1959 135.000 handtekeningen van burgers die juist voor de afsluiting van de Lauwerszee waren ("De Lauwerszee moet dicht!"). In Leeuwarden vond op 13 februari 1960 een grote protestmanifestatie plaats, waaraan ca. 4000 Friezen deelnamen. De regering ging uiteindelijk overstag. Op 10 juni 1960 besloot het Kabinet-De Quay de Lauwerszee af te sluiten door het leggen van een afsluitdijk, op voorwaarde dat de provincies Groningen en Friesland meebetaalden. Daarnaast moesten de provincies voor het onderhoud zorgen als de dijk er eenmaal lag én hoefde de staat niet financieel bij te dragen aan de inpoldering van nieuw land binnen de aangelegde dijk. Met deze voorwaarden gingen de beide provincies akkoord waarna de beste manier van afsluiting bestudeerd werd.
De drie grootste problemen die uit de studies naar voren kwamen waren: allereerst de vraag waar de dijk precies moest komen, of men sluizen of een gemaal moest installeren en hoe hoog het waterpeil in het nieuwe meer moest worden.
Voor de plaats van de dijk haalde men een oud plan uit 1902 uit de kast, dat op enkele punten werd veranderd. Omdat sluizen goedkoper waren dan een gemaal werd hiervoor gekozen. Het waterpeil ten slotte werd vastgesteld op 83 cm onder NAP in de winter en op 93 cm onder NAP in de zomer.
Werkzaamheden.
In 1961 begon Rijkswaterstaat met de aanleg van een werkhaven bij Oostmahorn, de latere Jachthaven Lauwersmeer. De werkhaven deed dienst als ligplaats voor de baggerschepen en als veerhaven voor de verbinding met het nog te bouwen werkeiland. Dit werkeiland, Lauwersoog, zou op een zandplaat ten oosten van de vaargeul naar Oostmahorn komen. Het grootste probleem hier was dat op ondiep water gewerkt moest worden. De bouwplaats was moeilijk bereikbaar voor de grote schepen die de benodigde materialen naar het eiland moesten brengen. Werkzaamheden konden alleen bij vloed worden uitgevoerd.
Het eiland zou worden gebruikt voor de bouw van de afwateringssluizen, de schutsluis en de caissons. Daarnaast zou op het eiland een verblijfplaats worden ingericht voor ongeveer 150 arbeiders. Hiervoor moesten een aantal bijzondere voorzieningen worden getroffen. Er werd een waterleiding (8 km) aangelegd vanaf de Groninger kust. Voor de benodigde energie werden twee 10.000 volt kabels vanaf de Friese kust over de zeebodem aangelegd. Voor de telefoonverbinding werd een straalzender geïnstalleerd en er werd een helikopterhaven aangelegd.
In 1962 begon men met het opspuiten van het werkeiland. In 1963 was het, 1240 meter lang en 550 meter breed, klaar voor gebruik. Na de aanleg werd in hetzelfde jaar met de bouw van de sluizen begonnen.
De uitwateringssluizen bestaan uit twaalf grote betonnen kokers onder de dijk door, waardoor het water uit het Lauwersmeer met laagwater in de Waddenzee kan stromen. Elke koker is 10 meter breed, zodat de totale doorstroombreedte 120 meter is. Als de sluizen openstaan ontstaat er een kolk van ongeveer 65 meter lang en 9 meter breed. De afwateringssluizen en de schutsluis werden voltooid in 1967.
In 1963 begon Rijkswaterstaat met de aanleg van de eerste 1500 meter dijk die de Lauwerszee moest gaan afsluiten. Naast de werkhaven van Lauwersoog kwamen er nog twee werkhavens; een tussen het werkeiland en de Friese kust (Hoek van de Bant) en een tussen Lauwersoog en de Groninger kust (Vierhuistergat).
Aan het 2500 meter lange dijkgedeelte van de werkhaven Vierhuistergat tot aan de Groninger kust werd in 1964 begonnen. Hierna werd in 1968 de werkhaven aan het Vierhuistergat verbonden met het dijkgedeelte bij Lauwersoog. Het werkeiland had nu een verbinding met het vaste (Groninger) land. Aan de Friese kant was in 1965 begonnen met de aanleg van de 1500 meter lange dijk van de werkhaven bij de Hoek van de Bant naar de Friese kust en het jaar daarna werd een dijk aangelegd vanuit Lauwersoog in de richting van de Friese kust. Tussen beide dijken bleef een opening van 900 meter bestaan.
Caissons.
Het 900 meter brede 'sluitgat' tussen beide dijkdelen werd gedicht met behulp van caissons, een waterbouwtechniek waarmee men in de jaren er voor in Zeeland al veel ervaring had opgedaan. Deze enorme drijvende betonnen bakken werden boven een onder water aangelegde drempel gevaren en dan tot zinken worden gebracht. De caissons moesten precies in de lengte tegen elkaar op de drempel terechtkomen, waarbij ongeveer de helft boven het waterpeil bleef uitsteken. Ze vormden zo het hart van de aan te leggen dijk.
Op het werkeiland Lauwersoog werden de 25 benodigde caissons gebouwd. Deze caissons waren elk 33 meter lang, 15 meter breed en 12 meter hoog en kostten ongeveer een miljoen gulden per stuk. Elk caisson had 6 doorlaatopeningen, die met kleppen onafhankelijk van elkaar konden worden afgesloten. Aan weerskanten van deze openingen werden houten schotten geplaatst die de caissons tijdens het transport naar het sluitgat waterdicht moesten afsluiten. Nadat de caissons waren afgezonken werden de schotten verwijderd, zodat de zee onbelemmerd door de openingen kon stromen. Pas toen alle caissons geplaatst waren liet men de kleppen zakken en was de afsluiting een feit.
Alle 25 caissons werden gebouwd op een speciaal gedeelte van het werkeiland dat beneden het zeewaterpeil lag (de huidige jachthaven Noordergat). Toen het zover was, werd de dijk rond dit terrein doorgestoken en gingen de caissons drijven. Hierna konden ze naar het sluitgat worden gesleept waar ze stuk voor stuk werden afgezonken. Uiteindelijk bleef er een gat over waarin precies de laatste twee caissons pasten.
Lauwerszee wordt Lauwersmeer.
Door de enorme eb- en vloed-stroming in het sluitgat moesten de laatste twee caissons tegelijk worden afgezonken. Bij dit evenement, dat plaatsvond op 23 mei 1969, was onder andere koningin Juliana aanwezig.
Elk caisson had zes sluizen die met een zware stalen klep konden worden afgesloten. Op 25 mei 1969 werden alle 150 kleppen van de caissons tegelijk neergelaten, precies op het moment dat de ebstroom uit de Lauwerszee ophield en het water uit de Waddenzee de Lauwerszee zou gaan binnenstromen. De afsluiting was een feit, de Lauwerszee werd een meer. Direct na het neerlaten van de kleppen in de caissons werden de caissons volgestort met zand en werd de dijk doorgetrokken. Tegenwoordig is niet meer te zien waar de caissons onder de dijk verstopt zitten.
Met het neerlaten van de kleppen in de caissons kwam een einde aan een periode van ongeveer 1000 jaar, waarin de Lauwerszee een onderdeel vormde van de Waddenzee. Voor het eerst hadden eb en vloed geen invloed meer. Na de afsluiting zag het Lauwersmeer eruit als een stuk van de Waddenzee bij eb. Een uitgestrekte zand- en slikvlakte (ongeveer 9000 hectare) met bochtige geulen en prielen. Het meerwater en het grondwater waren in het begin zout. Het Lauwersmeer werd gebruikt als boezemmeer. Zowel Friesland als Groningen lozen hun regenwater gedeeltelijk op het meer. Als het tij gunstig is gaat de sluis bij Lauwersoog open om het teveel aan water naar de Waddenzee te laten stromen. Door dit "doorspoelen" was het water van het Lauwersmeer na een aantal maanden al zoet. Omdat het veel langer duurde voordat al het zout dat nog in de bodem zat door de regen was weggespoeld, ontstond er een unieke situatie: het water was zoet maar was nog omgeven door zout land.
Inrichtingsplannen.
Door het indammen van de Lauwerszee ontstond een gebied van ruim 9100 hectare, waarvan ongeveer 2000 hectare wateroppervlak. Wat moest er met dit nieuwe gebied gedaan worden? Hoe moest het worden ingericht? Om antwoord te kunnen geven op deze vragen werden diverse plannen ontwikkeld.
Staatsbosbeheer kwam met een plan om de bestaande geulen te laten voor wat ze waren en hier en daar wat bos aan te planten. De natuur moest het verder zelf doen. Men dacht met name aan pleisterplaatsen en aan voedsel- en broedgebieden voor vogels. De gronden langs de oude zeedijken bleken zeer vruchtbaar en geschikt voor de landbouw. Bij Defensie was inmiddels een tekort aan oefenterreinen ontstaan waardoor er interesse ontstond voor het nieuwe Lauwersmeergebied. Ook de provinciale besturen van Groningen en Friesland stelden een plan op. Daarin lag de nadruk op recreatie.
Intensief overleg tussen alle groepen leidde uiteindelijk tot een compromisplan. De inrichting werd vastgelegd in zogenaamde streekplannen. Er was alleen nog onenigheid over de aanleg van een militair terrein en de plek waar de weg van Groningen naar Lauwersoog zou moeten komen. Maar ook dit is uiteindelijk opgelost.
Inrichting.
Na het dichten van het sluitgat kon men met de inrichting van het gebied beginnen. Om verstuiving van de nieuwe zandgronden tegen te gaan werden op de hogere zandgronden schermen geplaatst. Nadat de bodem voldoende ontzilt was werd deze ingezaaid met een mengsel van Engels raaigras, roodzwenkgras, wintergerst en rogge. De planten gaven beschutting tegen de wind en de wortels konden het zand goed vasthouden. Daarnaast werd in het gebied ruim 350 hectare bos aangeplant. Door deze bossen werden diverse wandel- en fietspaden aangelegd.
De werkhaven op het voormalige werkeiland Lauwersoog werd omgebouwd tot visserijhaven en veerhaven (voor het veer naar Schiermonnikoog). De activiteiten in de haven oefenden ook aantrekkingskracht uit op met de scheepvaart en visserij verbonden bedrijven. Vlak bij de haven werd de woonkern Lauwersoog (veertien huizen) gesticht. Aan de noordkant van het Nieuwe Robbengat werden stranden aangelegd met een capaciteit van ongeveer 7000 bezoekers. Verder kwamen er een camping (Lauwersoog) en een recreatiewoningenterrein (Robbenoort) en in 1993 een vakantie-bungalow park (Suyderoogh). In 1987 werd het militair oefenterrein Marnewaard in gebruik genomen. De nieuwe (Marne)weg vanuit richting Groningen naar Lauwersoog is geopend in 1990.
Lauwer(s)zee.
Voor de afdamming werd de Lauwerszee doorgaans Lauwerzee (zonder "s") genoemd,
zoals in het Gronings Volkslied. Dat is eigenlijk vreemd omdat het riviertje waarnaar de zee genoemd werd, de Lauwers heette. Blijkbaar had de z van zee de "s" van de Lauwers verzwolgen. Na de indamming kwam de "s" in Lauwers weer meer tevoorschijn en werd de zee die er vroeger lag steeds vaker weer Lauwerszee genoemd.
Siemon Reker, bijzonder hoogleraar "Groningse taal en cultuur", veronderstelt dat "Lauwerzee" een hypercorrecte vorm is. Rond de Lauwerzee wordt een "z" aan het begin van een woord uitgesproken als een "s" en voelde de sz-combinatie in Lauwerszee niet goed aan.

</doc>
<doc id="27242" url="https://nl.wikipedia.org/wiki?curid=27242" title="Job Cohen">
Job Cohen

Marius Job Cohen (Haarlem, 18 oktober 1947) is een Nederlands voormalig politicus en bestuurder. Cohen was van 2014 tot en met 2018 hoogleraar aan de Universiteit Leiden in gemeenterecht en gemeentekunde: hij bekleedde de zogenaamde Thorbecke-leerstoel. Cohen was burgemeester van Amsterdam van 15 januari 2001 tot en met 12 maart 2010. Bij de Partij van de Arbeid was hij van 25 april 2010 tot en met 20 februari 2012 politiek leider. Hij was van 10 juni 2010 tot en met 28 februari 2012 lid van de Tweede Kamer en tot en met 20 februari 2012 PvdA-fractievoorzitter.
Cohen bracht zijn middelbareschooltijd door op het Stedelijk Gymnasium Haarlem en voltooide in 1971 zijn rechtenstudie aan de Rijksuniversiteit Groningen. Hij werkte daarna circa twaalf jaar bij de Universiteit Maastricht, waar hij de rechtenfaculteit opzette, hoogleraar methoden en technieken werd en later rector magnificus.
In 1993 werd hij voor korte tijd staatssecretaris van Onderwijs in het kabinet-Lubbers III. Vanaf 1994 zat hij in de Eerste Kamer en in 1998 werd hij in het kabinet-Kok II wederom staatssecretaris, ditmaal van Justitie. Eind 2000 trad hij terug als staatssecretaris, om begin 2001 aan te treden als burgemeester van de gemeente Amsterdam. Op 12 maart 2010 werd bekend dat Cohen zich na het vertrek van PvdA-partijleider Wouter Bos kandidaat stelde als nieuwe PvdA-partijleider. Hij trad terstond terug als burgemeester. Op 25 april 2010 werd Cohen bij enkelvoudige kandidaatstelling verkozen. Op 20 februari 2012 gaf hij zijn functie als fractievoorzitter en politiek leider van de PvdA op. Tegelijkertijd maakte hij zijn vertrek uit de Tweede Kamer bekend. Dat vond plaats op 28 februari 2012, de eerste dag dat de Tweede Kamer na het krokusreces bijeenkwam.
Leven.
Cohen is de tweede zoon van Dolf Cohen en Hetty Koster, beiden historici. Zijn ouders waren vrijzinnig-joods. Ze verloofden zich in 1940, maar moesten apart van elkaar onderduiken en zagen elkaar pas terug na de Tweede Wereldoorlog. Cohens grootouders van vaderszijde kwamen in de oorlog om in concentratiekamp Bergen-Belsen. Hij groeide op in Heemstede en doorliep het Stedelijk Gymnasium Haarlem van 1960 tot 1966. Zijn vader was in die tijd hoogleraar en later rector magnificus aan de Leidse universiteit. Cohen werd op 1 september 1967 lid van de Partij van de Arbeid en vervulde tal van bestuursfuncties in de partijorganisatie.
Academische loopbaan.
Cohen studeerde rechten aan de Rijksuniversiteit Groningen van 1966 tot 1971. Gedurende zijn studie was hij actief lid van het Groninger Studenten Corps "Vindicat atque Polit" en het Groninger Studentenmuziekgezelschap "GSMG Bragi". Hij was bij Vindicat redacteur van de Groninger Studenten Almanak. Van 1 september 1971 tot 1 september 1981 was hij wetenschappelijk medewerker bij het Bureau Onderzoek van Onderwijs aan de Rijksuniversiteit Leiden. In juni 1981 promoveerde hij aan deze universiteit in de rechtsgeleerdheid op het onderwerp "studierechten in het wetenschappelijk onderwijs".
Cohen was vanaf 1 september 1981 verbonden aan de Universiteit Maastricht, als wetenschappelijk hoofdmedewerker, en voorzitter van de commissie die de oprichting van een juridische faculteit voorbereidde. Op 1 september 1983 werd Cohen hoogleraar methoden en technieken aan de juridische faculteit; per 1 januari 1991 was hij tevens rector magnificus.
Staatssecretariaat.
Op 2 juli 1993 werd hij staatssecretaris van Onderwijs in het kabinet-Lubbers III, toen Jacques Wallage na de val van Elske ter Veld doorschoof naar Sociale Zaken. Een jaar later liep de termijn van dit ministerie af en Job Cohen keerde terug op zijn post in Maastricht. Wel hield hij als lid van de Eerste Kamer voeling met het landsbestuur.
Cohen begon een "sabbatsjaar" op 1 januari 1998, maar nam reeds in februari van dat jaar een functie op zich: hij werd interim-directeur van de VPRO, tot 15 augustus van dat jaar. Op 3 augustus zegde hij zijn lidmaatschap van de Eerste Kamer op omdat hij staatssecretaris van Justitie werd in het kabinet-Kok II, voornamelijk voor Vreemdelingenzaken. In die hoedanigheid was hij verantwoordelijk voor de nieuwe Vreemdelingenwet, die de toelating van vluchtelingen moest beperken tot de "echte gevallen".
Burgemeesterschap.
Eind 2000 werd bekend dat Cohen Schelto Patijn zou opvolgen als burgemeester van de gemeente Amsterdam. Op 31 december 2000 trad hij terug als staatssecretaris, om op 15 januari 2001 benoemd te worden als burgemeester. "Persoonlijk hoogtepunt", heel vroeg in zijn burgemeesterschap, was het sluiten van het eerste homohuwelijk op 1 april 2001. Een belangrijke feestelijke gebeurtenis was het burgerlijk huwelijk van kroonprins Willem-Alexander en prinses Máxima, dat Cohen op 2 februari 2002 in de grote zaal van de Beurs van Berlage sloot.
Op 26 november 2002 sprak Cohen in het groot auditorium van de Universiteit Leiden de Cleveringa-lezing uit.
Bij de Tweede Kamerverkiezingen 2003 werd Cohen door de PvdA gevraagd om minister-president te worden als de PvdA als winnaar van de verkiezingen uit de bus zou komen. Dat gebeurde echter niet en Cohen bleef aan als burgemeester.
Een dieptepunt was de moord op Theo van Gogh, op 2 november 2004. Cohen sprak 's avonds tijdens een herdenkingsmanifestatie op de Dam, hoewel de columnist bij leven vaak felle kritiek had geuit op Cohen. Bij de uitvaartdienst enkele dagen later was Cohen in eerste instantie niet uitgenodigd, maar hij kreeg na overleg met de familie van Van Gogh een plek achter in de zaal.
Op 27 januari 2006 maakte Cohen bekend beschikbaar te zijn voor een tweede termijn als burgemeester van Amsterdam. De gemeenteraad van Amsterdam nomineerde Cohen voor deze tweede termijn.
Cohen eindigde in 2006 als tweede bij de "World Mayor Award 2006", na John So van Melbourne.
Politiek leider PvdA.
Op 12 maart 2010 stelde Cohen zich tijdens een persconferentie officieel kandidaat voor het lijsttrekkerschap van de PvdA. Dit deed hij nadat Wouter Bos zich had teruggetrokken en Cohen naar voren schoof als opvolger. Cohen kondigde aan per direct zijn functie als burgemeester van Amsterdam neer te leggen. Omdat Cohen hiermee ook kandidaat was voor de functie van minister-president werden nog dezelfde dag twee peilingen gehouden waaruit bleek dat hij onder het Nederlandse electoraat favoriet was als toekomstig minister-president. Volgens de peiling van het Opiniepanel van EenVandaag kreeg Cohen 52 procent, op afstand volgden Balkenende en Wilders met respectievelijk 17 en 15 procent. De cijfers van Maurice de Hond waren als volgt, Cohen 55 procent, Balkenende 25, Wilders 17. Maurice de Hond deed voorts een peiling naar de positie van de politieke partijen tegen het licht van de Tweede Kamerverkiezingen 2010 van 9 juni 2010. De PvdA bleek door de komst van Cohen met twaalf zetels gestegen in de peilingen naar 27 zetels, waardoor de PvdA op 14 maart 2010 in de peilingen de grootste partij van Nederland was.
Na de Tweede Kamerverkiezingen 2010 behaalde de PvdA 30 zetels, één zetel minder dan de grootste partij, de VVD van Mark Rutte. Hierdoor was het niet aan de PvdA om als eerste coalitieonderhandelingen te starten. Nadat gesprekken voor een centrumrechts kabinet waren vastgelopen, werd er onderhandeld over een zogenaamd paars-plus kabinet, met VVD, PvdA, D66 en GroenLinks. Deze formatiepoging mislukte, waarna nog geprobeerd werd een centrum kabinet van VVD, PvdA en CDA te formeren. Ook deze poging mislukte omdat Cohen geen heil zag in deze samenwerking. Cohen wilde dit alleen als D66 en GroenLinks zouden aanschuiven, maar die voelden daar niets voor. Onder informateur Ruud Lubbers werd gezocht naar een coalitie bestaande uit VVD, PVV en CDA. Deze poging was succesvol en voor VVD-leider Rutte was dit nu nog de enige optie. Rutte gaf aan dat Cohen "krokodillentranen huilde" en dat hij "de vroedvrouw van het minderheidskabinet" was. Cohen ontkende dit en gaf aan dat Rutte aan zijn eigen "piketpalen" vasthield en steeds te kennen gaf dat een coalitie met de PVV en het CDA voor hem de voorkeur had. Het kabinet-Rutte I werd beëdigd op 14 oktober 2010, bestaande uit de VVD en het CDA, met gedoogsteun van de PVV. Hiermee werd de PvdA onder leiding van Cohen de grootste oppositiepartij in het parlement.
Op 20 februari 2012 legde Cohen zijn functies als partijleider en fractievoorzitter neer. Als reden gaf hij: “Bijna twee jaar geleden heb ik de overstap naar de landelijke politiek gemaakt omdat ik vanuit die positie wilde bijdragen aan een fatsoenlijke samenleving, waarin zo veel mogelijk mensen – ongeacht hun afkomst of achtergrond – tot hun recht komen. Ik moet helaas vaststellen dat ik er onvoldoende in ben geslaagd om in de politieke en media werkelijkheid van ‘Den Haag’ de weg naar deze fatsoenlijke samenleving geloofwaardig over het voetlicht te brengen". Op 28 februari 2012 verliet hij de Tweede Kamer. Voor zijn opvolging als partijleider werd een referendum uitgeschreven.
Na de Tweede Kamer.
Cohen was voorzitter van een commissie die de rellen op 21 september 2012 in Haren naar aanleiding van een oproep tot een Project X-feest onderzocht.
In januari 2013 werd Cohen voorzitter van de Raad van Toezicht van de OBA. Op 26 maart 2014 werd hij benoemd tot bijzonder hoogleraar gemeenterecht/gemeentekunde aan de Universiteit van Leiden, waar hij de Thorbecke-leerstoel bekleedt. Deze aanstelling richt zich met name op wetenschappelijk onderwijs en onderzoek op het gebied van lokaal bestuur. Op 1 mei 2014 werd hij voorzitter van Stichting voor Vluchteling Studenten UAF, een stichting die hoger opgeleide vluchtelingen ondersteunt bij studie en werk in Nederland. Bij de Waterschapsverkiezingen 2015 werd Cohen verkozen in het waterschap. Cohen besloot echter om geen zitting te nemen in het waterschap.
Verder is Cohen ook voorzitter van Cedris, lid van het comité van aanbeveling Ronald McDonald VU Huis/Kinderstad, ambassadeur van het Ronald McDonald Centre Only Friends en lid van het comité van aanbeveling van G.S.M.G. Bragi.
Vanaf begin 2019 was Cohen voorzitter van een commissie ingesteld door de Nederlandse Spoorwegen die moest bepalen of en welke vergoeding de NS moest betalen aan mensen (of aan de nabestaanden van mensen) die in de Tweede Wereldoorlog met NS-treinen naar concentratiekampen waren vervoerd (de zogenoemde Commissie Individuele Tegemoetkoming Slachtoffers WOII Transporten NS).
Op 31 januari 2023 werd bekend dat Cohen dubbellid werd van de PvdA en GroenLinks, om een samenwerking of fusie te steunen.
Kritiek.
Cohen is vaak verweten als burgemeester een softe aanpak voor te staan, en daardoor de criminaliteit en overlast van jongeren in zijn stad op zijn beloop te laten. Op 2 mei 2006 stelde minister Rita Verdonk bijvoorbeeld dat Amsterdam een bananenrepubliek lijkt te worden, waarbij ze verwees naar criminele afrekeningen in de stad, overlast van jongeren en het veiligheidsbeleid in het algemeen. Op 13 mei 2006 bleek echter uit de jaarlijkse Misdaadmeter van het Algemeen Dagblad dat Amsterdam het niet slecht deed op het gebied van veiligheid en criminaliteitsbestrijding, onder andere door een gerichte aanpak om veelplegers van straat te halen. Cohen zei hierover: "Ik heb altijd gezegd dat het een aanpak van hard én zacht is, maar op de één of andere manier blijft alleen het sociale deel hangen. Dat moet dan maar. Het is natuurlijk wel zo dat je beter kan voorkomen dat mensen afglijden en in die probleemgroep komen, dan dat je ze eruit moet halen."
Als politiek leider van de PvdA is Cohen vaak gebrek aan leiderschap verweten, ook uit zijn eigen partij. Uit een peiling van Maurice de Hond bleek dat de Nederlandse bevolking vooral SP-leider Emile Roemer als oppositieleider zag, gevolgd door D66-voorman Alexander Pechtold.
Persoonlijk.
Op 2 juni 1972 trouwde hij in Groningen met Lidie Lodeweges. Zij kregen twee kinderen: een zoon in 1980 en een dochter in 1983. Zijn vrouw leed jarenlang aan multiple sclerose en overleed in augustus 2015. Op 6 januari 2016 maakte Cohen bekend "al enige tijd" een nieuwe relatie te hebben. Hij trouwde op 30 augustus 2016 met zijn vriendin Anjes van der Linden.
Zijn oudere broer Floris Cohen is wetenschapshistoricus.

</doc>
<doc id="27243" url="https://nl.wikipedia.org/wiki?curid=27243" title="Ukkel">
Ukkel

Ukkel (Frans: "Uccle") is na de stad Brussel zelf de grootste gemeente in oppervlakte van het Brussels Hoofdstedelijk Gewest en ligt ten zuiden van Brussel-centrum. De gemeente telt ruim 86.000 inwoners.
Ukkel is een van de groenere gemeenten van het Brussels Hoofdstedelijk Gewest. Een deel van het Zoniënwoud ligt op zijn grondgebied.
Het Koninklijk Meteorologisch Instituut (KMI), de Koninklijke Sterrenwacht van België (KSB) en het Koninklijk Belgisch Instituut voor Ruimte-Aeronomie (BIRA) bevinden zich in Ukkel en vormen samen de zogeheten "Pool Ruimte".
De gemeente grenst met de klok mee aan Vorst, Elsene, Brussel-stad (namelijk het Ter Kamerenbos), Watermaal-Bosvoorde (allemaal Brussels Hoofdstedelijk Gewest) en de Vlaams-Brabantse faciliteitengemeenten Sint-Genesius-Rode, Linkebeek en Drogenbos.
Geschiedenis.
Ukkel was in de vroege middeleeuwen een uitgestrekt Karolingisch domein, dat zich uitstrekte over wat nu onder meer Ukkel, Vorst, Drogenbos, Sint-Gillis en delen van Brussel en Elsene zijn. Later werd het graafschap Ukkel een van de graafschappen in de Brabantgouw. Later werd het een Brabants hertogelijk domein en in de loop van de middeleeuwen ontstonden hier door ontginning vanuit de abdij van Vorst en abdij Ter Kameren verschillende nederzettingen. Een van die dorpen was Ukkel, ontstaan ten oosten van de Alsembergsesteenweg, een grote invalsweg naar Brussel, rond de huidige Sint-Pieterskerk. Ukkel werd een belangrijk dorp met een uitgestrekte jurisdictie in Brussel en omgeving. Hieruit werd in 1296 Obbrussel, nu Sint-Gillis genoemd, aangehecht bij Brussel en in 1394 werd Vorst opgenomen in de Kuipe van Brussel. Ukkel telde naast het dorp nog verschillende heerlijkheden, waaronder Stalle en Carloo.
Op het eind van het ancien régime werden onder Frans bewind de gemeenten gecreëerd. Ukkel werd in 1795 samengevoegd met de heerlijkheden Stalle en Carloo (Sint-Job-parochie) tot de gemeente Ukkel. Neder-Elsene en de gehuchten Tenbos en Boondael gingen naar de gemeente Elsene en Drogenbos werd in 1798 een afzonderlijke gemeente. In de loop van de 19de eeuw ontwikkelde Brussel zich en ook in het voorheen landelijk Ukkel begon de verstedelijking. Van zo'n 3.000 inwoners in 1815 telde de gemeente begin 20ste eeuw bijna 20.000 inwoners.
Hoewel het noordelijke deel van de gemeente onder impuls van de bankier en weldoener Georges Brugmann reeds vanaf 1860 een toenemende woonfunctie kreeg, was het grootste deel van Ukkel omstreeks 1900 nog bijna volledig landelijk en Nederlandstalig. De landbouw verloor echter terrein aan de tertiaire sector, waardoor Ukkel opging in de Brusselse hoofdstedelijke agglomeratie. Deze ontwikkeling had niet alleen een explosieve bevolkingsgroei, maar ook verfransing tot gevolg. De belangrijkste groeiassen waren de Alsembergse- en Waterloosesteenweg en de Brugmannlaan. In het zuiden en het zuidoosten van de gemeente liggen villawijken met landelijke vergezichten.
Natuur en landschap.
Ukkel is een verstedelijkte plaats met, vooral in het zuiden, een aantal groene zones. Hier vindt men het Zoniënwoud waarin ook het hoogste punt van Ukkel ligt, namelijk 128 meter. In het westen ligt het laagste punt, 44 meter. Hier vindt men het dal van de Geleytsbeek, een riviertje dat, evenals de Linkebeek, in westelijke richting naar de Zenne loopt. Parken en natuurgebieden zijn onder meer:
Politiek.
Het gemeentebestuur zetelt in het gemeentehuis van Ukkel.
Resultaten gemeenteraadsverkiezingen sinds 1976.
&lt;br&gt;
&lt;br&gt;
Representativiteit.
Voor Ukkel, net zoals voor de andere gemeenten van het Brussels Hoofdstedelijk Gewest, geldt dat het aantal kiezers in verhouding tot het aantal inwoners erg laag ligt, zowel absoluut als in vergelijking met de rest van het land. Dit is het gevolg van het hoge aandeel niet-Belgische inwoners (ook al kunnen deze onder bepaalde voorwaarden over gemeentelijk stemrecht beschikken). Daarnaast ligt ook het aantal kiezers dat niet komt opdagen, ondanks de stemplicht, erg hoog zodat het totaal aantal uitgebrachte stemmen, inclusief ongeldige en blanco, in de 19 gemeenten van het gewest slechts 44,66% van het aantal inwoners bedraagt. Ukkel scoort beter met een verhouding van 49,38% uitgebrachte stemmen/inwoners.
Verhouding kiezers/inwoners en absenteïsme bij de gemeenteraadsverkiezingen van 14 oktober 2012.
Ter vergelijking:
Burgemeesters.
1895-1900 Victor Allard&lt;br&gt;
1900-1906 Léon Vanderkindere&lt;br&gt;
1909-1912 Xavier De Bue &lt;br&gt;
1912-1921 Paul Errera &lt;br&gt;
1921-1925 Xavier De Bue &lt;br&gt;
1925-1926 Georges Ugeux &lt;br&gt;
1926-1933 Jean Vander Elst &lt;br&gt;
1933-1938 Joseph Divoort &lt;br&gt;
1939-1952 Jean Herinckx &lt;br&gt;
1952-1964 R. De Keyser &lt;br&gt;
1965-1981 Jacques Van Offelen (PLP) &lt;br&gt;
1981-2000 André Deridder (PRL) &lt;br&gt;
2001-2006 Claude Desmedt (MR-FDF)&lt;br&gt;
2007-2017 Armand De Decker (MR)&lt;br&gt;
2017-2017 Marc Cools (waarnemend) &lt;br&gt;
2017-heden Boris Dilliès (MR)
Nabijgelegen kernen.
Vorst, Sint-Gillis, Watermaal-Bosvoorde, Linkebeek, Drogenbos

</doc>
