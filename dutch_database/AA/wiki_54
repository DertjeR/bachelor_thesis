<doc id="17346" url="https://nl.wikipedia.org/wiki?curid=17346" title="Gospelmuziek">
Gospelmuziek

Gospel of gospelmuziek is een muziekgenre in de christelijke muziek.
Het Engelse woord "gospel" komt van het Oudengelse "goð" ('goed') en "spell" ('nieuws, boodschap') en betekent dus net als het Griekse evangelie 'goed nieuws' of 'goede/blijde boodschap'.
De gospelmuziek werd geboren in de katoenvelden van de zuidelijke staten van de Verenigde Staten van Amerika. Het is zwarte religieuze muziek die sterk beïnvloed werd door zowel de ritmische muziek die de slaven meebrachten uit Afrika alsook door de 'bevindelijke' manier van geloven van de blanken. Het leven na de dood, vaak aangeduid als het oversteken van de rivier de Jordaan, is een zeer vaak terugkerend thema.
Er wordt onderscheid gemaakt tussen 'zwarte' en 'blanke' gospelmuziek.
'Black gospel' kan zowel traditioneel zijn, met grote koren met solisten uit zwarte kerken, of hedendaags, verwant aan de muziek die te horen is op 'zwarte' radiostations. Het maakt deel uit van de toenmalige slavencultuur van dit land, terwijl andere invloeden komen uit de blanke cultuur van met name Britse straatliederen en gezangen, en uit ervaringen in de strijd om gelijke burgerrechten.
'White gospel' kan worden onderverdeeld in drie grote categorieën: 'Southern gospel', gelijkend op countrymuziek en typisch gebracht door een mannelijk kwartet; inspirerende of kerkmuziek, afgestemd op de kerkbezoekers en in het algemeen gezongen door koren tijdens een dienst; en ten slotte hedendaagse christelijke muziek, liedjes van de populaire cultuur met christelijke teksten voor consumenten op de markt gebracht via netwerken van christelijke platenmaatschappijen en onder meer aangeboden via christelijke boekwinkels. 
Belangrijke vertolkers van de oervorm van de (zwarte) gospel waren of zijn Mahalia Jackson, die algemeen als 'de koningin van de gospelmuziek' wordt beschouwd, The Staples Singers, The Jubalaires en The Five Blind Boys of Alabama. Ook Elvis Presley zong veel gospels. Voornamelijk met vrienden, maar ook tijdens optredens. Ook Sam Cooke, Jackie Wilson en John Legend zijn beïnvloed door gospelmuziek.
Uit de gospelmuziek kwam in de jaren vijftig en zestig de soul voort, met invloeden uit de rhythm-and-blues. Het religieuze karakter is hierbij weggevallen.
De term "gospelmuziek" wordt soms ook gebruikt als algemene aanduiding voor christelijke muziek. Feitelijk is dit onjuist, aangezien gospel verwijst naar een bepaald muziekgenre en christelijke muziek in alle muziekgenres wordt gemaakt.

</doc>
<doc id="17348" url="https://nl.wikipedia.org/wiki?curid=17348" title="IJzerbedevaart">
IJzerbedevaart

De IJzerbedevaart is een jaarlijkse bedevaart ter nagedachtenis van de gesneuvelde Vlaamse soldaten uit de Eerste Wereldoorlog die jaarlijks in Diksmuide (Kaaskerke) gehouden wordt. Hiermee herdenken de Vlaams-nationalisten de boodschap van de Frontbeweging (later ontstond hieruit de Frontpartij): "Nooit Meer Oorlog, Zelfbestuur en Godsvrede", later door het organiserende IJzerbedevaartcomité hertaald naar "Vrede, Vrijheid en Verdraagzaamheid".
Toelichting.
De IJzerbedevaart vindt sinds 1920 plaats (de IJzerbedevaarten tijdens de oorlogsjaren 1940-1945 worden niet opgenomen in de officiële telling).
De eerste bedevaarten werden jaarlijks gehouden naar een plaats waar "een populaire Vlaamse dode begraven lag". De eerste jaren deed men dus enkele dorpen aan waar een Belgisch militair kerkhof lag. In 1920 bracht de eerste IJzerbedevaart hulde aan Joe English en trok naar Steenkerke. De tweede bedevaart in 1921 huldigde de Gebroeders Van Raemdonck en ging naar Steenstrate. In 1922 trok men naar Westvleteren, en bracht men hulde aan Renaat De Rudder. In 1923 trok men naar Oeren, waar in 1918 al een 38 graven waren geschonden, met als thema "Eerherstel aan de geschonden graven". Vanaf 1924 vond de IJzerbedevaart altijd plaats in Kaaskerke bij Diksmuide.
Sinds de bouw van de (eerste) IJzertoren in 1928 en inwijding op 24 augustus 1930 werd dit grafmonument de verzamelplaats voor de bedevaarten. De IJzerbedevaarten groeiden in het interbellum, onder meer door propaganda van Clemens De Landtsheer, uit tot de belangrijkste manifestatie van de Vlaamse Beweging.
Het IJzerbedevaartcomité is ook een van de stuwende leden van het Overlegcentrum van Vlaamse Verenigingen (OVV).
Tijdens de Tweede Wereldoorlog werden geen massale bedevaarten georganiseerd, wel besloten plechtigheden die voor het publiek via de radio te beluisteren waren. Door de aanwezigheid en goedkeuring van Duitse militairen raakten de flaminganten die deelnamen aan deze herdenkingen bij velen geassocieerd met de collaboratie. De oorlogsbedevaarten werden na 1945 door de organisatie geschrapt uit de officiële telling.
Toen in 1946 de IJzertoren werd opgeblazen, was iedereen verdacht. Sommigen denken dat de aanslag gepleegd is door Belgische nationalisten, anderen menen in het ontmijningsdienst van het Belgische leger, dat destijds nabij Diksmuide gelegerd was, een dader te zien. Sommigen denken dat de aanslag gepleegd is door 'franskiljons'. De zaak zou nooit worden opgelost.
Dat jaar werd de bedevaart voor het eerst georganiseerd door de "VZW Bedevaart naar de Graven aan de IJzer", kortweg het IJzerbedevaartcomité. De officiële naam was toen "Jeugdbedevaart voor Eerherstel".
In de jaren 1980 verzamelden zich, in de marge van de echte IJzerbedevaart, aan de vooravond van de herdenking steeds meer neonazi's uit heel Europa in de stad Diksmuide. Dat veroorzaakte steevast rellen, tot schaamte van de Vlaamse bedevaarders, die niet meteen een manier vonden om de associatie tussen de herdenking en de relschoppers uit de wereld te helpen.
Het IJzerbedevaartcomité onder leiding van "Paul Daels" en Lionel Vandenberghe ondernam een ambitieuze poging om de organisatie toegankelijker te maken voor een breed publiek, onder meer via het museum "Oorlog, Vrede, Vlaamse Ontvoogding" en de organisatie van activiteiten in de geest van "Vrede, Vrijheid en Verdraagzaamheid".
De rechtervleugel kon zich echter niet verzoenen met die aanpak en noemde de organisatie van concerten op de bedevaartsweide (het festival Ten Vrede) grafschennis.
In 1996 volgde de definitieve breuk, toen tijdens de bedevaart aanhangers van het Vlaams Blok het podium bestormden en rake klappen uitdeelden uit protest tegen het organiserende IJzerbedevaartcomité.
Op de IJzerbedevaart van 27 augustus 2000 nam de Vlaamse geschiedkundige en lid van het IJzerbedevaartcomité Frans-Jos Verdoodt het woord, om de collaboratie van 1940 tot 1944 van een belangrijk deel van het historisch Vlaams-nationalisme met nazi-Duitsland uitdrukkelijk te veroordelen en een 'historisch pardon' te vragen in naam van de Vlaamse Beweging.
Sinds 2003 houdt de radicale rechtervleugel een eigen jaarlijkse bijeenkomst, de IJzerwake, bij het monument van de "gebroeders Van Raemdonck" in Steenstrate bij Ieper. Na enkele uitschuivers in de eerste jaren is de IJzerwake minder extreem geworden en heeft ze de IJzerbedevaart uiteindelijk overvleugeld, tenminste inzake aantal deelnemers. De pers blijft de Bedevaart als een politiek ijkpunt zien.
Terwijl de IJzerwake vooral radicale flaminganten trekt, vooral uit Vlaams Blok/Vlaams Belang (de oorspronkelijke organisator en geldschieter), slaagde de IJzerbedevaart er vanaf de jaren 90 in om parlementsleden uit alle Vlaamse partijen aan te trekken. Ook meer dan één Vlaams minister-president woont de vredesmanifestatie bij: de IJzerbedevaart is nu echt erkend als plechtigheid van de hele Vlaamse Gemeenschap.
Onder voorzitters Walter Baeten en "Paul De Belder" zoekt het IJzerbedevaartcomité naar een stabiel evenwicht tussen toegankelijkheid en trouw aan de oorspronkelijke drie idealen van Frontbeweging. Grote aandacht gaat naar het museum "Oorlog, Vrede, Vlaamse Ontvoogding" in de IJzertoren, dat jaarlijks vele duizenden bezoekers kent. In publicaties en manifesten worden de leuzen "Nooit meer oorlog, Zelfbestuur en Godsvrede" en "Vrede, Vrijheid en Verdraagzaamheid" door elkaar gebruikt.
Sinds 2004 pleit het comité voor een soeverein Vlaanderen als lidstaat van de Europese Unie. Sinds 2000 werkt het IJzerbedevaartcomité ook intensief aan opening naar de nieuwe Vlamingen, de Vlamingen behorende tot de etnisch-culturele minderheden. Zo sprak Mohammed El Omari op de IJzerbedevaart van 2006.
In 2008 werd de IJzerbedevaart geïntegreerd in een dagvullend programma met diverse activiteiten onder de naam "Diksmuide IJzersterk". Vanaf 2010 werd de IJzerbedevaart officieel ontdaan van haar karakter als politieke meeting en beoogt zij enkel nog een brede dodenherdenking te zijn.
Het gekozen jaarthema weerspiegelt niet alleen de nationalistische en pacifistische inslag van het gebeuren maar ook de accentverschuivingen in de loop van de tijd:
Tot en met 2012, vond de IJzerbedevaart jaarlijks plaats op de laatste zondag van augustus.
Vanaf 2013 vond de IJzerbedevaart jaarlijks plaats op 11 november. Daarmee wilde het comité terugkeren naar de oorsprong van de bijeenkomst in Diksmuide: een piëteitsvolle herdenking van de soldaten aan ‘het Belgisch-Duitse front op Vlaamse grond’.
Naar aanleiding van het jubileum '100 jaar IJzerbedevaarten' besliste de organisatie vzw Bedevaart naar de Graven aan de IJzer (= IJzerbedevaartcomité) om te verschuiven naar het weekend van 5 en 6 september 2020, exact 100 jaar na de eerste IJzerbedevaart in 1920. De eerste zondag van september werd hierna ook voor de volgende edities aangehouden.

</doc>
<doc id="17350" url="https://nl.wikipedia.org/wiki?curid=17350" title="Leon van Bon">
Leon van Bon



</doc>
<doc id="17351" url="https://nl.wikipedia.org/wiki?curid=17351" title="Koos Moerenhout">
Koos Moerenhout

Jacobus (Koos) Moerenhout (Achthuizen, 5 november 1973) is een voormalig Nederlands wielrenner. Hij was professional van 1996 tot en met 2010. Moerenhout was vooral een zogeheten knecht. Tussen 2013 en 2016 was hij teammanager van de vrouwenploeg Rabobank-Liv en vanaf 2017 van Axeon Hagens Berman. In november 2018 werd Moerenhout KNWU-bondscoach voor de mannen elite wegrenners.
Loopbaan.
Op 11 oktober 2006 tekende hij een eenjarig contract bij de Rabobankploeg, om zich in 2007 voor de eerste maal Nederlands kampioen te laten kronen. In 2008 eindigde hij als tweede in het Nederlands kampioenschap, om zich in 2009 voor de tweede maal Nederlands kampioen te laten kronen: speciaal voor deze overwinning schreven The Gasoline Brothers het nummer "There it goes (for Koos)".
In 2000 deed hij mee aan de Olympische Spelen, hij werd 26e in de individuele tijdrit en reed de wegwedstrijd niet uit.
In 2009 liet Moerenhout zien dat hij zich in het tijdrijden nog steeds ontwikkelt. Hij won een tijdrit in de Ronde van Oostenrijk en werd 7e op het WK Tijdrijden in Mendrisio.
Tijdens de Ronde van Frankrijk 2010 kondigde hij aan te zullen gaan stoppen als renner en in 2011 deel uit te gaan maken van het management van de Rabobankploeg.
Tijdens zijn laatste Tour de France in 2010 ging het peloton in de tweede rit door zijn geboortestreek Goeree-Overflakkee.
Na zijn actieve wielercarrière werd Moerenhout ploegleider. Tussen 2013 en 2016 leidde hij bij de vrouwenploeg Rabobank-Liv onder andere Marianne Vos en Anna van der Breggen naar vele overwinningen. Vanaf 2017 is hij manager van Axeon Hagens Berman, het team van (eveneens ex-renner) Axel Merckx. In november 2018 werd Moerenhout KNWU-bondscoach voor de mannen elite wegrenners.
Zijn plannen om een come-back te maken tijdens het NK tijdrijden in Goeree-Overflakkee (waarvan Moerenhout het parcours uittekende), bleek een 1 aprilgrap.
Belangrijkste overwinningen.
1996
1997
1999
2000
2003
2007
2009
2010

</doc>
<doc id="17352" url="https://nl.wikipedia.org/wiki?curid=17352" title="Remmert Wielinga">
Remmert Wielinga

Reinbert Cornelis ("Remmert") Wielinga (Eindhoven, 27 april 1978) is een Nederlands voormalig wielrenner. Hij resideert in Monaco en is getrouwd met een Russin.
Biografie.
De loopbaan van Wielinga kende een grillig verloop. Hij koerste een jaar bij Frans Maassen in de Rabo-juniorenploeg, voldeed niet en vertrok naar Agu. Drie jaar later was hij toch weer welkom bij Rabobank, nu bij de amateurs onder leiding van Nico Verhoeven. Het jaar erop kon de toen 22-jarige coureur nog een seizoen bij Verhoeven blijven, maar Wielinga wilde de overstap naar de professionals maken. Na een goed gesprek met de Italiaanse formatie De Nardi tekende hij een contract voor twee jaar.
Zijn eerste jaar in Italiaanse dienst verliep goed. In het tweede seizoen telde het team opeens 25 renners waardoor Wielinga slechts uitkwam op 42 koersdagen. Door zijn goede optreden in de Bicicleta Vasca werd hij opnieuw door Rabobank benaderd. Jan Raas deed hem een aanbieding en Wielinga hapte snel toe.
Wielinga maakte bij de oranje-blauw-witte formatie meteen indruk in het vroege voorjaar met ritzeges in de Ronde van Mallorca en de Ruta del Sol. Toen leek deelname aan de honderdjarige Tour nog ver weg. Nadat de Brabander in de bergritten van de Dauphiné Liberé met de besten mee naar boven klom, werd hij alsnog verkozen om de Tour te rijden. Hierin stelde hij echter teleur.
Vervolgens kreeg Wielinga last van een chronische knieblessure, waardoor hij weinig tot niets klaarspeelde in dienst van de Rabobank, mede doordat het team hem in 2005 ook nauwelijks meer opstelde. Wielinga is toen naar de welbekende Italiaanse sportarts Luigi Cecchini gestapt, trainer van onder andere Thomas Dekker. Hij zag het in Wielinga wel zitten en sinds midden 2005 werkten ze samen. In 2006 stapte hij over naar het team van Quickstep-Innergetic. Hij leek op de weg terug te zijn met een zege in de GP Chiasso en goede optredens in onder meer de Ronde van de Middellandse Zee (10e) en de Ronde van Georgia (12e), maar op 20 september maakte teammanager Patrick Lefevere bekend, dat er in het volgend seizoen geen plaats meer zou zijn voor Wielinga in de ploeg. In 2007 reed hij wederom voor een Protourformatie, namelijk voor het Spaanse Saunier Duval. Daar leek hij zijn naam als allrounder definitief te vestigen door een goede proloog te rijden in de rittenkoers Parijs-Nice. Vervolgens werd het stil rond de prestaties van de Eindhovenaar en voor 2008 kreeg hij geen nieuw contract aangeboden. Uiteindelijk gaf Wielinga in een interview met het Brabants Dagblad toe dat hij niet in het peloton durfde te rijden. Door deze pelotonvrees verspeelde hij al zoveel energie tijdens de ritten, dat hij in de finales niets meer kon uitrichten en vaak al na een paar dagen uitgeput was. Wielinga probeerde jarenlang via therapieën van deze pelotonangst af te komen, maar uiteindelijk moest hij concluderen dat een leven in het profpeloton niet aan hem was besteed. Hij besloot daarom zijn carrière te beëindigen.
In 2009 maakte Wielinga een korte rentree bij het NK tijdrijden, waar hij 29ste werd. Begin 2011 pakte hij de draad definitief weer op en begon weer als wielrenner bij een professionele ploeg Itera-Katjoesja, de opleidingsploeg van Katjoesja.
Belangrijkste overwinningen.
1999
2000
2003
2006

</doc>
<doc id="17353" url="https://nl.wikipedia.org/wiki?curid=17353" title="Marc Lotz">
Marc Lotz

Marc Lotz (Valkenburg, 19 oktober 1973) is een Nederlands voormalig profwielrenner. Hij was wielerprofessional van 1997 tot en met 2005. Lotz woont in Maastricht in Nederland.
Loopbaan.
Marc Lotz reed het grootste deel van zijn loopbaan voor Rabobank. In deze tijd was hij voornamelijk als knecht actief, vaak voor Michael Boogerd. Een enkele keer mocht hij ook voor eigen kansen rijden, wat hem als voornaamste overwinning de Ronde van de Haut-Var in 2004 opleverde. Andere overwinningen zijn: Brussel – Opwijk (1997), Ronde van Wateringen en Hattem (1999) en de Profronde van Heerlen (2004).
Lotz stond in 2003 voor de vierde keer aan de start van de Ronde van Frankrijk, nadat de Limburger in 2002 nog buiten de ploeg gelaten werd. Een valpartij maakte een einde aan zijn deelname. Lotz stelde zijn Tourticket veilig door zijn goede optreden in de Route du Sud. Hij moest de ronde echter alweer snel verlaten na een valpartij in de eerste etappe. Ook in 2004 nam Lotz deel aan de Tour de France. In deze editie werd hij een keer vijfde en een keer zesde in een etappe.
In augustus 2004 maakte Lotz bekend de Rabobankploeg aan het eind van dat jaar te verlaten. Van het begin van het seizoen 2005 tot 1 juni van dat jaar reed hij voor Quick•Step - Innergetic. Hij liet echter op 1 juni zijn contract ontbinden, nadat bij een gerechtelijk onderzoek epo bij hem thuis was aangetroffen en hij ook had bekend het middel gebruikt te hebben. Zijn ploeg accepteerde het ontslag. Het dopinggebruik kwam hem te staan op een schorsing van 2 jaar voor het wielrennen in het algemeen, en voor 4 jaar voor de Pro Tour.
Na de schorsing maakte hij zijn studie voor wiskundeleraar aan de lerarenopleiding af en werkte als wiskundeleraar aan op havo-vwo school te Sittard.
In januari 2007 werd bekend dat Lotz na afloop van zijn tweejarige schorsing (eind mei) een contract zou tekenen bij de Nederlandse amateurploeg Löwik Meubelen. Lotz debuteerde in de 22ste editie van de Parel van de Veluwe op woensdag 6 juni waar hij 82ste werd in een klassement met 89 renners. Tijdens het Nederlands Kampioenschap behaalde hij een 19e plaats en hij werd daarmee derde van de renners zonder profcontract. Na de zomer hoopte hij onder contract te komen bij een professioneel team en zegde zelfs zijn baan als wiskundeleraar op.
Lotz maakte mondelinge afspraken met Britse formatie Pedaltech-Cyclingnews.
In december van dat jaar gaf de teamleiding echter aan de voorkeur te hebben voor twee Engelse wielrenners. Op 19 december 2007 maakte Lotz bekend dat hij per direct stopt met zijn loopbaan als wielrenner nadat het contract bij Pedaltech-Cyclingnews niet door bleek te gaan. Lotz werkt thans als wiskundeleraar op een middelbare school in Kerkrade.
Op vrijdag 3 oktober 2008 werd Lotz door een Belgische rechtbank veroordeeld tot een boete van 16.500 euro, waarvan 8250 voorwaardelijk, wegens het gebruik van het verboden middel epo. Oorspronkelijk was er naast een boete van 17.000 euro ook een onvoorwaardelijke celstraf van een half jaar geëist.
Op zondag 20 januari 2013 maakte Lotz op de Limburgse televisiezender L1 kenbaar dat hij in 2001 in contact kwam met epo toen hij nog in dienst reed van de Rabobankploeg. Hij deelde hierbij mede dat hij op eigen initiatief, maar wel onder begeleiding van een arts, epo en cortisonen gebruikte. Van groeihormonen maakte hij gelet op de gezondheidsrisico's geen gebruik. Evenmin maakte hij gebruik van bloedtransfusies.
Belangrijkste overwinningen.
1996
1997
2004

</doc>
<doc id="17354" url="https://nl.wikipedia.org/wiki?curid=17354" title="Bram de Groot">
Bram de Groot

Bram de Groot (Alkmaar, 18 december 1974) is een Nederlands voormalig wielrenner. De Groot woont in Lanaken en was professional van 1999 tot en met 2009.
Carrière.
Gedurende zijn volledige periode als beroepsrenner stond Bram de Groot onder contract bij het ProTeam van Rabobank. Op 19 november 2009 gaf hij te kennen een punt achter zijn carrière te zetten, omdat hij het wielrennen wilde verlaten. Hij beëindigde zijn carrière op dezelfde plaats waar hij zijn carrière begonnen was, op een Cyclo cross in Amerika. Hier moesten elk jaar renners van Rabobank aanwezig zijn voor hun sponsors. Zijn belangrijkste overwinning was ongetwijfeld die van 2003 met een ritzege in de Ronde van Catalonië.
Hij staat bekend in het peloton voor zijn openheid over doping. Hij is een van de enige renners die in de Rabobank ploeg van 2007 (Rasmussen) zonder doping heeft gereden.
Belangrijkste overwinningen.
1995
1998
2003
2005

</doc>
<doc id="17358" url="https://nl.wikipedia.org/wiki?curid=17358" title="Sylt">
Sylt

Sylt (Deens: "Sild", Noord-Fries: "Söl") is het grootste Noord-Friese wadden(schier)eiland. Het ligt in het noorden van de Waddenzee, vlak bij de Deense grens. Sylt hoort bij de Kreis Noord-Friesland in de Duitse deelstaat Sleeswijk-Holstein. In de loop van de eeuwen is het eiland door erosie doorlopend in afmeting afgenomen. Dit proces is hier, net als op de meeste andere waddeneilanden, nog steeds gaande hoewel dit door het aanleggen van dijken afgeremd is. Toch wordt bijvoorbeeld het "Rote Kliff" bij het dorp Kampen ieder jaar ongeveer een meter kleiner.
Naam.
Over de herkomst van naam van het eiland bestaan verschillende theorieën.
Eén theorie verwijst naar het Deense woord voor haring: "Silt". Haringvangst was al in de middeleeuwen een belangrijke activiteit van de Sylter vissers. En de haring komt al minstens vanaf 1668 voor in het wapen van het eiland.
Een andere verklaring luidt dat de naam uit het Angelsaksische taalgebied stamt en verwant is aan het woord voor drempel (Engels: sill), met de betekenis "landdrempel". Vanuit Angelsaksisch oogpunt was de Noord-Friese kust bij Sylt de eerste landdrempel op het Europese vasteland voor zeevarenden die naar het oosten voeren.
Bevolking.
Sylt vormt het noordelijkste deel van het Friese woongebied. De bevolking is tijdens de eerste Noord-Friese kolonisatiegolf in de 8e en 9e eeuw uit (waarschijnlijk Oost-)Friesland gekomen. In de 20e eeuw heeft het toerisme het aanzien van het eiland sterk veranderd. Toerisme en tweedehuizenbezit hebben de onroerendgoedprijzen op Sylt sterk opgedreven, waardoor veel Friese huishoudens werden gedwongen op de vaste wal goedkopere huisvesting te zoeken. Met 21.000 inwoners heeft Sylt de meeste inwoners van alle waddeneilanden van wie de meeste nieuwe bewoners Duitsers zijn.
Taal.
De taal met de langste traditie op Sylt is het Noord-Fries. De dialecten van Sylt, Föhr ("Feer"), Amrum ("Oomram") en Helgoland vormen met elkaar een aparte dialectgroep in Noord-Friesland, die afwijkt van het Noord-Fries van het vasteland. Het "Söl'ring", zoals het Sylter Fries wordt genoemd, onderscheidt zich van de andere Noord-Friese dialecten door het grote aantal Deense leenwoorden. Er zijn nog enkele honderden sprekers van het Sylter Fries, die echter voor een groot deel op de vaste wal wonen. Rond Westerland wordt in veel gezinnen Nedersaksisch gesproken. In het noorden en zuiden van het waddeneiland wordt vrijwel alleen het Hoogduits gebruikt. Ook het Deens, vanouds het Jutlandse dialect, heeft er een aantal sprekers.
Transport.
Sylt is via de Hindenburgdamm met de vaste wal verbonden en is daarmee sedert 1927 geen eiland meer. Over de dam ligt een spoorweg. Wegvoertuigen kunnen vanaf Niebüll op de trein meerijden (Sylt Shuttle). Inzittenden kunnen in de auto blijven. Er ligt een pad ten zuiden van de spoorweg voor onderhoud, maar gebruik daarvan, ook voor fietsers en voetgangers, is verboden.
Vanaf luchthaven Sylt zijn vluchten van en naar het vasteland, Italië, Oostenrijk, het Verenigd Koninkrijk en Zwitserland.
Tevens kan men met de Syltexpress vanaf het Deense eiland Rømø in ongeveer 40 minuten naar de haven van List op Sylt reizen.
In schilderij.
Onder de eerste schilders die Sylt ontdekten als een thema waren Eugen Dücker en Eugen Bracht. Franz Korwan volgde hen.
De schilder Andreas Dirks werd geboren in 1865 in Tinnum op Sylt. Hij studeerde aan de kunstacademie van Düsseldorf en in Weimar, woonde sinds 1895 in Düsseldorf, aanvaardde daar in 1916 een hoogleraarschap en had tegelijkertijd een atelier in Westerland.
De kunsthistoricus Ulrich Schulte-Wülwer omschreef hem als “... het sterkste artistieke talent dat het eiland heeft voortgebracht”. Carl Arp kwam in 1903 naar Sylt.
Schilders als Emil Nolde, Erich Heckel, Anita Rée en Albert Aereboe verhuisden naar Sylt. Tot de hedendaagse kunstenaars behoren de schilders en beeldhouwers Rainer Fetting en Ingo Kühl die in Berlijn en op Sylt wonen.

</doc>
<doc id="17359" url="https://nl.wikipedia.org/wiki?curid=17359" title="Milieuvervuiling">
Milieuvervuiling



</doc>
<doc id="17360" url="https://nl.wikipedia.org/wiki?curid=17360" title="Stikstofoxide">
Stikstofoxide

Een stikstofoxide is een binaire verbinding van zuurstof en stikstof, zoals een verbinding uit het rijtje:
Vaak worden willekeurige stikstofoxiden, of mengsels van willekeurige stikstofoxiden, aangeduid met "NO"x"". Lachgas (N2O) wordt bij standaardomstandigheden doorgaans niet tot de stikstofoxiden gerekend.
Stabiliteit.
De verzamelnaam voor de mono-stikstofoxiden (NO, NO2 en NO3) is NO"x". De laatste vier, N2O3, N2O4, N2O5 en NO3, zijn bij kamertemperatuur en atmosferische druk niet stabiel:
De tweede, N2O, is bij hogere temperaturen weinig stabiel, ontleedt bij hoge temperatuur gemakkelijk en is dan bij hoge druk een krachtige oxidator:
zodat ze als raketbrandstof gebruikt kan worden.
De eerste, NO, zet zich in lucht om tot NO2:
Hoewel NO het meest gevormd wordt, zal in de lucht dus vooral NO2 voorkomen.
Ontstaan.
Stikstofoxiden ontstaan bij alle vormen van verbranding op hoge temperatuur, bijvoorbeeld in een verbrandingsmotor. Als diesel met benzine vergeleken wordt, kan geconcludeerd worden dat diesels meer NO"x" produceren, doordat de verbranding plaatsvindt bij hogere druk en bijgevolg ook hogere temperatuur. Andere voorbeelden van verbrandingsprocessen zijn huishoudelijke verwarming op gas, stookolie of kolen, industriële processen zoals thermische elektriciteitscentrales op kolen, olie of gas, cementovens, hoogovens voor staalproductie.
Het belangrijkste mechanisme is aangetoond door Zeldovich en luidt vereenvoudigd:
Bij 1500 °C levert dit 0,3% NO op, bij 1930 °C 1% en bij 2300 °C 2%.
Eigenschappen.
Stikstofoxiden worden gerekend tot de stoffen die verzuring en eutrofiëring van het milieu in de hand werken, onder andere zure regen. Een reactie met water levert de anorganische zuren salpeterzuur en salpeterigzuur op:
Toxicologie en veiligheid.
Stikstofoxiden zijn schadelijk voor de luchtwegen van mens en dier en ook voor plantengroei. Stikstofoxiden tasten ook de ozonlaag in de stratosfeer aan:
Ozon kan echter ook opnieuw gevormd worden door de omgekeerde reactie:
Stikstofoxiden kunnen op deze manier smog nabij de grond creëren en zijn verantwoordelijk voor een gedeelte van het versterkte broeikaseffect: N2O werkt zoals koolstofdioxide, maar dan 265 keer zo sterk.
Om hier iets aan te doen, is een chemische reductie in vele gevallen verplicht. Er zijn verschillende soorten reducties mogelijk: selectieve of niet-selectieve en katalytische of niet-katalytische. Het meest toegepast zijn de katalysatoren voor de uitlaat van auto's op benzine, gebaseerd op platina of palladium. Ook industriële processen passen reductie toe. Het gaat dan om selectieve katalytische reductie bijvoorbeeld een speciale katalysator op vrachtauto's waarbij het product AdBlue ervoor zorgt, dat de NO"x"-uitstoot nagenoeg tot nul wordt teruggebracht. Sinds 2006 moeten alle nieuwe vrachtauto's voorzien zijn van een dergelijke katalysator of selectieve niet-katalytische reductie. Daarnaast passen industriële processen ook andere maatregelen toe, waaronder bepaalde chemische reacties.

</doc>
<doc id="17361" url="https://nl.wikipedia.org/wiki?curid=17361" title="519">
519

Het jaar 519 is het 19e jaar in de 6e eeuw volgens de christelijke jaartelling.

</doc>
<doc id="17362" url="https://nl.wikipedia.org/wiki?curid=17362" title="Operating system">
Operating system



</doc>
<doc id="17363" url="https://nl.wikipedia.org/wiki?curid=17363" title="518">
518

Het jaar 518 is het 18e jaar in de 6e eeuw volgens de christelijke jaartelling.

</doc>
<doc id="17364" url="https://nl.wikipedia.org/wiki?curid=17364" title="517">
517

Het jaar 517 is het 17e jaar in de 6e eeuw volgens de christelijke jaartelling.

</doc>
<doc id="17365" url="https://nl.wikipedia.org/wiki?curid=17365" title="Gilgamesj">
Gilgamesj

Volgens de lijst van koningen van Sumer was Gilgamesj (ook Gilgamesh of Gilgameš, en in oude Soemerische literatuur ook Bilgamesh/Bilgamesj) de vijfde koning van Uruk. Hij regeerde tussen 2652 v.Chr. en 2602 v.Chr. en was de opvolger van Dumuzi. In de Soemerische literatuur wordt hij beschreven als de zoon van koning Lugalbanda en de godin Ninsun, waardoor Gilgamesj beschouwd moet worden als twee derde god en een derde mens. Zijn naam en faam berust zeer waarschijnlijk op een effectief historisch bestaande leider/koning van Uruk uit de eerste helft van het 3de millennium v.Chr., toch zijn daar weinig historische of archeologische bewijzen voor. Na zijn dood kreeg Gilgamesj de status van legendarische held voor de inwoners van Mesopotamië en omliggende regio's. Zijn daden werden beschreven in literaire meesterwerken en afbeeldingen van hem duiken vanaf de 2de helft van het 3de millennium steeds vaker op.
Gilgamesj is vooral bekend van het Gilgamesj-epos. Het epos is samengesteld uit een verzameling heldenverhalen met Gilgamesj als hoofdpersoon. De verhalen werden gedurende eeuwen mondeling overgeleverd en later veelvuldig neergeschreven in het spijkerschrift. De definitieve versie van het epos zou dateren uit de twaalfde eeuw vóór onze tijdrekening, maar oudere fragmenten klimmen op tot in het 3de millennium. In deze verhalen beleeft de held Gilgamesj, vaak vergezeld door zijn vriend Enkidu, mythologische avonturen. Zo gaat hij op zoek naar het eeuwige leven of vecht hij een duel uit met door de goden op Uruk afgestuurde bovennatuurlijke wezens. In die verhalen, de oudste voorbeelden van literatuur uit de geschiedenis van de mens, confronteert Gilgamesj zich zo met de existentiële vragen, met name het besef van sterfelijkheid. 
Van Gilgamesj wordt verteld dat hij de onafhankelijkheid van Uruk voltooide en de stadsmuren liet bouwen.
Volgens de legende was het Gilgamesj die Agga, koning van Kish, versloeg en zo een einde maakte aan de heerschappij van Kish over Sumer. Nochtans was het niet Uruk, de stad van Gilgamesj, die van de overwinning profiteerde maar de welgestelde stad Ur. Hier werd rond dezelfde tijd een nieuwe dynastie gesticht door Mesjannepada, die over het grootste gedeelte van Sumerië zou heersen en als eerste dynastie van Ur opgetekend werd.

</doc>
<doc id="17366" url="https://nl.wikipedia.org/wiki?curid=17366" title="Lijst van koningen van Koguryo">
Lijst van koningen van Koguryo

Dit is een lijst van koningen van Koguryo.
Koningen van Koguryo.
In 668 viel het koninkrijk in handen van het bondgenootschap van Silla en de Chinese Tang dynastie.

</doc>
<doc id="17367" url="https://nl.wikipedia.org/wiki?curid=17367" title="516">
516

Het jaar 516 is het 16e jaar in de 6e eeuw volgens de christelijke jaartelling.

</doc>
<doc id="17368" url="https://nl.wikipedia.org/wiki?curid=17368" title="162 v.Chr.">
162 v.Chr.

162 v.Chr. is een jaartal volgens de christelijke jaartelling.

</doc>
<doc id="17369" url="https://nl.wikipedia.org/wiki?curid=17369" title="Multituberculata">
Multituberculata

De Multituberculata zijn een orde van primitieve zoogdieren die inmiddels uitgestorven zijn. Ze leefden van het Jura tot het Vroeg-Oligoceen en multituberculaten zijn daarmee de langst levende zoogdiergroep. Ze waren wijdverspreid en resten van multituberculaten zijn op vrijwel alle continenten gevonden.
Multituberculata zijn genoemd naar het grote aantal ("multi") knobbeltjes ("tubercula") op hun kiezen. Gedurende een groot deel van het Krijt waren zij de meest succesvolle zoogdierorde. Zij bleven ook na de overgang naar het Tertiair bestaan en in het Paleoceen vormden zij nog een belangrijk deel van de fauna, ondanks de evolutionaire explosie die de placentaire zoogdieren in die tijd vertoonden. Mogelijk werden de multituberculaten uiteindelijk door de echte knaagdieren verdrongen.
Kenmerken.
Uiterlijk, met name wat betreft het gebit, leken de Multituberculata veel op de knaagdieren, hoewel ze hier totaal niet aan verwant zijn. De overeenkomsten berusten op de aanpassing aan dezelfde leefstijl en eetgewoontes (convergente evolutie). Ook de verwantschap van deze groep met andere zoogdieren is onduidelijk. Multituberculata waren levendbarende dieren, aangezien de heupgordel en het baringskanaal te smal zijn voor het leggen van eieren. De kleine, hulpeloze jongen werden waarschijnlijk geboren in een hol in de grond of in een boom, waar ze enigszins veilig waren voor roofdieren. De Multituberculata waren vermoedelijk nachtdieren, eerst om zo de dinosauriërs zo veel mogelijk te ontlopen, later om zo concurrentie met de meer ontwikkelde knaagdieren, die overdag actief waren, te vermijden. De knaagtanden en kiezen wijzen er op dat deze zoogdiertjes zich voedden met plantaardig materiaal, zoals bladeren, vruchten en noten. Wellicht stonden ook insecten en andere ongewervelden op het menu. De Multituberculata varieerden in grootte van het formaat van een rat tot dat van een bever. Sommige soorten leefden net als renmuizen op de grond, andere soorten hadden een leefwijze die overeenkwam met die van de eekhoorns.
Enkele geslachten.
"Sinobaatar" was een bodembewonende vorm die 125 miljoen jaar geleden in de regenwouden van Liaoning, China, leefde. Deze multituberculaat kwam voor met gevederde dinosauriërs als "Sinosauropteryx" en zoogdieren zoals "Repenomamus" en "Eomaia".
"Nemegtbaatar", "Kryptobaatar" en "Kamptobaatar" waren alle gravende dieren, die niet konden klimmen. Ze leefden in het Laat-Krijt in de woestijnen van Mongolië.
"Ptilodus" was aangepast aan het leven in de bomen. Dit geslacht leefde in Noord-Amerika in het Paleoceen. Het had een lange staart die voor evenwicht zorgde en een wendbaar enkelgewricht. Dit laatste kenmerk stelde "Ptilodus" in staat om met de kop naar beneden af te dalen uit de bomen. Scherpe klauwen zorgden voor een goede grip bij het klimmen.
Classificatie.
Kielan-Jaworowska en Hurum vonden in 2001 dat de meeste Multituberculata in twee onderorden konden worden verdeeld: Plagiaulacida en Cimolodonta. Een uitzondering is het geslacht "Arginbaatar", dat kenmerken met beide gemeen heeft. De 'onderorde' "Plagiaulacida" is paraphyletisch. Het is een verzameling van de meer primitieve Multituberculata vanaf mogelijk het Midden-Jura tot het Onder-Krijt. Er worden nog drie onderverdelingen onderscheiden, maar de hele indeling zal mogelijk nog wel herzien worden.
De Cimolodonta daarentegen zien er eerder als een natuurlijke monofyletische groep uit. Zij zijn latere en meer ontwikkelde vormen vanaf het Onder-Krijt tot het Eoceen. Er zijn vier groepen (superfamilies).
Samengevat:
Dan zijn er nog de families Cimolomyidae, Boffiidae, Eucosmodontidae, Kogaionidae, Microcosmodontidae en de twee genera "Uzbekbaatar" and "Viridomys". Van deze fossielen is het niet duidelijk hoe zij in de orde passen en zal meer materiaal gevonden moeten worden eer dat duidelijk zal worden.
Verreweg de meeste multi-fossielen worden op het noordelijk halfrond gevonden. Er is mogelijk slecht bewaard materiaal van Zuid-Amerika, maar het is goed mogelijk dat de Multituberculata beperkt waren tot de continenten van het noorden (Noord-Amerika, Europa, Siberië/China).
Op het zuidelijk halfrond worden Gondwanatheria gevonden, waarvan eerst gedacht is dat zij ook multi's waren, maar die toewijzing vindt nu weinig steun meer.

</doc>
<doc id="17370" url="https://nl.wikipedia.org/wiki?curid=17370" title="Gondwanatheria">
Gondwanatheria

De Gondwanatheria zijn een orde van uitgestorven op knaagdieren gelijkende zoogdieren van de zuidelijke paleocontinenten.
Fossiel voorkomen.
Fossiele Gondwanatheria worden gevonden in gesteenten van het Boven-Krijt tot Mioceen in Zuid-Amerika, Madagaskar, India en Antarctica. Zij waren mogelijk bewoners van geheel het zuidelijke continent Gondwanaland.
Classificatie.
Zij worden meestal ingedeeld onder de Allotheria als zustergroep van de Multituberculata, waar ze ooit toe gerekend werden, maar hun positie was lang verre van duidelijk. Er is ook wel gedacht dat zij verwant zijn aan de Xenarthra, de Zuid-Amerikaanse orde die de luiaards, gordeldieren en miereneters bevat. De vondst van "Vintana" ondersteunde de verwantschap met de Multituberculata.
De orde bevat vier families:
Gondwanatheria van Seymoureiland, Antarctica.
Tijdens het Eoceen lag het huidige Antarctica verder naar het noorden dan de huidige Zuidpool. Ook kende het Paleogeen geen ijskappen. Er zijn uit die tijd op Seymour-eiland niet alleen buideldieren gevonden, maar ook "sudamericidae", die in Zuid-Amerika al in het Paleoceen waren uitgestorven. Dit laat zien dat de isolatie waarin Antarctica zich bevond, de groep afschermde van die factoren die in Zuid-Amerika tot hun uitsterven geleid hadden. . Er wordt wel gedacht dat deze dieren een semi-aquatische levensstijl hadden en dat zij gravers waren, enigszins zoals de hedendaagse bevers. Het sterk beboste Antarctica van hun tijd had een rijke fauna met fruit- en insectenetende opossums als boombewoners, luiaards tot 10 kg, middelgrote tot grote grazers (Sparnotheriodontida en "Trigonostylops"), valken, grote loopvogels verwant aan de rhea en pinguïns. Aan het eind van het Eoceen veranderde het klimaat drastisch en kende Antarctica glaciaties. De fossielen zijn gevonden in de La Meseta-formatie.

</doc>
<doc id="17371" url="https://nl.wikipedia.org/wiki?curid=17371" title="Phoenicopteriformes">
Phoenicopteriformes



</doc>
<doc id="17372" url="https://nl.wikipedia.org/wiki?curid=17372" title="Spechtvogels">
Spechtvogels

Spechtvogels (Piciformes) zijn in de huidige systematiek een orde van de vogels die bestaat uit negen families, waaronder de baardvogels, spechten en de toekans.
Taxonomie.
De orde bestaat in totaal uit 448 soorten verdeeld over 9 families:
In het DNA-onderzoek naar de taxonomie van de vogels van Hackett et al. (2008) is de groep in zijn geheel ingebed binnen wat traditioneel de scharrelaarvogels genoemd wordt. Daarmee zijn zij een onderdeel van de 'landvogels' waartoe ook de zangvogels behoren.
De oorsprong van de Piciformes ligt vermoedelijk in de Oude Wereld. De ontwikkelingslijn van de glansvogels en baardkoekoeken (Galbulae) splitste zich al vroeg af van de Pici, die de overige families omvat. De oudst bekende stamvorm van de Pici is "Picavus" en van de Galbulae "Jacamatia", die beide tijdens het Oligoceen leefden. 
Cladogram.
Het volgende cladogram geeft de relaties weer tussen de families en is gebaseerd op een onderzoek uit 2020:

</doc>
<doc id="17374" url="https://nl.wikipedia.org/wiki?curid=17374" title="Floron">
Floron

FLORON (Floristisch Onderzoek Nederland) is een stichting die in Nederland het onderzoek coördineert naar het voorkomen van wilde plantensoorten. Het is een soortenorganisatie of Particuliere Gegevensbeherende Organisatie.
Geschiedenis.
Floron is opgericht in 1988 en bestaat uit zowel amateurs als professionele floristen, veldbiologen die de verspreiding van wilde planten in kaart brengen. Het Landelijk Bureau van Floron was bij de oprichting gelieerd aan het Rijksherbarium en de opvolger daarvan, Naturalis Biodiversity Center te Leiden, maar is sinds 2010 in Nijmegen gehuisvest. Naturalis en Floron geven gezamenlijk het tijdschrift "Gorteria" uit.
Reeds ver voor de oprichting van Floron werd er in Nederland floristisch werk verricht, onder meer door het IVON (Instituut voor Vegetatie-onderzoek Nederland) en de NBV (Nederlandse Botanische Vereniging).
Naast het landelijk bureau zijn er districten. Nederland is in 23 Floron-districten verdeeld, waarin een districtscoördinator de activiteiten coördineert en de gegevens, die vergaard zijn door de floristen in dit district (meestal vrijwilligers) systematiseert en doorgeeft aan de centrale databank, die onderdeel is van de Nationale Databank Flora en Fauna (NDFF). Hierin zijn de historische databanken "Florivon" (1902-1950) en "Florbase" (1950-2007) opgenomen.
Belangrijke activiteiten zijn: het beschikbaar maken van actuele gegevens over groeiplaatsen van wilde planten in de vorm van verspreidingsatlassen en dataproducten. De meeste gegevens worden verzameld in meetnetten die onderdeel uitmaken van het Netwerk Ecologische Monitoring. Overheidsorganisaties, zoals de Nederlandse Voedsel- en Warenautoriteit, die de verbreiding van schadelijke exotische plantensoorten bijhoudt. Ook de Nederlandse Rode Lijst van zeldzame en bedreigde plantensoorten wordt met behulp van deze gegevens samengesteld. Voorts worden de gegevens van Floron gebruikt bij de actualisatie van Heukels' Flora van Nederland.
Methodiek.
Bij Floron beperkt het floristisch onderzoek zich tot het onderzoek naar de verspreiding van varens en zaadplanten. Mossen, algen, schimmels en andere vallen daar niet onder. Deze worden onderzocht door eigen gespecialiseerde organisaties, zoals de Bryologische en Lichenologische Werkgroep, die mossen en korstmossen inventariseert. Onderzoek wordt verricht naar wilde en verwilderde planten, dus niet naar "opzettelijk" door de mens uitgezaaide of geplante individuen.
De plantensoorten worden op een gestandaardiseerde wijze geïnventariseerd. Behalve de naam, wordt ook het tijdstip en de plaats van waarneming van een plantensoort vastgelegd. Dit gebeurt vroeger met "streeplijsten" en tegenwoordig vooral met een "smartphone app". De meeste gegevens worden verzameld door een halve tot een hele dag zoveel mogelijk plantensoorten te vinden in een "kilometerhok", een door Amersfoortcoördinaten begrensde vierkante kilometer. Als de soort ten minste eenmaal voorkomt in een dergelijk hok, wordt het genoteerd. Bij bijzondere soorten wordt ook het aantal exemplaren genoteerd.
In publicaties worden de gegevens vaak getoond als "uurhokken", vijf bij vijf kilometer, om het verspreidingsbeeld overzichtelijk weer te geven.

</doc>
<doc id="17375" url="https://nl.wikipedia.org/wiki?curid=17375" title="José Happart">
José Happart

José Happart (Herstal, 14 maart 1947) is een Belgische Waalsgezinde politicus die lid is van de Franstalige partij Parti Socialiste (PS). Hij dankt zijn bekendheid aan de Belgische taalstrijd en meer bepaald aan de burgemeesterskwestie in de Vlaamse faciliteitengemeente Voeren. Daar trad hij ook op als Franstalig leider die zich verzette tegen de overheveling van de Voerstreek naar de Nederlandstalige provincie Limburg.
Militant wallingant.
José Happart is geboren in Herstal, een voorstad van Luik waar zijn vader Joseph Happart een landbouwbedrijf had. Toen zijn vader onteigend werd voor de uitbreiding van de Luikse staalindustrie, kocht die in 1962 een boerderij in Sint-Pieters-Voeren, dat op dat ogenblik nog bij de provincie Luik hoorde en in 1963 werd overgedragen naar de provincie Limburg. De toen nog minderjarige broers José en Jean-Marie verhuisden mee.
Happart behaalde in het lager secundair technisch onderwijs een diploma in landbouwtechnieken en volgde daarna een studie bedrijfsbeheer, met een specialisatie in de landbouw. Hij onderbrak uiteindelijk zijn studies om als fruitteler de boerderij van zijn vader over te nemen en werd actief in de Waalse landbouworganisatie "Unions professionnelles agricoles" (UPA) en haar jongerenwerking "Jeunes Alliances Paysannes" (JAP). In 1965 werd hij penningmeester, in 1966 secretaris en in 1967 voorzitter van de JAP-afdeling van het kanton Aubel, in 1969 bemachtigde hij het voorzitterschap van de provinciale afdeling van de JAP in Luik en van 1970 tot 1973 was hij Waals ondervoorzitter van de JAP. In 1973 werd hij dan lid van het directiecomité van de UPA en ook vertegenwoordigde hij de Belgische jonge boeren in de Europese Kring van Jonge Landbouwers. 
Ten tijde van de taalstrijd in de Voerstreek gaf hij het landbouwsyndicalisme op en wijdde hij zich volledig aan de Voerkwestie. Hij werd door de Luiksgezinde jongeren als hun leider beschouwd. In november 1978 werd hij de nieuwe voorzitter van de "Action Fouronnaise" (AF), die gelieerd was aan de politieke partij 'Retour à Liège'. Deze partij wilde dat Voeren weer bij de provincie Luik en zodoende bij het Franse taalgebied werd gevoegd, en dat er dan als toegift taalfaciliteiten zouden komen voor de Nederlandstaligen. Happart was voorzitter van "Action Fouronnaise" tot in 1982 en nogmaals van 1989 tot 1998. In 1977 droeg hij eveneens bij aan de oprichting van de actiegroep "Le Hérisson" en daarnaast was hij betrokken bij de organisatie van het jaarlijkse Franstalige volksfeest " Fête du peuple fouronnais". In de periode 1978-1982 waren Happart en de "Action Fouronnaise" betrokken bij heel wat incidenten tijdens de zogenaamde Voerense wandelingen van Vlaams-nationalistische organisaties als het Taal Aktie Komitee en de Vlaamse Militanten Orde, die de taalstrijd in Voeren verscherpten.
Happart ontmoet Koning Boudewijn.
Op 22 mei 1979 had José Happart aan een afrit van de autosnelweg naar Verviers in Ensival een geheime maar niet-toevallige ontmoeting met koning Boudewijn. Om te vermijden dat Happart of zijn militanten het officieel bezoek van de Koning aan Verviers zouden verstoren werd door Georges Gramme (PSC), toenmalig minister van Binnenlandse Zaken, en Jean-Marie Piret, de toenmalige kabinetschef van Boudewijn, in extremis een ontmoeting gearrangeerd. Hoewel het in principe enkel de bedoeling was dat Happart een petitie zou overhandigen kwam het toch tot een (kort) gesprek met de vorst. Niettegenstaande de ontmoeting in alle discretie diende plaats te vinden verklaarde Happart nog dezelfde dag tijdens een persmededeling trots dat de Koning hem tijdens een “historische ontmoeting” persoonlijk had toegezegd dat de vijf op 20 mei in Voeren wegens gewelddadigheden opgepakte AF-militanten snel zouden vrijkomen. Een dag later, op 23 mei, werden de Waalse amokmakers effectief uit de gevangenis vrijgelaten. Het gesprek en de handdruk van Boudewijn met Happart en de kort daaropvolgende vrijlating van de relschoppers zorgden in Vlaanderen voor een politiek schandaal en lokte een storm van protest en diepe verontwaardiging uit bij de publieke opinie, media en politieke partijen.
In een poging de gemoederen te bedaren ontving de Koning, op voorstel van premier Wilfried Martens, op 24 mei een delegatie van vijf Vlaamse Voerenaars in de ambtswoning van de Limburgse gouverneur Vandermeulen in Hasselt. Het “eerherstellend” onderhoud mocht echter niet baten. Het Vlaams protest bleef aanhouden en radicale Vlaams-nationalisten betoogden voor het Koninklijk Paleis. Onder druk van de Volksunie-fractie moest premier Martens tijdens de in allerijl georganiseerde parlementaire debatten toegeven niet op de hoogte te zijn van de demarche van het staatshoofd maar ontkende hij formeel dat de koning bij de regering zou hebben aangedrongen om de vijf Franstaligen vroegtijdig vrij te laten. Martens verweet Happart de kroon te hebben ontbloot en daardoor de monarchie in diskrediet te hebben gebracht. Volgens de premier zou Happart pas na deze ‘koningskwestie’ zijn uitgegroeid tot een “nationale bekendheid en demonisch symbool van de Waalse Vlamingenhaat”.
De burgemeesterskwestie.
De gemeenteraadsverkiezingen van oktober 1982 groeiden in Voeren uit tot een soort referendum voor of tegen de terugkeer van Voeren naar de provincie Luik, met de Franstalige eenheidslijst "Retour à Liège" en haar Nederlandstalige tegenhanger "Voerbelangen". "Retour à Liège", aangevoerd door José Happart, behaalde met 63 procent van de stemmen en 10 van de 15 zetels in de gemeenteraad een absolute meerderheid. Happart, die weliswaar de meeste voorkeursstemmen behaalde maar weigerde Nederlands te spreken, werd als burgemeester voorgedragen. Hij werd bij koninklijk besluit op 4 februari 1983 door minister van Binnenlandse Zaken Charles-Ferdinand Nothomb benoemd tot waarnemend burgemeester, maar de benoeming zou pas definitief ingaan op 31 december 1983. Deze tussenpose moest Happart de gelegenheid geven om Nederlands te leren. Op 30 december 1983 legde Happart de eed af, maar liet daarbij duidelijk blijken dat hij geen Nederlands geleerd had. Hiertegen ging Huub Broers, de voorman van "Voerbelangen", in beroep naar de Raad van State. Op 19 januari 1984 verklaarde de bestendige deputatie van de provincie Limburg Happart vervallen van zijn mandaat als gemeenteraadslid omdat hij weigerde een taalexamen af te leggen. Hiertegen ging Happart in beroep bij de Raad van State met het argument dat er geen wet is die enige taalkennis van een burgemeester verlangt. Door de beroepsprocedure bleef Happart in zijn ambt tot 30 september 1986, toen de Raad van State een arrest velde dat zowel de benoeming als de eedaflegging van Happart als burgemeester definitief vernietigde. De Raad oordeelde dat de grondwettelijke indeling van België in vier taalgebieden (zoals gestipuleerd in het toenmalige artikel 3 bis GW) de principiële vereiste inhoudt dat de leden van de organen van de gemeenten de taal van het eentalig taalgebied, zélfs in de rand- en taalgrensgemeenten, moeten gebruiken zonder de hulp van een vertaler of tolk én derhalve moeten kennen. Zijn mandaat van rechtstreeks verkozen gemeenteraadslid kon hij daarentegen niet verliezen door een gebrek aan kennis van het Nederlands. Happart diende tegen de vernietiging van zijn benoeming tot burgemeester cassatieberoep in, maar dat werd door het Hof van Cassatie verworpen op 10 april 1987.
In de periode die daarop volgde ontstonden binnen de Belgische regering conflicten tussen Vlamingen en Franstaligen over de uitvoering van het arrest. De eerste schepen, José Smeets, werd waarnemend burgemeester, maar deze trok zich terug, zodat Happart tot eerste schepen kon verkozen worden en feitelijk als "waarnemend burgemeester" van Voeren fungeerde. Deze beslissing werd vernietigd, maar door de Franstalige meerderheid tot negen keer toe herhaald (de zogenaamde "Voerense carrousel"). Uiteindelijk viel de regering-Martens VI ten gevolge van onder meer de Happartkwestie op 19 oktober 1987. Na nieuw onderhandelde compromissen werd op 1 januari 1989 Nico Droeven burgemeester van Voeren, eveneens lid van de lijst "Retour à Liège", maar met kennis van de Nederlandse taal. Happart bleef tot in 1998 eerste schepen van Voeren. Tijdens de periode dat hij eerste schepen was, mocht hij ook niet optreden als waarnemend burgemeester. In 1998 nam Happart ontslag uit zijn politieke functies in Voeren om naar de stad Luik te verhuizen. Van 2001 tot 2012 was hij daar eveneens gemeenteraadslid. Na afloop van zijn mandaat eind 2012 verlegde hij zijn domicilie opnieuw naar Voeren. 
Verdere politieke carrière.
Aanvankelijk was Happart slechts actief in de lokale politiek, zonder aansluiting te zoeken bij de traditionele politieke partijen. Bij de Europese verkiezingen van 1984 kreeg Happart een plaats op de lijst van de PS als onafhankelijk kandidaat en werd verkozen tot Europees Parlementslid met een score van meer dan 230.000 voorkeurstemmen. Datzelfde jaar trad hij toe tot de PS. Op korte tijd was Happart uitgegroeid tot het symbool van het Waalse regionalisme en het anti-flamingantisme. In september 1986 was hij voorzitter-oprichter van de Waalsgezinde beweging "Wallonie Région d'Europe" en in 1988 verzette hij zich tegen de toetreding van de PS tot de regering-Martens VIII, uit ontevredenheid met de regeling rond de Voerkwestie die in het regeerakkoord was opgenomen. Bij de Europese verkiezingen van 1989 en 1994 behaalde Happart opnieuw grote stemmenaantallen. Binnen het Europees Parlement ijverde hij voor het idee van het "Europa van de Regio's" dat de naties minder macht toekent ten voordele van de regio's. Ook bleef hij ijveren voor een dubbel gewestelijk statuut voor de Voerstreek, alsook voor een overheveling van de bevoegdheden van de Franse Gemeenschap naar het Waals Gewest. Happart bleef in het Europees Parlement zetelen tot aan de verkiezingen van 1999. Tijdens zijn derde Europese parlementaire mandaat beet hij zich vast in de strijd tegen het hormonengebruik in de landbouw en het onderzoek naar de verantwoordelijken in de trafiek van verontreinigd dierenmeel en de menselijke risico's van de gekkekoeienziekte.
Bij de verkiezingen van juni 1999 was Happart zowel lijsttrekker voor de Senaat als lijstduwer voor het Waals Parlement in het arrondissement Luik. Hij werd in beide assemblees verkozen en opteerde voor het Waals Parlement, waardoor hij automatisch ook in het Parlement van de Franse Gemeenschap belandde. In juli 1999 werd hij in de Waalse Regering minister van Landbouw en Plattelandsontwikkeling, wat hij bleef tot in juli 2004. 
In juni 2004 werd Happart herkozen als Waals parlementslid en volksvertegenwoordiger van de Franse Gemeenschap. Na afloop van zijn ministeriële functies was hij van juli 2004 tot juni 2009 voorzitter van het Waals Parlement. In deze functie diende hij in mei 2006 met vijf andere parlementsleden van de PS een voorstel tot bijzonder decreet in ter instelling van een Waalse grondwet, dat echter niet in overweging werd genomen. In 2005 zorgde hij tijdens de "Fêtes de Wallonie" voor opschudding en ongenoegen bij het publiek toen hij op hun boegeroep en fluitconcerten naar aanleiding van de corruptieschandalen in Charleroi reageerde door hun te vragen of "zij dan nog nooit benzine getankt of sigaretten gekocht hadden in Luxemburg".
Bij de verkiezingen van 2009 stond Happart als laatste opvolger op de PS-lijst van het arrondissement Luik, waarmee hij zijn nationale politieke carrière voltooide. Vervolgens was hij van 2009 tot 2016 voorzitter van de raad van bestuur van de "Aéroport Liège-Bierset", de maatschappij, opgericht door het Waals Gewest, die instaat voor de uitbating van de luchthaven Liège Airport, en die zich vooral toelegde op vrachttransport. Van 2016 tot 2017 was hij eerste ondervoorzitter en van 2017 tot 2020 opnieuw voorzitter van de raad van bestuur. De luchthavencommissie besliste begin april 2012 om een negatief advies te verlenen voor de verlenging van de toegangsbadge van Happart. Met deze badge had Happart toegang tot alle zones van de luchthaven. Volgens de Federale Overheidsdienst Mobiliteit vormde Happart een gevaar voor de veiligheid op de luchthaven. De FOD Mobiliteit verwees naar de talrijke onderzoeken die tegen Happart liepen voor onder andere corruptie, misbruik van sociale goederen en belangenvermenging en die verband hielden met de luchthaven. Die vele corruptieschandalen leverden hem in Franstalig België de bijnaam 'Don' op.
Veroordeling.
In mei 2020 veroordeelde de correctionele rechtbank van Luik Happart tot een gevangenisstraf van acht maanden met uitstel en een boete van 1.650 euro met gedeeltelijk uitstel. Hij werd schuldig bevonden aan corruptie en ongeoorloofde beïnvloeding. Concreet zou hij onder andere een aannemer door middel van zijn positie bij de Luikse luchthaven bevoordeeld hebben bij aanbestedingen. In ruil zou de aannemer aan een voordelige prijs een huis gebouwd hebben voor een vriendin van Happart. Naast Happart werden ook nog drie andere beklaagden veroordeeld. Happart werd wel vrijgesproken van schriftvervalsing en enkele andere corruptiefeiten.
Familiebanden.
De vader van José Happart, Joseph Happart, was in de jaren dertig van de twintigste eeuw sympathisant/lid van de Franstalige extreemrechtse partij Rex van Léon Degrelle en was tijdens Wereldoorlog II lid en vanaf 1943 vicevoorzitter van de in juni 1941 opgerichte Garde Rurale (de Waalse tegenhanger van de Boerenwacht in Vlaanderen), een met de Duitse bezetter collaborerende militie. Hiervoor werd hij na de oorlog vervolgd en een gedurende enige tijd uit zijn burgerrechten ontzet.
Zijn tweelingbroer Jean-Marie Happart was PS-senator. Hij kwam begin 2006 in opspraak toen hij spontaan bekende als medebeheerder van het Circuit Spa-Francorchamps, het voor het Waals Gewest financieel erg nadelige contract voor de organisatie van de Grand Prix Formule 1 van België ondertekend te hebben zonder er een letter van gelezen te hebben aangezien hij het Engels niet machtig was en zoals hij zelf zei "slechts de pen vasthield".
Grégory Happart, zoon van Jean-Marie, is gemeenteraadslid voor "Retour aux Libertés" in Voeren.

</doc>
<doc id="17376" url="https://nl.wikipedia.org/wiki?curid=17376" title="Cassatie (recht)">
Cassatie (recht)

Cassatie is de vernietiging van een beslissing door het hoogste rechtsprekend orgaan van het land. In cassatie gaan is beroep aantekenen bij het hoogste rechtsprekend orgaan tegen een uitspraak van een lagere rechter. Dit orgaan houdt dan alleen rekening met de wijze waarop de lagere rechter de wet heeft toegepast. Een cassatierechter treedt dus niet in beoordeling van de feiten zelf.
Indien de cassatierechter vaststelt dat de lagere rechter het recht inderdaad niet correct heeft toegepast dan zal hij de uitspraak van deze lagere rechter verbreken. Dit verklaart meteen de term cassatie: het is afgeleid van het woord "cassare," dat verbrijzelen betekent in het Latijn.
Nederland.
In Nederland kan men bij de Hoge Raad in cassatie gaan tegen een beslissing van het gerechtshof (Hof) en tegen een beslissing van de rechtbank in laatste feitelijke instantie gewezen (de laatste uitspraak). In enkele gevallen, sprongcassatie genaamd, kan men direct bij de Hoge Raad tegen een uitspraak van de kantonrechter in cassatie gaan (zie verder).
De Hoge Raad kijkt slechts of de wet en de overige rechtsregels door de betreffende rechter goed zijn toegepast en of de uitspraak voldoende is gemotiveerd, wat wil zeggen: dat voldoende tot uitdrukking is gebracht hoe de rechter tot zijn oordeel is gekomen. De Hoge Raad kijkt dus niet meer inhoudelijk naar de zaak in die zin dat hij de feiten vaststelt. Veel cassatiezaken gaan over de toepassing van wettelijke begrippen, bijvoorbeeld de vraag wat onder het begrip 'geluidsdrager' valt.
Cassatie heeft dus geen zin als beide partijen denken dat de procedure bij de desbetreffende rechter volgens de regels is verlopen, terwijl de uitspraak rechtens juist is en voldoende gemotiveerd.
De partij die om de cassatie heeft gevraagd wordt "eiser tot cassatie" genoemd, de tegenpartij de "verweerder in cassatie". De argumenten die de eiser tot cassatie inbrengt worden "cassatiemiddelen" of kortweg "middelen" genoemd. De verweerder in cassatie kan evenwel ook middelen inbrengen. In dat geval worden de middelen van de eiser "middelen in het principaal beroep" en die van de verweerder "middelen in het incidenteel beroep" genoemd.
Voorafgaand aan het oordeel door de Hoge Raad wordt in het algemeen een advies gegeven door de procureur-generaal bij de Hoge Raad, eventueel bij monde van een van zijn advocaten-generaal. In civiele en strafzaken wordt door de procureur-generaal altijd een conclusie genomen. In belastingszaken wordt uitsluitend geconcludeerd indien de procureur-generaal aan de Hoge Raad te kennen heeft gegeven te willen worden gehoord, al dan niet bij monde van een advocaat-generaal.
Wanneer de Hoge Raad één of meer middelen gegrond acht, kan hij de uitspraak van de desbetreffende rechter vernietigen en de zaak voor inhoudelijke behandeling verwijzen naar een rechter voor een (deels) nieuwe behandeling, waarbij die rechter uiteraard rekening moet houden met de aanbevelingen van de Hoge Raad. Verwijzing geschiedt meestal naar een ander gerecht dan het gerecht dat het vernietigde vonnis heeft gewezen. In uitzonderlijke gevallen doet de Hoge Raad ten principale recht, wat inhoudt dat hij zonder de zaak te verwijzen naar een andere rechter zelf een inhoudelijke einduitspraak doet.
Cassatie in het belang der wet.
Op grond van artikel 78 lid 1 Wet op de rechterlijke organisatie heeft de procureur-generaal bij de Hoge Raad de discretionaire bevoegdheid om een vordering tot cassatie ‘in het belang der wet’ in te stellen tegen een rechterlijke uitspraak, met als doel de rechtsontwikkeling en rechtseenheid in Nederland te bevorderen.
Een dergelijke vordering kan slechts worden ingesteld indien er voor de partijen geen gewoon rechtsmiddel meer openstaat (artikel 78 lid 6 Wet op de rechterlijke organisatie). Dan wordt in lid 6 bepaald dat de uitspraak van de Hoge Raad op een vordering tot cassatie in het belang der wet "geen" verandering brengt in de rechten van partijen, zoals deze uit de bestreden uitspraak van de lagere rechter voortvloeien. Cassatie in het belang der wet heeft dus geen rechtsgevolgen voor de betrokken partijen zelf.
De beslissing al dan niet een vordering tot cassatie in het belang der wet in te stellen, wordt veelal genomen op grond van een verzoek dat de procureur-generaal heeft ontvangen. Verzoeken zijn afkomstig van onder meer het openbaar ministerie (sinds 2006 is de behandeling van cassatieberoepen geconcentreerd bij het ressortparket in Den Haag en zijn de verzoeken van dat parket afkomstig), andere gerechten, (semi-) overheidsinstellingen, bedrijven, advocaten en ook individuele burgers. Ook komt het voor dat de procureur-generaal op eigen initiatief besluit een vordering tot cassatie in het belang der wet in te stellen.
Toenemende aandacht voor de rechtseenheid leidt ertoe dat niet altijd jaren kan worden gewacht tot een gewoon cassatieberoep wordt ingesteld, maar dat voor het instellen van cassatie in het belang der wet moet worden gekozen om een vraag van uitleg van nieuwe wetgeving snel aan de Hoge Raad voor te leggen.
Vele verzoeken om een vordering tot cassatie in het belang der wet blijken in de praktijk te worden ingediend door of namens de partij die in de betreffende beslissing in het ongelijk was gesteld. Het indienen van een dergelijk verzoek wordt dan kennelijk gezien als laatste mogelijkheid om alsnog gelijk te krijgen. Daarvoor is dit buitengewone rechtsmiddel echter niet bedoeld.
Deze praktijk leidt er wel toe dat veel verzoeken moeten worden afgewezen omdat zij geen kwestie aan de orde stellen die in het belang van rechtsontwikkeling of rechtseenheid opheldering behoeft.
Sprongcassatie.
Sprongcassatie is een bijzondere vorm van cassatie. Het betekent dat er tussen procespartijen een overeenkomst is gesloten, inhoudende dat hun geschil na de einduitspraak in eerste aanleg direct (zonder hoger beroep) in cassatie aan de cassatierechter – in casu de Hoge Raad – zal worden voorgelegd. Door deze overeenkomst zien partijen af van hoger beroep en zijn partijen aldus niet-ontvankelijk in hoger beroep.
Een bijzonder geval – zonder overeenkomst tot sprongcassatie – deed zich voor in het geding Enka/Dupont. Tijdens het hoger beroep ging Enka tegen het vonnis van de rechtbank in cassatie bij de Hoge Raad. Het cassatieberoep werd niet-ontvankelijk verklaard, maar de uitspraak van de Hoge Raad heeft wel een eind gemaakt aan de rechtsstrijd.
Men spreekt alleen van sprongcassatie als partijen afzien van hoger beroep. Het is een andere situatie als partijen geen mogelijkheid hebben tot hoger beroep (maar wel cassatieberoep).
België.
In België kan tegen alle in laatste aanleg gewezen eindbeslissingen een cassatieberoep worden ingesteld wegens schending van de wet of wegens verzuim van een substantieel of op straffe van nietigheid voorgeschreven vormvoorschrift. Het Hof van Cassatie neemt, als hoogste justitiële rechter, kennis van deze cassatieberoepen. Het Hof treedt echter niet in de feiten en het cassatieberoep kan hierdoor niet gezien worden als een 'derde aanleg'. Het Hof kijkt na of de feitenrechter bij het nemen van zijn beslissing de wet en de pleegvormen heeft nageleefd.
In bestuurszaken of administratieve geschillen treedt de Raad van State, afdeling Bestuursrechtspraak, op als cassatierechter.

</doc>
<doc id="17377" url="https://nl.wikipedia.org/wiki?curid=17377" title="Koning van Koguryo">
Koning van Koguryo



</doc>
<doc id="17378" url="https://nl.wikipedia.org/wiki?curid=17378" title="Chinees schaken">
Chinees schaken

Chinees schaken, Chinees schaak of xiangqi is een bordspel voor twee spelers uit dezelfde familie als het westerse schaakspel en het Japanse shogi. Het wordt gespeeld op een bord dat bestaat uit 9 verticale en 10 horizontale lijnen. De speelstukken worden geplaatst op de snijpunten van de lijnen, niet in de vakken. Chinees schaken is een geliefd spel bij Chinezen, Vietnamezen, Japanners, Koreanen en andere Oost-Aziatische nationaliteiten.
Doel.
Het doel van het spel is de vijandelijke generaal te veroveren. Dit gebeurt evenals in het westerse schaken door hem mat of pat te zetten, dat wil zeggen op een zodanige manier te bedreigen dat er geen verdediging meer mogelijk is. In tegenstelling tot bij het westerse schaken is pat geen remise, maar een overwinning voor de partij die de ander pat zet. Het is verplicht om te melden dat de ander schaak staat. In het Chinees zeg je “jiāng” (將 of 将) als de tegenspeler schaak staat en “jiāngjūn” (將軍 of 将军) als de tegenspeler schaakmat staat.
Beschrijving.
Het bord.
De verticale lijnen, meestal met uitzondering van de buitenste twee, zijn in het midden onderbroken en symboliseren daarmee de "rivier" die het bord in tweeën deelt. Voor het uitvoeren van de zetten heeft dit echter geen gevolg, het lijkt daarbij alsof de lijnen doorlopen (behalve voor de olifanten en de soldaten). Verder staan er aan beide zijden midden achterin een tweetal korte diagonale lijnen. De acht punten die het omvattende vierkant vormen plus het centrum daarvan, worden samen het "fort" of "kasteel" genoemd.
De stukken.
Elke speler heeft de beschikking over de volgende stukken:
In westerse landen worden de stukken van beide kleuren met dezelfde naam aangeduid (afhankelijk van het land een van beide betekenissen).
Spelregels.
Eigenschappen van de stukken.
De eigenschappen van elk van de stukken zijn als volgt:
Slaan.
Het slaan van een stuk gebeurt door de plaats van het geslagen stuk in te nemen en dat stuk van het bord te verwijderen. Eenmaal geslagen stukken kunnen niet meer in het spel terugkomen.
Speciale regels.
De twee generaals mogen elkaar niet "zien". Dat wil zeggen dat de twee generaals nooit op dezelfde verticale lijn mogen staan zonder dat er minstens één stuk tussen hen in staat. Hoewel de generaal zijn fort nooit mag verlaten, kan hij door deze regel - vooral in het eindspel wanneer er nog maar weinig stukken op het bord staan - toch actief meewerken aan het mat of pat zetten van de tegenstander.
Remise door zetherhaling of eeuwig schaak komt niet voor. De speler die begon met de zetherhaling wordt door de regels gedwongen na een bepaald aantal herhaalde zetten een andere zet te doen, anders verliest hij. Ook de westerse regel dat driemaal dezelfde stelling in dezelfde partij remise oplevert, geldt niet.
Janggi.
Het Koreaanse janggi is een afgeleide van xiangqi. Het spel gebruikt dezelfde speelstukken, maar het bord kent geen rivier waardoor de rollen van de olifanten en soldaten heel anders worden. Ook sommige andere speelstukken bewegen anders dan in xiangqi. Behalve deze verschillen, zijn er ook nog wat andere kleine verschillen in spelregels.

</doc>
<doc id="17379" url="https://nl.wikipedia.org/wiki?curid=17379" title="Schaakspel">
Schaakspel



</doc>
<doc id="17380" url="https://nl.wikipedia.org/wiki?curid=17380" title="Guido van Arezzo">
Guido van Arezzo

Guido van Arezzo (Arezzo, 991 - Fonte Avellana (Serra Sant'Abbondio), 17 mei? 1033) (Italiaans: Guido d'Arezzo) was een Italiaanse benedictijner monnik die wordt beschouwd als een van de belangrijkste grondleggers van de muzieknotatie.
Guido van Arezzo werd onderwezen in de benedictijnenabdij van Pomposa, nabij Ferrara. Daar onderkende hij de moeilijkheden die zangers hadden met het onthouden van toonhoogten in de Gregoriaanse gezangen en besloot er iets aan te doen. Hij ontwierp zijn eigen notenbalk die het mogelijk maakte Gregoriaanse gezangen veel sneller te leren. 
Omstreeks 1025 werd hij door bisschop Theobaldus van Arezzo aangesteld om muziekonderricht te geven in de kathedraal St. Donatus. Het bekendste geschrift van Guido van Arezzo is de Micrologus, die zijn lesmethode en aantekeningen over muzieknotatie bevat. Door zijn heldere overzichtelijkheid was de Micrologus het meest uitgedragen muziekleerboek van de middeleeuwen. Daarnaast zijn overgeleverd de Aliae regulae, Regulae rhythmicae en Epistola de ignoto cantu. 
Muzieknotatie.
Vóór Guido's tijd kende men als notatie het systeem van de neumen en de notennamen A-B-C-D-E-F-G. Bij deze namen was het echter niet duidelijk of een secunde A-B nu groot of klein was, te meer omdat men een verscheidenheid van modi zong. De grote uitvinding van Guido is dat hij met behulp van de in zijn tijd overbekende hymne "Ut queant laxis" een methode bedacht om de grootte van de secunde stap eenduidig te kunnen noteren. 
De hymne begint iedere regel een secunde hoger. Guido gebruikte de beginlettergrepen ut-re-mi-fa-sol-la als basis van zijn vastlegging. De enige halve stap in deze hexachorden-reeks is tussen de mi en de fa. Guido ontwikkelde een compleet toonsysteem gebaseerd op deze hexachorden.
De complete hymne-tekst luidt:
Vertaald: "Mogen uw dienaren met zachte stem uw wonderdaden doen klinken; Verlos onze bezoedelde lippen van schuld, heilige Johannes."
Latere aanpassingen.
In de 16de eeuw werden de beginletters van "Sancte Ioannes" gebruikt om een zevende toon "si" aan de reeks toe te voegen. Later, in de 17de eeuw, werd "ut" vervangen door het welluidender ‘do’, wellicht als beginletters van het Latijnse woord ‘Dominus’ = ‘Heer’, omdat "ut" niet goed geschikt is om te zingen: men voorkomt de zogeheten glottisslag. Zo ontstond de overbekende reeks do-re-mi-fa-sol-la-si die dus niet geheel van Guido afkomstig is.
In het tweede deel van de twintigste eeuw werd "sol" vervangen door "so" vanwege de consequente vorm, en "si" door "ti" zodat alle beginletters verschillend waren.

</doc>
<doc id="17382" url="https://nl.wikipedia.org/wiki?curid=17382" title="Vlissingen">
Vlissingen

Vlissingen () (Zeeuws: "Vlissienge", Engels: "Flushing") is een stad en gemeente in de Nederlandse provincie Zeeland, gelegen aan de noordzijde van de monding van de Westerschelde op het voormalige eiland Walcheren. De plaats Vlissingen telt ongeveer 33.000 inwoners. De gemeente heeft inwoners (, bron: CBS) en een oppervlakte van 344,98 km², waarvan 310,84 km² water.
Bij de gemeente Vlissingen horen ook de plaatsen Oost-Souburg (10.500 inwoners), West-Souburg (1960 inwoners) en Ritthem (500 inwoners); het aan Vlissingen vastgegroeide West-Souburg wordt abusievelijk ook wel als wijk van de plaats Vlissingen gezien.
De gemeenten Middelburg en Vlissingen vormen samen een samenhangend stedelijk gebied (soms aangeduid als "de kernstad van Zeeland") met meer dan 93.000 inwoners.
De eerste vermelding van Vlissingen was in 1247.
Geschiedenis.
Aan het begin van de Tachtigjarige Oorlog was de stad in Spaanse handen. Vlissingen was op 6 april 1572 de tweede stad (na Den Briel) die zich van de Spanjaarden bevrijdde. In tegenstelling tot Den Briel werd Vlissingen niet door de geuzen maar door zijn eigen inwoners bevrijd. In 1585 werd Vlissingen Engels bezit: koningin Elizabeth verkreeg het in onderpand, samen met Oostende, Brielle en Fort Rammekens, in ruil voor militaire en financiële hulp in de strijd tegen Spanje. Dit in het kader van het Verdrag van Nonsuch. In 1616 kwamen deze gebieden terug bij de Republiek der Zeven Verenigde Nederlanden. Vlissingen is onder Napoleon Bonaparte, voordat hij heel Nederland inlijfde, ook een tijd in Franse handen geweest door het Verdrag van Fontainebleau. De stad hoorde in die tijd dus niet tot het Koninkrijk Holland, zoals een groot deel van de rest van het huidige Nederland wel deed, maar werd onderdeel van het arrondissement Eeklo in het Scheldedepartement. Vlissingen werd zwaar getroffen tijdens de watersnood van 1808.
In de jaren 30 van de 20e eeuw wilde burgemeester C.A. van Woelderen de economie van de stad vergroten op basis van de drie pijlers toerisme, haven en industrie. Om het toerisme te stimuleren was er in de jaren twintig reeds een vliegveld aangelegd in het noorden van Vlissingen. De havens van de stad werden vergroot en Vlissingen werd als badplaats gepromoot. Hiervoor werd een badstrand en een wandelpier opgericht.
In de Tweede Wereldoorlog is de pier op last van de Duitse bezetters alweer afgebroken, om een landing van de geallieerden te voorkomen. In oktober 1944 kwam Vlissingen onder water te staan door de Inundatie van Walcheren. In dit plan van de geallieerden bombardeerden zij verschillende dijken en liep het grootste deel van Walcheren onder water. De Duitse stellingen verzwakten en de geallieerden kregen beter toegang tot de Schelde en de haven van Antwerpen.
Scheepvaart en scheepsbouw zijn altijd van grote betekenis geweest voor Vlissingen. In de loop der jaren is scheepswerf Koninklijke Maatschappij De Schelde steeds verder gegroeid en zodoende is een deel van de historische binnenstad van Vlissingen gesloopt ten gunste van grote fabriekshallen. Toen De Schelde na 120 jaar de binnenstad verliet en zich in het nieuwe havengebied Vlissingen-Oost vestigde, bleef een groot gat middenin de stad over. Dit gebied is door de gemeente opgekocht om daar nieuwbouwwijk het Scheldekwartier te bouwen. Door de kredietcrisis werd dit project een groot hoofdpijndossier. Vlissingen vroeg de artikel 12-status eind 2014 aan, toen duidelijk was dat de schuld van ruim 230 miljoen euro onoplosbaar was. In 2016 werd deze status verleend. Vlissingen krabbelt met de ontwikkeling van het Scheldekwartier uit het financiële dal.
Naamgeving.
Er zijn verschillende verhalen over de herkomst van de naam Vlissingen. Zo gaat er het verhaal dat Sint-Willibrord in de 7e eeuw in Vlissingen aankwam met een fles. Hij deelde de inhoud van deze fles met bedelaars en probeerde ze te bekeren. Er gebeurde een wonder, waardoor de inhoud van de fles niet afnam. Toen de bisschop merkte dat de bedelaars niet naar zijn woorden wilde luisteren gaf hij hun de fles en noemde de plaats Flessinghe.
Een andere bron stelt dat de naam van een oud veerhuis komt, waaraan bij wijze van bijgeloof een fles vastgemaakt was. De monnik Jacob van Dreischor, die de plaats in 967 bezocht noemde het veerhuis toen: "het veer aan de flesse". Omdat veel plaatsen in die tijd het achtervoegsel -inge kregen, verbasterde de naam later naar Vles-inge.
Vlissingen kreeg in 1315 stadsrechten.
Buitenlandse benamingen voor Vlissingen zijn:
Op oude kaarten wordt de naam van de stad ook wel gespeld als: Vlißingen, of in 16-eeuwse boeken als Vliſſingen en Vlisſingen
Vernoemingen.
Kapen:
Plaatsen en wijken:
Wateren:
Er zijn ook veel straten naar Vlissingen genoemd, niet alleen in Nederland (bijv. in Almere Stad), maar ook in Brussel (Vlissingenstraat/Rue de Flessingue) en Willemstad (Curaçao) (Vlissingenstraat in de wijk Steenrijk).
Stadsindeling.
Verdwenen wijken, straten en architectuur.
De straatnamen Koningsweg, Peperdijk, Houtkade en Dok van Perry zijn teruggekomen in de nieuwe wijk Scheldekwartier. De naam Havendorp is in 2019 teruggekomen bij de herinrichting van de Buitenhaven als Havendorpweg.
Stadsprofiel.
Vlissingen is met het beschermde stadsgezicht een van de zeventien beschermde stads- en dorpsgezichten in Zeeland. In de zomermaanden trekken de Boulevards, het Nollestrand en het Badstrand veel recreanten, zo'n 300.000 mensen per jaar. Op de zuidelijke pier staat het Vlissingse windorgel, dat bestaat uit bamboepijpen (met diverse gaten). Bij krachtige wind klinkt dit vagelijk als een koor.
Het oude centrum telt zo'n 300 monumenten, waardoor de stad de 30e monumentenstad van Nederland is. De stad heeft door zijn ligging aan de Westerschelde, en mede door deze monumenten uit een roemrucht verleden, een maritiem karakter. De Westerschelde kent veel ondiepe plekken waardoor bij de meeste schepen een loods aan boord komt. Vanaf de boulevards is de beloodsing van schepen goed te volgen.
Monumenten.
In de gemeente zijn er een aantal rijksmonumenten en oorlogsmonumenten, zie:
Kunst in de openbare ruimte.
In de gemeente zijn diverse beelden, sculpturen en objecten geplaatst in de openbare ruimte, zie:
Festivals.
In Vlissingen vindt sinds 1992 jaarlijks op 5 mei het Bevrijdingsfestival Zeeland plaats rond het Bellamypark, Nieuwendijk en Dijktheater, met voorafgaand de Van Randwijk-lezing. Er komen jaarlijks zo'n 40.000 bezoekers op het festival af. Sinds 1999 is er in september het filmfestival Film by the Sea in "Cine City", daar komen zo'n 45.000 bezoekers op af. Daarnaast vinden ook jaarlijks het straatfestival Onderstroom in het gehele centrum, Small sail (en iedere vijf jaar het grotere Sail de Ruyter) rondom de havens, Highland Games in de Karolingenburcht in Oost-Souburg en dancefeest Groove to Chill (meerdere keren per jaar) in de stad plaats. Sinds 2000 vindt het reddingsevenement Rescue Vlissingen plaats op en rond de Boulevards en de Westerschelde. Bij dit evenement worden demonstraties gegeven van ambulances, brandweer, defensie en politie. Het evenement trok in 2010 zo'n 75.000 bezoekers.
Winkelen.
In de wijken Pauwenburg, Papegaaienburg en het Spaans Kwartier zijn kleine winkelcentra. De belangrijkste winkelgebieden in de gemeente Vlissingen liggen in het centrum van Oost-Souburg (Kanaalstraat, Paspoortstraat en Oranjeplein) en het centrum van Vlissingen (Walstraat, Scheldestraat, Scheldeplein, Lange Zelke, Spuistraat en St. Jacobsstraat). In de toekomstige wijk Scheldekwartier komen ook winkels.
Stranden.
In Vlissingen zijn verschillende stranden te vinden. Het bekendste strand is het "Badstrand", onderaan de Boulevards. Ook is er nog het "Nollestrand" dat zich bevindt tussen het "Windorgel" en het Nollebos. Verder zijn er nog stranden tussen het "Nollestrand" en "Westduin". Vlak bij de "Oranjemolen" onder de "Groene Boulevard" ligt een klein strandje genaamd "Uncle Beach", op dit strand landden aan het einde van de Tweede Wereldoorlog de geallieerden tijdens "Operation Infatuate I". In de buurt is tegenwoordig een herdenkingsgebied gemaakt.
Onderwijs.
Naast basisscholen en scholen voor het voortgezet onderwijs is er de mbo-instelling Scalda (voorheen: ROC Zeeland) en de HBO instelling HZ University of Applied Sciences (voorheen: Hogeschool Zeeland) die diverse opleidingen en een steunpunt voor de Open Universiteit herbergt. Scalda en de HZ zijn gevestigd in het gebied dat ook wel "Kenniswerf" wordt genoemd. Er zijn plannen om een campus in Vlissingen-Stadshaven (Kenniswerf) op te richten, hier zouden bedrijven en de HZ/Scalda samen moeten gaan werken. Aan de Boulevard staat de vroegere Zeevaartschool die maritiem onderwijs biedt op zowel hoger als middelbaar niveau. Dit oude gebouw heeft een rijke historie, en heeft door de jaren heen vele mensen voorbereid op het varende bestaan. In het kenmerkende gebouw komt binnenkort een Zorgboulevard. De zeevaartschool zal zich in nieuwbouw van 7 verdiepingen hoog op de Boulevard vestigen.
Voortgezet onderwijs in Vlissingen:
Zorg.
Tegenwoordig is er in Vlissingen één ziekenhuis, het Admiraal de Ruyter Ziekenhuis (ADRZ). Dit ziekenhuis is gesitueerd aan de "Koudekerkseweg". Het gebouw grenst aan het Zuidwest Radio Therapeutisch Instituut (ZRTI), dit instituut is gespecialiseerd in radiotherapie. Voorheen waren er meerdere ziekenhuizen in Vlissingen, namelijk het Gasthuis ("Hellebardierstraat") het katholieke Sint Josephziekenhuis ("Glacisstraat-Van Dishoeckstraat") en het protestante Bethesdaziekenhuis ("Koudekerkseweg"). Deze ziekenhuizen fuseerden tot Ziekenhuis Walcheren dat bestond tot 2010. Ziekenhuis Walcheren fuseerde op 1 januari 2010 met het Oosterscheldeziekenhuis in Goes, het Zweedse Rode Kruis Ziekenhuis in Zierikzee en het poliklinische Medisch Centrum in Middelburg tot het Admiraal De Ruyter Ziekenhuis. Het ziekenhuis bevindt zich nog in het gebouw van het vroegere Bethesdaziekenhuis, maar is in de loop der tijd flink uitgebreid.
Verkeer en vervoer.
Treinverbindingen.
Vlissingen is het eindpunt van de Zeeuwse Lijn. Vlissingen heeft twee treinstations, station Vlissingen Souburg en station Vlissingen (vroeger Station Vlissingen Haven). In de 19e eeuw was er ook een station Vlissingen Stad. Op de huidige stations stopt sinds de dienstregeling van 2013 twee keer per uur een intercity, waar eerst één keer per uur een stoptrein en een intercity stopte. Station Vlissingen heeft als verzorgingsgebied het zuiden van de stad en West-Zeeuws-Vlaanderen, station Vlissingen Souburg verzorgt Oost-Souburg en de noordelijke gebieden van Vlissingen.
Vanaf Vlissingen en Vlissingen Souburg is er een rechtstreekse verbinding met onder andere Roosendaal, Rotterdam, Den Haag en Amsterdam. Weliswaar is de reistijd met tien minuten vergroot, doordat de intercity stopt op alle stations in Zeeland, aangezien de stoptrein met ingang van de dienstregeling van 2013 is vervallen.
Vanaf 2013 reden er gedurende vier jaar in de avonduren en op zondagochtend rechtstreekse treinen naar Leeuwarden en Groningen. Vlissingen was over het spoor dus rechtstreeks verbonden met 7 provinciehoofdsteden, te weten: Middelburg, Den Haag, Lelystad, Assen, Zwolle, Leeuwarden en Groningen. Van 10 december 2017 tot 11 december 2021 reed eenmaal per dag een intercity naar Roosendaal die onderweg slechts enkele keren stopt. In Roosendaal volgt koppeling met de reguliere intercity naar Rotterdam en Amsterdam.
Sinds 12 december 2021 stopt de intercity naar Amsterdam op school-/werkdagen overdag 1 keer per uur op alle Zeeuwse stations, en 1 keer per uur alleen op intercitystations. Om elk Zeeuwse station in die periode een halfuurbediening te kunnen geven rijdt er ook een sprinter tussen Vlissingen en Roosendaal.
Er zijn in het verleden twee tramlijnen in Vlissingen geweest, de tramlijn Vlissingen - Middelburg en de tramlijn Koudekerke - Vlissingen.
Autowegen.
De A58/E312 biedt een verbinding met Goes en Bergen op Zoom. De autosnelweg loopt door tot aan Eindhoven en wordt als belangrijkste verkeersader van Zeeland gezien. De belangrijkste ontsluitingswegen van Vlissingen-Centrum zijn de Spuikomweg/Badhuisstraat - Koudekerkseweg - Sloeweg door het midden van de stad, Gravestraat - Koningsweg - Nieuwe Vlissingseweg/Prins Hendrikweg in het oosten van de stad of de Scheldestraat - Paul Krugerstraat.
Vaarwegen.
Het Kanaal door Walcheren komt via twee schutsluizen naast elkaar uit in de Westerschelde: een kleine aan de noordzijde en een grote aan de zuidzijde (het kanaal ligt aan de westzijde en maakt verderop een bocht naar het noorden). Voetgangers kunnen over de sluisdeuren het kanaal oversteken. Aan de noordzijde ligt station Vlissingen, met daarnaast aan de oostzijde de aanlegplaats voor de hieronder vermelde veerdienst.
Veerdienst.
Westerschelde Ferry verzorgt een veerdienst voor fietsers en voetgangers naar Breskens; er wordt vooral van dit vervoer gebruikgemaakt door Zeeuws-Vlaamse scholieren, en door toeristen, die dit vaak als een boottochtje zien. Sinds de opening van de Westerscheldetunnel in maart 2003 is er geen autoveerdienst meer. Sinds 2012 vaart tussen station Vlissingen en het dok in het Scheldekwartier een watertaxi via de binnenhavens van de stad.
Voormalige veren naar Engeland.
Tussen 1875 en 1939 en tussen 1974 en 1994 had de stad een dagelijkse passagiers- en vrachtveerdienst met Engeland. Van 1875 tot en met 1939 werd deze uitgevoerd door de Stoomvaart Maatschappij Zeeland (SMZ) op achtereenvolgens Sheerness, Queensborough, Folkestone en Harwich. Vanwege het uitbreken van de Tweede Wereldoorlog werd de veerverbinding gestaakt. Na de oorlog kon de dienst als gevolg van de zwaar beschadigde haven niet vanuit Vlissingen hervat worden en werd de lijn verplaatst naar Hoek van Holland. Van 1974 tot en met 1994 was de bestemming weer Sheerness en was de exploitatie in handen van Olau Line. Door de economische teruggang in Engeland en de groeiende concurrentie werd de verbinding op 15 mei 1994 opgeheven.
Buslijnen.
Het busvervoer in Vlissingen wordt verzorgd door Connexxion. De belangrijkste bushalte is Scheldeplein (Centrum). Ook stappen veel personen in/uit bij de haltes Ziekenhuis Walcheren, Prins Hendrikweg (HZ) en Station/Veerhaven. De volgende buslijnen rijden door Vlissingen:
Zeeland Cruise Port.
In de Vlissingse haven komt een aanlegplaats voor cruiseschepen, dit zal een toeristische impuls voor geheel Zeeland betekenen. Het eerste cruiseschip meerde in mei 2009 aan in Vlissingen-Oost, op 20 juli 2010 meerde MS Prinsendam van de Holland-Amerika Lijn af in de Vlissingse buitenhaven en op 31 mei 2011 het cruiseschip "Albatros".
Havens en industrie.
Vlissingen is van oudsher een havenstad. De havenactiviteiten hebben zich in de loop der eeuwen langzaam oostwaarts verplaatst. Eerst waren er alleen havens in de stad. In de negentiende eeuw werden de "Buitenhaven" en achter de sluizen, samen met het Kanaal door Walcheren, de "Eerste Binnenhaven" en "Tweede Binnenhaven" aangelegd, deze havens liggen nu in de wijk Vlissingen-Stadshaven.
In de binnenhaven is de visafslag gevestigd. Hier hebben de Arnemuidse en Vlissingse kotters hun thuishaven. De vissersschepen met de code ARM zijn Arnemuids en met VLI zijn ze Vlissings.
Tussen 1961 en 1964 werd even ten oosten van Vlissingen door het indijken van het Zuid-Sloe het haven- en industriegebied Vlissingen-Oost gerealiseerd, ook vaak "Sloegebied" genoemd. Vlissingen is de derde haven van Nederland. In de haven van Vlissingen worden, na Rotterdam en Amsterdam, de meeste goederen overgeslagen. De aan- en afvoer bedroeg in 2007 bijna 19 miljoen ton.
Sinds 1998 werken de haven van Vlissingen en de haven van Terneuzen onder één havenschap onder de naam Haven van Zeeland, wat op 1 januari 2018 is opgegaan in North Sea Port.
In december 2012 werd bekend dat Vlissingen de wereldleider op het gebied van aluminiumopslag is. Het heeft daarmee de plaats van de Amerikaanse industriestad Detroit overgenomen.
Marinierskazerne.
Op 10 april 2012 werd bekend dat de marinierskazerne vanuit Doorn naar Vlissingen verplaatst wordt. Deze zal nabij de Buitenhaven gebouwd worden. Op Prinsjesdag 2013 werd bekend dat ook de opleiding van nieuwe mariniers naar Vlissingen verplaatst wordt vanuit Rotterdam. De nieuwe kazerne gaat de "Michiel Adriaenszoon de Ruyter Kazerne" (MARKAZ) gaan heten en moet in 2019 klaar zijn. Op 14 februari 2020 werd bekend dat de marinierskazerne definitief niet naar Vlissingen komt, maar naar Nieuw-Milligen verplaatst zal worden. De redenen van deze verplaatsing betreft dat de kosten hoger uitvielen dan verwacht, alle faciliteiten niet gerealiseerd konden worden en grote weerstand vanuit de mariniers om te verhuizen.
Jachthavens.
Tot op heden zijn er drie jachthavens in Vlissingen:
Sport en recreatie.
Door Vlissingen loopt de Europese wandelroute E9, ter plaatse ook Noordzeepad geheten.
Jaarlijks wordt door Stichting Schaak Walcheren het Hogeschool Zeeland Schaaktoernooi georganiseerd. Dit is een internationaal bezet schaaktoernooi. Verder liggen in de stad diverse sportvelden van voetbal- en hockeyclubs. In samenwerking met de gemeente Middelburg komt er bij Vrijburg een sportboulevard. Daar ligt ook het stadsgewestelijke zwembad.
In Vlissingen speelt de voormalige profclub VC Vlissingen, die tegenwoordig in de eerste klasse speelt. ZVV Groene Ster is een zaalvoetbalvereniging die in de Eredivisie uitkomt.
Klimaat.
Vlissingen kent een milder klimaat dan gemiddeld in Nederland. Volgens de klimaatclassificatie van Köppen heeft Vlissingen een gematigd zeeklimaat (Cbf). IJsdagen zijn zeer zeldzaam.
Gemeente.
College van B&amp;W.
Het college van B&amp;W bestaat uit de volgende personen met hun portefeuilles:
Gemeenteraad.
De gemeenteraad van Vlissingen bestaat uit 27 zetels. Hieronder de behaalde zetels per partij bij de gemeenteraadsverkiezingen sinds 1994:
Zustersteden.
Vlissingen heeft drie stedenbanden:
Media.
Op de Kenniswerf in de oude PZEM-centrale is de Provinciale Zeeuwse Courant (PZC) gevestigd geweest van 2014 tot medio 2023. De krant is nu gevestigd in Middelburg.
De regionale omroep van Zeeland, Omroep Zeeland, is sinds de oprichting gevestigd in het oude gemeentehuis van Oost- en West-Souburg.
De lokale omroep van de gemeente Vlissingen is sinds 2013 W-FM, wat staat voor Walcheren FM.

</doc>
<doc id="17384" url="https://nl.wikipedia.org/wiki?curid=17384" title="G. Raf Zerk">
G. Raf Zerk

G. Raf Zerk ("Pierre Tombal") is een humoristisch stripreeks met een morbide ondertoon over een grafdelver met de naam G. Raf Zerk en het wel en wee op zijn begraafplaats. De tekeningen zijn van Marc Hardy en het scenario is van Raoul Cauvin. G. Raf Zerk heeft altijd een sigaret in zijn mondhoek en een petje op zijn hoofd. Zijn grootste angst is het crematorium want dat kost hem klanten. Weerkerende personages zijn de Dood en het Leven, weergegeven als een jong meisje in het blauw in wiens voetsporen bloemen ontspringen. Zij werkt met haar vrolijk gehuppel op de zenuwen van de Dood. Tekenaar Marc Hardy schrijft vaak de namen van fans van de serie op de getoonde grafzerken.
In 2019 zette Dupuis enkele oude reeksen stop inclusief "G. Raf Zerk" vanwege de dalende verkoop en omdat de uitgeverij meer nieuwe reeksen wil beginnen. Dupuis gaf Hardy en Cauvin de keuze tussen de serie stopzetten of nog een à twee albums. De auteurs kozen de laatste optie. Voordat Hardy aan die laatste twee albums begint, tekent hij eerst een album van "Robbedoes en Kwabbernoot door ...".
Albums.
Buiten reeks.
"Papy se disperse" werd verdeeld door een uitvaartgroep en is gericht op kinderen, om hen te helpen de dood van een naaste te verwerken. Tekenaar Marc Hardy verloor zelf zijn eerste vrouw met wie hij drie kinderen had. Naast zijn werk voor Dupuis, tekent Hardy ook strips voor persoonlijk gebruik, die gewoonlijk niet gepubliceerd worden. In 2020 werden zo'n strips over de coronapandemie gebundeld in "Petites Chroniques illustrées du temps du Covid selon Pierre Tombal". Naast "G. Raf Zerk"-strips bevat het album ook erotische tekeningen en andere strippersonages van Hardy. Dupuis vond het te divers voor de reguliere reeks, maar gaf wel toestemming om het elders uit te geven. Het album werd in 2022 in het Nederlands vertaald door Arcadia en verscheen onder de titel "Corona Blues".
Externe links.
De strip wordt uitgegeven bij uitgeverij Dupuis.

</doc>
<doc id="17389" url="https://nl.wikipedia.org/wiki?curid=17389" title="Secure Shell">
Secure Shell

Secure Shell (kortweg: SSH) is een protocol uit de toepassingslaag van de TCP/IP-protocolgroep. De term ssh werd gemakshalve ook gebruikt voor het clientprogramma dat het protocol toepast (het serverprogramma heet sshd, 'Secure Shell daemon'). SSH vervangt oudere protocollen zoals telnet, rlogin, en rsh/rexec door een beveiligbare variant daarvan. De standaard poort van SSH is 22.
SSH maakt het mogelijk om op een versleutelde manier in te loggen op een andere computer, en op afstand commando's op de andere computer uit te voeren via een shell. Omdat ssh met encryptie werkt, is het voor eventuele afluisteraars, die de (internet)verbinding aftappen, zo goed als onmogelijk om wachtwoorden of commando's te achterhalen.
Een groot voordeel van SSH is dat ook authenticatie met een publiek/geheim sleutelpaar ("public/private key") mogelijk is. Hierdoor is het mogelijk om SSH-toepassingen geautomatiseerd te gebruiken zonder dat er een wachtwoord in de code hoeft te staan. Ook kan op elk systeem dat de publieke sleutel kent, aangemeld worden door het gebruik van de geheime sleutel. Als de eigenaar van de geheime sleutel het wachtwoord van die sleutel wijzigt, heeft dit geen gevolgen voor het sleutelpaar.
SSH heeft ook de mogelijkheid om een X11-verbinding en TCP/IP-poorten door te sturen ("forwarding"). Het doorsturen van X11 maakt het mogelijk om veilig met een grafisch programma te werken dat op een andere computer draait dan waar de gebruiker achter zit.
SSH kan ook voor beveiligde bestandsoverdracht gebruikt worden, door middel van de programma's SCP (Secure Copy, vervanger van het oudere rcp, "remote copy") en sftp ("secure file transfer protocol", vervanger van FTP).
SSH-programma's.
Er bestaan verschillende SSH-programma's voor een groot aantal besturingssystemen. De bekendste versie is OpenSSH, een Open Source-implementatie die door de programmeurs van het OpenBSD-project ontwikkeld wordt. Andere bekende programma's zijn PuTTY, WinSCP , Fsecure en SecureCRT.

</doc>
<doc id="17390" url="https://nl.wikipedia.org/wiki?curid=17390" title="Light train">
Light train



</doc>
<doc id="17391" url="https://nl.wikipedia.org/wiki?curid=17391" title="Bevolkingsdichtheid">
Bevolkingsdichtheid

De bevolkingsdichtheid of relatieve bevolking geeft de verhouding aan tussen het aantal inwoners en de oppervlakte van een bepaald topografisch gebied. Meestal wordt de bevolkingsdichtheid uitgedrukt in het aantal inwoners per vierkante kilometer. Soms is dat ook per vierkante mijl (ca. 2,5 km²) of per hectare (ha). Bij dieren wordt soms ook het begrip bevolkingsdichtheid gebruikt, maar meestal populatiedichtheid.
In 2018 woonden er ruim 7,46 miljard mensen op de wereld. Dit zijn er 52 per vierkante kilometer landoppervlak en 15 per vierkante kilometer over het hele oppervlak.
Verwant aan de bevolkingsdichtheid is de adresdichtheid, die aangeeft hoeveel huisadressen er zijn op 1 km² van het betrokken gebied.
Definitie.
De bevolkingsdichtheid wordt berekend door het inwonertal te delen door de oppervlakte:
Hierbij kunnen verschillen optreden, doordat soms het wateroppervlak, zoals meren en inhammen, wordt meegerekend in de oppervlakte van het gebied.
In een aantal andere gevallen zou het kunnen dat territoriale gebieden (bijvoorbeeld Franse overzeese gebiedsdelen) niet meetellen in de cijfers. Meestal kan er echter van worden uitgegaan dat het hoofdgebied van het land als uitgangspunt wordt genomen. Landen die uit niet meer dan stadstaten bestaan, hebben uiteraard een zeer hoge bevolkingsdichtheid.
Dun- en dichtbevolkt.
Om vergelijkingen te kunnen maken, wordt het aantal inwoners per gebied soms gelabeld als dun- of dichtbevolkt. Binnen een gebied spreekt men soms van "bevolkingsspreiding". Een (volledig) gelijkmatige bevolkingsspreiding komt in de werkelijkheid niet voor. Bij een ongelijkmatige bevolkingsspreiding is er sprake van gebieden met een hoge (gebieden met een bevolkingsconcentratie) resp. lage bevolkingsdichtheid (vrijwel "lege" gebieden).
Zo zou men in Nederland onderscheid kunnen maken tussen een grotendeels plattelandsgebied als de drie noordelijke provincies (Groningen, Friesland en Drenthe; dunbevolkt) en de drie 'Randstadprovincies' (Noord-Holland, Utrecht en Zuid-Holland; dichtbevolkt). Tussen staten zijn er grote verschillen in bevolkingsdichtheid. Nog onregelmatiger gespreid is de bevolking in Suriname, waar het grootste deel van de bevolking te vinden is in het noorden van het land, langs de kust.

</doc>
<doc id="17392" url="https://nl.wikipedia.org/wiki?curid=17392" title="Kerk (geloofsgemeenschap)">
Kerk (geloofsgemeenschap)



</doc>
<doc id="17393" url="https://nl.wikipedia.org/wiki?curid=17393" title="Christen">
Christen

Een christen is een aanhanger van het christendom, of (in meer strikte zin) een volgeling van Jezus Christus.
Een vrouwelijke christen werd vroeger wel christin genoemd.
Anno 2024 zijn er naar schatting 2,6 miljard christenen. Dat betekent dat meer dan een vierde van de wereldbevolking christen is.
Ontstaansgeschiedenis.
De term 'christen' werd voor het eerst gebruikt in Antiochië (hoofdstad van de Romeinse provincie Syria, in het huidige Turkije, bij de grens met Syrië) nadat in Jeruzalem een vervolging was uitgebroken tegen aanhangers van Christus, waar ook de latere apostel Paulus (toen Saulus) aan meedeed. De vervolgden vluchtten weg en raakten verstrooid tot in Fenicië (ook in Syria), Cyprus en Antiochië. Daar kwam toen ook een groot aantal Grieken tot geloof, die daarna een jaar lang onder leiding van Barnabas en de intussen bekeerde Paulus onderwezen werden in wat het christelijk geloof inhield. In die tijd begonnen de mensen deze gelovigen 'christenen' te noemen.
Etymologisch gezien is de term afkomstig van het Griekse woord Χριστιανός ("Christianos"), dat 'volger van Christus' betekent. Het woord Χριστός ("Christos") zelf betekent 'gezalfde'. Deze Griekse afstamming is ook terug te vinden in de naam voor "christen" in andere Europese talen, zoals het Engelse "Christian" en het Franse "Chrétien".
Voor zover het de verspreiding naar Syrië, Turkije, Griekenland en Italië betreft, is een Bijbels gezichtspunt op de geschiedenis van de eerste christenen te vinden in het Bijbelboek Handelingen.
Christenen en religieuze regels.
Een christen gelooft dat hij God dient om hem te eren, en niet om daarmee vergeving en genade te verdienen. Er zijn in het christendom geen verplichte gebedstijden (hoewel sommige kerkgenootschappen en kloosterorden ook gebeden hebben, zoals het Angelus op vastgelegde tijdstippen of de zondagsplicht) of (met uitzondering van enkele groeperingen) spijswetten. De handreikingen voor het leiden van een goed leven zijn onder meer de Tien geboden en de "vrucht van de Geest", zoals beschreven in Galaten 5:22. Rooms-katholieken kennen onder andere nog de vijf geboden van de Heilige Kerk.
Volgens de meeste stromingen en interpretaties van het christendom is de mens zondig van natuur en geneigd tot alle kwaad. Christenen beschouwen de kruisdood van Jezus als een verlossende daad, waardoor zonden, indien er sprake is van oprecht berouw, worden vergeven. Dat wil niet zeggen dat christenen geloven dat daarmee alles is toegestaan. Een christen probeert na zijn bekering uit liefde voor God in navolging van Jezus in harmonie met zijn medemens te leven. Er is onder christenen echter wel discussie over de vraag wat dit navolgen van Jezus precies inhoudt.
Uit de Bijbel blijkt dat die discussie al vanaf het begin is gevoerd. De eerste generatie christenen bestond namelijk hoofdzakelijk uit Joden, terwijl de tweede generatie al aanzienlijk meer niet-Joden telde. Onder beide groeperingen ontstond in die tijd verwarring over de vraag of de nieuwe niet-Joodse christenen zich nu ook aan alle joodse wetten dienden te houden. Onder meer in hoofdstuk 15 van het Bijbelboek Handelingen, wordt beschreven hoe de apostelen de gemoederen trachten te sussen, als er een discussie gaande is over de spijswetten en de besnijdenis. Petrus meende met Jakobus dat niet-Joodse christenen niet te zwaar belast moesten worden met wetten en voorschriften waar zelfs de Joden niet aan konden voldoen (Hand.15:10). Na hierover overeenstemming binnen de kring der apostelen te hebben bereikt, schrijft men een brief ter bemoediging aan de niet-Joodse christengemeenten in Antiochië, Syrië en Cilicië. Het belangrijkste citaat: (Hand.15:28,29) "In overeenstemming met de heilige Geest hebben wij namelijk besloten u geen andere verplichtingen op te leggen dan wat strikt noodzakelijk is: onthoud u van offervlees dat bij de afgodendienst is gebruikt, van bloed, van vlees waar nog bloed in zit, en van ontucht. Als u zich hier aan houdt, doet u wat juist is. Het ga u goed."
Christenen en anderen.
Christenen en joden.
Het christendom is ontstaan uit het Palestijnse en het Hellenistische Jodendom van de eerste eeuw. Van meet af aan was er wrijving tussen de twee godsdiensten, al werd de eerste messiaanse gemeente nog als sekte binnen het Jodendom gezien. Zij hielden de Tora, net als veel messiasbelijdende joden in de eenentwintigste eeuw doen en de zogenaamde messiaanse beweging. In 70 en in 132 deden de christenen niet mee met de opstanden tegen de Romeinen. De eeuwen daarna werden beide minderheden bij tijd en wijle vervolgd door de Romeinse overheid. Vanaf 325 is het Romeinse en het Byzantijnse Rijk gekerstend. Christenen werden bevoordeeld en Joden zijn vanaf die tijd periodiek ernstig vervolgd door christenen. Voorbeelden zijn de kruistochten, met zowel bij het begin van de tocht in Duitsland als bij de aankomst in Jeruzalem; de Reconquista in de 15e eeuw in Spanje, de pogroms in Rusland, het latente kerkelijke antisemitisme, dat de nazi's in de kaart speelde alsook vervolgingen in andere landen.
Na de Tweede Wereldoorlog tot op heden ondersteunen overwegend christelijke landen joodse cultuurgemeenschappen in deze landen alsook de joodse staat Israël op diplomatiek, militair, cultureel en economisch vlak. Men spreekt in de 20e en 21e eeuw ook veelal van de joods-christelijke cultuur als basis voor het Westen. Deze ontwikkelingen hebben (mede) een toename van islamitisch extremisme tot gevolg waarbij extreem islamitische propaganda de christenen en joden een samenzwering wordt toegedicht. Deze samenzwering zou de invasies in Afghanistan en Irak alsook ondersteuning van dictators in de islamitische wereld tot gevolg hebben.
Christenen en moslims.
De geschiedenis van christenen en moslims kenmerkt zich sinds het ontstaan van de islam met name door oorlogen in de volgende hoofdfasen:
De uitbreiding van het Ummayadis-kalifaat werd tegengehouden door de Franken in de slag bij Poitiers in 732. De uitbreiding van het Ottomaanse Rijk werd meerdere malen tegengehouden door Europese christelijke legers: het beleg van Wenen in 1529 en het beleg van Wenen in 1683. Spanje werd op de moslims heroverd door de christelijke Spanjaarden tijdens de reconquista van ongeveer 800 tot 1500.
Gedurende de middeleeuwen werden door christelijke legers uit Europese landen kruistochten ondernomen naar het Heilige Land en kwamen daar frequent in botsing met de islamitische heersers.
Tijdens de 19e, 20e en 21e eeuw werd het Ottomaans Rijk langzaam maar zeker ontmanteld waardoor Balkanstaten zich als onafhankelijke christelijke staten konden vestigen. De 20e en 21e eeuw kenmerk(t)en zich echter door een toename van onderdrukking en vervolging van christenen in islamistische landen: vrijwel het gehele Midden-Oosten maar ook in Zuidoost Azië (Indonesië) en in Afrika in (Noord-)Soedan. In het overwegend islamitische noorden van Nigeria worden de christenen vaak aangevallen door extremistische moslims, zoals de Boko Haram-sekte. Landen met aanzienlijke minderheden christenen in het Midden-Oosten aan het begin van de 20e eeuw (Libanon, Irak, Syrië, Turkije) hebben vrijwel allen vrijwel geen christenen als inwoner meer of maken op dit moment een proces van vervolging van christenen door extremistische moslims door. Zuid-Soedan is bijvoorbeeld (mede) het product van vervolging van christenen door moslims.
Christenen en hindoes.
Christenen en Hindoes hebben tot het kolonialisme van de 17e, 18e, 19e en 20e eeuw weinig interactie gekend. Met uitzondering van de kleine christelijke gemeenschappen in India (Thomaschristenen, Syro-Malabar-Katholieke Kerk en Malankara Jacobitisch-Syrisch-Christelijke Kerk) die ontstonden tijdens de eerste eeuw was er tot de komst van de Portugezen en andere Europese mogendheden vrijwel geen interactie.
Christenen en boeddhisten.
Christenen en boeddhisten hebben tot het kolonialisme van de 17e, 18e, 19e en 20e eeuw weinig interactie gekend. Met uitzondering van het nestorianisme, dat ontstond vanaf de eerste eeuw, was er tot de komst van de Portugezen en andere Europese mogendheden vrijwel geen interactie. Door bekeringen ontstonden in China, Japan en Zuid-Korea en andere overwegend boeddhistische landen echter christelijke minderheden.
Christenen en communisme/kapitalisme.
Hoewel er zeker een doctrine van verzet uit de christelijke leer te halen valt, wordt christenen vaker voorgehouden dat ze de overheid moeten gehoorzamen. Christenen zijn daarom nogal eens behoudend, ook op sociaal-economisch gebied.
Met name het revolutionaire socialisme en het communisme zagen daardoor, en door de geschriften van Karl Marx, christenen vaak als klassevijand en vervolgden hen (in de 21e eeuw alleen nog in China, Noord-Korea en Vietnam).
Het kapitalisme en het christendom hebben traditioneel weinig spanningen vergeleken met bijvoorbeeld de vervolging van christenen in communistische landen (met name in de 20e eeuw) en in islamistische landen (sinds het ontstaan van de islam). Het christendom staat in veel kapitalistische samenlevingen echter wel onder druk door verregaande secularisatie.
Niet-christenen over christenen.
Over christenen is in de loop der tijd op verschillende manieren gedacht. Zo dachten de Romeinen aan het begin van onze jaartelling dat christenen kannibalen waren. In werkelijkheid werd geloofd dat de gelovigen tijdens erediensten met het breken van brood en het drinken van wijn deelgenoot worden aan Jezus' bloed en gekruisigde lichaam. Tegenwoordig vinden deze maaltijden nog steeds plaats.
Met name evangelische christenen menen in Christus een schat te hebben gevonden, die ze niet voor zichzelf mogen houden. Deze missionaire opstelling botst vaak met het postmodernisme dat in veel westerse samenlevingen dominant is. Daar komt bij dat met name het orthodoxe calvinisme nogal eens de indruk wekt haar normen, bijvoorbeeld inzake de zondag, te willen opleggen aan andersdenkenden. Dit maakt christenen niet altijd populair.

</doc>
<doc id="17395" url="https://nl.wikipedia.org/wiki?curid=17395" title="Wereldkampioenschap voetbal 1994">
Wereldkampioenschap voetbal 1994

Het FIFA wereldkampioenschap voetbal 1994 was de vijftiende editie van een internationale voetbalwedstrijd tussen de nationale mannenteams van landen die aangesloten zijn bij de FIFA. Na Italië traden de Verenigde Staten in 1994 op als gastheer, zoals zes jaar eerder, op 4 juli 1988, was besloten tijdens een FIFA-congres in Zürich. Aan de voorronden deden 133 landen mee, waaronder zestien debutanten. De loting voor de eindronde had plaats op 19 december 1993 in Las Vegas. Het toernooi zelf begon op 17 juni en eindigde een maand later, op 17 juli. Titelverdediger was Duitsland, dat vier jaar eerder ten koste van Argentinië de titel had gewonnen. Voor het eerst werd op een WK in de groepsfase het driepuntensysteem toegepast.
De Colombiaanse voetballer Andrés Escobar schoot bij de groepswedstrijd tegen de Verenigde Staten in eigen doel, waardoor Colombia met 2-1 verloor en in de eerste ronde uitgeschakeld werd. Hij betaalde hier met zijn leven voor: op 2 juli 1994 werd hij tijdens het uitgaan in Medellín vermoord.
Groepsfase.
Groep A.
Colombia werd na een 0-5-overwinning in Argentinië door velen getipt als de te kloppen ploeg. Concurrentie was er van Roemenië, Zwitserland en het gastland de Verenigde Staten. Dit WK kreeg als primeur dat voor de eerste keer een wedstrijd werd gespeeld in een indoor stadion, het Pontiac Silverdome in Detroit. Zwitserland en de Verenigde Staten speelden een wedstrijd die dankzij twee vrije trappen in 1-1 eindigde.
Het duel tussen Colombia en Roemenië was vooraf een duel tussen twee van de meest dominante spelbepalers Gheorghe Hagi en Carlos Valderrama. Colombia wilde dominant op de aanval te spelen, maar speelde Roemenië in de kaart, omdat hun spel gebaseerd was op de tegenaanval. In de beginfase lanceerde Hagi aanvaller Florin Răducioiu en dat leverde de 1-0 op. Hagi scoorde daarna met een schot van verre afstand, als contrast maakte Valderrama een bleke indruk en ontving een gele kaart. Vlak voor rust zorgde Adolfo Valencia voor de aansluittreffer, maar vlak voor tijd besliste Răducioiu opnieuw de wedstrijd na andermaal een voorzet van Hagi.
De volgende tegenstander van Roemenië Zwitserland hanteerde echter dezelfde spelstijl en na een 1-1 ruststand behaalde de Zwitsers een ruime zege (4-1), invaller Ion Vladiou ontving een rode kaart met een wilde tackle en werd na het incident naar huis gestuurd. Op dezelfde dag zorgde ook de Verenigde Staten voor een verrassing door met 2-1 van een onherkenbaar Colombia te winnen. Verdediger Andrés Escobar verwerkte een ongevaarlijk schot in eigen goal en de bij Willem II spelende Earnest Stewart zorgde voor het winnende doelpunt. De meest opvallende speler van de Verenigde Staten was de veel op Abraham Lincoln lijkende verdediger Alexi Lalas, die met zijn onverzettelijke spel als eerste Amerikaan een transfer verdiende in de Serie A (Padova).
Zwitserland en de Verenigde Staten waren nu al geplaatst, alleen een nederlaag van Roemenië tegen de Verenigde Staten zou Colombia kunnen redden. Roemenië had aan één uitbraak genoeg om een zege te boeken, daardoor had de zege van Colombia op Zwitserland had geen waarde meer. In Colombia was het onrustig, omdat veel drugsdealers geld hadden verloren bij weddenschappen, veel spelers durfden zich niet te vertonen. Escobar ging naar een nachtclub iets drinken en werd na afloop doodgeschoten. Na 24 jaar werd de uiteindelijke opdrachtgever ontrafeld en veroordeeld.
Groep B.
Al 24 jaar wachtte Brazilië op een nieuwe wereldtitel, in vijf WK's werd maar twee keer de halve finale gehaald. Onder coach Carlos Alberto Parreira hoopte men met een mix van samba-voetbal en ingebouwde defensieve zekerheid eindelijk weer succes te halen. Sterkste troef was het aanvalsduo Romário-Bebeto die met hun Spaanse clubs FC Barcelona en Deportivo La Coruña een spannende titelrace uitvochten die FC Barcelona op doelsaldo won. De eerste twee wedstrijden tegen Rusland en Kameroen leverden twee makkelijke overwinningen op. De eerste helft tegen Zweden leverde genoeg problemen en een 1-0-achterstand op. Romário redde de wedstrijd met een slalom. Na de wedstrijd werd de aanvallende middenvelder Rai vervangen voor meer defensieve zekerheid, de degelijke Dunga werd de nieuwe aanvoerder.
Zweden plaatste zich ook voor de achtste finales dankzij een 3-1-zege op Rusland, Martin Dahlin maakte twee doelpunten. Rusland en Kameroen waren uitgeschakeld, maar hun onderlinge wedstrijd leverde wel twee records op: Oleg Salenko maakte namens Rusland vijf doelpunten, tot op heden een record en voor Kameroen scoorde de 42-jarige Roger Milla. Daarmee werd hij de oudste speler die een doelpunt maakte op een WK.
 
Groep C.
Duitsland had bijna dezelfde selectie als het team dat vier jaar eerder wereldkampioen werd: alleen Matthias Sammer en Stefan Effenberg waren nieuw in de basiselftal. Het openingsduel van het toernooi leverde een kleurloze 1-0-overwinning op Bolivia dankzij een doelpunt van Jürgen Klinsmann. De enige vedette van Bolivia Marco Etcheverry was niet fit, viel in en kreeg snel een rode kaart na een trappende beweging tegen Lothar Matthäus. Na een 1-1 gelijkspel tegen Spanje kwam Duitsland tegen
Zuid- Korea voor rust op een 3-0-voorsprong mede dankzij een acrobatische omhaal van Klinsmann en een inschattingsfout van de Koreaanse doelman. Na een kwartier in de tweede helft maakten de Koreanen twee doelpunten en in het snikhete Chicago werd de wereldkampioen overspeeld. Steffan Effenberg was het doelwit van ontevreden Duitse supporters, hij werd gewisseld en stak zijn middelvinger naar het publiek. Effenberg werd na het incident op het vliegtuig gezet en zou niet meer spelen voor de nationale ploeg. Spanje plaatste zich ook voor de achtste finales na een 3-1-zege op Bolivia.
Groep D.
Diego Maradona trad aan voor zijn vierde WK, al was hij geen aanvoerder meer. Argentinië begon het WK voortvarend met een 4-0-zege op Griekenland, Gabriel Batistuta scoorde driemaal. Maradona maakte het vierde doelpunt na kort, vlot combinatiespel, net zo opvallend waren de uitpuilende ogen waarmee Maradona naar de camera liep. Een andere favoriet in deze groep, Afrikaans kampioen Nigeria trad aan met de Nederlandse coach Clemens Westerhof en met twee spelers uit de Nederlandse competitie, Finidi George van Ajax en doelman Peter Rufai, de doelman van Go Ahead Eagles en begon het WK ook voortvarend met een 3-0-zege op Bulgarije. In het onderlinge duel scoorde Claudio Caniggia tweemaal na een snel Nigeriaans doelpunt, hij kwam terug na een schorsing wegens gebruik van cocaïne. Maradona werd uitgekozen voor de dopingcontrole en kwam hand in hand met een verpleegster het veld op.
In de monster vond men de stof efedrine en de FIFA schorste Maradona voor de wedstrijd tegen Bulgarije. Bulgarije, dat genoeg had een gelijkspel om de achtste finales te halen rook bloed en nam een 1-0-voorsprong door een doelpunt van Christo Stoitsjkov. De strijd om de eerste plaats in de groep was nu opeens weer interessant, aangezien op hetzelfde moment Nigeria met 1-0 voor stond tegen Griekenland. Door twee late doelpunten van Nigeria en Bulgarije zakte Argentinië van de eerste naar de derde plaats in de groep, alle drie de landen waren wel geplaatst.
Groep E.
Italië werd vooraf gezien als een van de favorieten, de Italiaanse clubs domineerden al jaren in de Europacup-toernooien en Juventus-speler Roberto Baggio werd verkozen tot speler van het jaar in Europa. De start tegen Ierland was echter hopeloos, in New York waar veel Italiaanse en Ierse supporters woonden kwam Ierland al snel op een 1-0-voorsprong door een doelpunt van Ray Houghton. Italië was niet bij machte de stugge Ierse verdediging open te breken. Daarnaast raakte het aanvoerder Franco Baresi kwijt met een blessure, hij zou tijdens het toernooi geopereerd worden.
De volgende tegenstander Noorwegen stond bekend als nog stugger, Nederland en Engeland werden in de kwalificatie verslagen met afwachtend voetbal en op het WK zelf was één moment vlak voor tijd van Kjetil Rekdal genoeg om de wedstrijd tegen Mexico te winnen. Het noodlot sloeg toe toen doelman Gianluca Pagliuca snel uit het veld werd gestuurd, trainer Arrigo Sacchi baarde opzien door uitgerekend sterspeler Roberto Baggio te wisselen voor een doelman. Noorwegen weigerde echter ook met een man meer aan te vallen en uiteindelijk maakte Dino Baggio het verlossende doelpunt. Omdat een dag later Mexico van Ierland won stonden alle vier de landen gelijk met drie punten uit twee wedstrijden, alleen Ierland en Mexico hadden een voorsprong, doordat ze één doelpunt meer maakten dan Italië en Noorwegen.
Op de laatste speeldag kwam Noorwegen niet verder dan een doelpuntloos gelijkspel tegen Ierland, waardoor de Ieren geplaatst waren. Noorwegen schoot nauwelijks op doel in een wedstrijd dat het land moesten winnen. Noorwegen was alleen gebaat bij een overwinnaar bij de wedstrijd Italië-Mexico, maar na een 1-1-gelijkspel was Noorwegen uitgeschakeld, omdat alle vier landen op een gelijke stand eindigden, maar de Noren de minste doelpunten maakten.
Groep F.
Zoals vaker in de geschiedenis was het vooraf onrustig in het Nederlandse kamp, Johan Cruijff was voorbestemd de coaching op zich te nemen, maar ging uiteindelijk niet mee. Ruud Gullit trok zich terug na kritiek op coach Dick Advocaat op zijn inziens te aanvallende tactiek. Oranje presteerde moeizaam in de eerste ronde, de wedstrijden tegen Saoedi-Arabië en Marokko werden moeizaam met 2-1 gewonnen door doelpunten in de slotfase van invallers Gaston Taument en Bryan Roy. Tussen deze wedstrijden door werd met 1-0 van België verloren, vooral door uitmuntend keeperswerk van Michel Preud'homme. Saoedi-Arabië zorgde al voor een verrassing door te winnen van Marokko en speelde de laatste wedstrijd tegen het al geplaatste België, dat veel spelers rust gaf. Al na vijf minuten scoorde Al-Owairan na een imponerende rush, dat later uitgeroepen werd als het doelpunt van het toernooi. België kwam de klap niet te boven en zakte van de eerste naar de derde plaats in deze groep en moest nu spelen tegen de regerend kampioen Duitsland.
¹ De beste vier nummers 3 (Verenigde Staten, Argentinië, Italië en België) plaatsen zich ook voor de achtste finales
Knock-outfase.
Achtste finales.
Tien Europese landen haalden de achtste finales, evenveel als vorig WK, Zuid-Amerika ging van vier naar twee plaatsen, Noord-Amerika van één naar twee, Afrika behield zijn ticket en Azië had voor de eerste keer sinds 1966 een vertegenwoordiger in de tweede ronde. Duitsland, Italië, Ierland, Nederland, Roemenië, Spanje, België, Argentinië en Brazilië waren er opnieuw bij, Kameroen en Costa Rica waren respectievelijk uitgeschakeld door Zweden en Mexico, Colombia door zowel Zwitserland als de Verenigde Staten. De plaatsen van Tsjecho-Slowakije, Joegoslavië en Engeland werden overgenomen door Bulgarije en Saoedi-Arabië.
Duitsland - België.
Na de moeizaam verlopen eerste ronde greep de Duitse bondscoach Berti Vogts voor de wedstrijd tegen België in: matchwinnaar van de finale van het vorige WK Andreas Brehme kwam op de bank terecht en de eerder afscheid genomen Rudi Völler kwam terug in de basis. Hij vormde met Jürgen Klinsmann als vanouds een sterk duo, Völler scoorde tweemaal, Klinsmann een. Het was andermaal aan doelman Michel Preud'homme te danken dat de schade voor de Belgen niet verder opliep. Vroeg in de tweede helft was er een controversieel moment: bij een 3-1 stand voor Duitsland werd aanvaller Josip Weber onreglementair gestopt door Thomas Helmer, maar de Zwitserse scheidsrechter Kurt Röthlisberger zag er geen strafschop in. In de slotfase maakte Philippe Albert een tegendoelpunt, maar dat doelpunt kwam te laat om alsnog Duitsland te verontrusten. Troostprijs voor de Belgen was dat doelman Michel Preud'homme werd gekozen tot beste doelman van het toernooi.
Spanje - Zwitserland.
Spanje tegen Zwitserland werd al beslist in de eerste helft, toen de Nederlandse scheidsrechter Mario van der Ende liet doorspelen na een botsing tussen een Zwitserse en Spaanse speler op de Spaanse helft en Fernando Hierro in een snelle tegenaanval scoorde. In de tweede helft kwam Spanje niet in gevaar en in de slotfase maakte Spanje het professioneel af: 3-0. Het Spaanse team was een ploeg zonder vedetten en speelde vooral degelijk, geheel naar voorkeur van de Bask Javier Clemente, die in de publiciteit regelmatig botste met FC Barcelona-coach Johan Cruijff en een grote voorkeur voor Baskische spelers had.
Saoedi-Arabië - Zweden.
Saoedi-Arabië kon niet voor een nieuwe verrassing zorgen en verloor met 3-1 van een effectiever Zweden. Het aanvalsduo Martin Dahlin en Kenneth Anderson was het meest succesvolle aanvalsduo van het toernooi, Dahlin stond op vier en Anderson op drie treffers na deze wedstrijd. De mooiste treffer werd echter gemaakt door de Arabier Fahad Al-Ghesheyan, die later een korte periode bij de Nederlandse club AZ Alkmaar speelde.
Roemenië - Argentinië.
Na Maradona moest Argentinië ook al Claudio Caniggia missen met een blessure, ofschoon er geruchten gingen, dat Caniggia niet meedeed vanwege ook zijn drugsverleden. Roemenië had al eerder bewezen goed om te kunnen schieten met een sterk Zuid-Amerikaans land, de tactiek tegen Argentinië was hetzelfde als tegen Colombia: via snelle uitbraken proberen te scoren. Het leverde een adembenemende wedstrijd op. waarbij Argentinië de eerste grote kans kreeg: Diego Simeone zette Abel Balbo vrij voor de doelman, maar hij verprutste de kans. Het antwoord van Roemenië kwam vrij snel: Dumitrescu nam een vrije trap schuin van het strafschopgebied en de doelman Islas was verrast. Gabriel Batistuta versierde een strafschop, die hij zelf benutte, maar het antwoord van Roemenië was verbluffend: Gheorghe Hagi zette met een leep passje Dumitrescu vrij voor de doelman en zonder de bal nog aan te spelen punterde hij de bal in de Argentijnse doel. Het spel golfde op en neer, tekenend was de 19e minuut, waarbij achtereenvolgens Gheorghe Popescu namens Roemenië, Daniel Ortega namens Argentinië en George Hagi en opnieuw Popescu namens Roemenië een grote kans miste. Vooral Hagi en Dumitrescu leefden zich uit in snel combinatie-spel. In de tweede helft leek de wedstrijd definitief beslist, toen Dumitrescu ditmaal George Hagi bediende: 3-1. Argentinië kwam nog één keer terug in de wedstrijd, toen doelman Bogdan Stelea de bal los liet bij een vrije trap van Fernando Cáceres, waarvan Balbo profiteerde. Verder kwamen de Argentijnen niet tot grote verdriet van Diego Maradona, die op de perstribune zich regelmatig liet gaan. Op basis van deze wedstrijd kocht Tottenham Hotspur Dumitrescu, maar hij kon totaal niet aarden in Londen en vertrok na één seizoen al terug naar Roemenië.
Nederland - Ierland.
Nederland maakte een betere indruk dan in de eerste ronde. In de eerste helft speelde Nederland vooral veel sneller dan Ierland, vooral Marc Overmars was ongrijpbaar en snelde vaak langs de Ierse verdediging. In de elfde minuut profiteerde hij van een fout in de verdediging en van zijn snelheid en gaf de voorzet waardoor Dennis Bergkamp scoorde. Toen de Ieren wat beter in de wedstrijd kwamen profiteerde Wim Jonk van een inschattingsfout van doelman Pat Bonner, die een houdbaar afstandsschot liet glippen. In de tweede helft zette Ierland nog alles op alles om terug in de wedstrijd te komen, al leverde het geen grote kansen op. Nederland viel terug, maar haalde in het hete Orlando ongeschonden de kwartfinales.
Brazilië - Verenigde Staten.
Op Independance Day hoopte heel de Verenigde Staten op een verrassing tegen het grootste voetballand van de wereld Brazilië. Amerika begon goed, een voorzet ging rakelings naast, maar daarna groef Amerika zich in, geheel volgens de filosofie van coach Bora Milutinovic. Brazilië had ook wat zekerheden ingebouwd, de teleurstellend spelende aanvoerder Raí werd vervangen door de degelijke Mazinho. In de eerste helft moest Brazilië met tien man verder, Leonardo verloor zijn beheersing in een fel duel met Tab Ramos en sloeg met zijn elleboog hem buiten bewustzijn. Ramos zou nog wekenlang in het ziekenhuis liggen en Leonardo werd geschorst voor de rest van het toernooi. Aan het spelbeeld veranderde echter weinig, Romário schoot op de paal. Brazilië moest het sowieso hebben van momenten van zijn sterke aanvaller, want de ploeg speelde een matige wedstrijd. In de tweede helft begon Romário een solo, die Bebeto in de gelegenheid stelde de winnende treffer te scoren. De Verenigde Staten waren niet meer in staat de wedstrijd om te buigen, zeker nadat Fernando Clavijo ook uit het veld werd gestuurd.
Nigeria - Italië.
Na de matige resultaten in de eerste ronde keek Italië met angst en beven uit naar de wedstrijd tegen Nigeriaans voetbalelftal. Echter, het rommelde hevig in het Nigeriaanse kamp, de Nigeriaanse selectie had wekenlang als een monnik geleefd onder de strenge discipline van Clemens Westerhof. Een minister bezocht het trainingskamp van de Nigerianen en gaf als cadeau een aantal prostituees, wat eerder al tijdens de Afrika Cup was aangeboden . De discipline was ver te zoeken en Westerhof vertrok uit het hotel. Hij zat nog wel op de bank tegen Italië, maar de ploeg was geen eenheid meer. Nigeria speelde minder als in de eerste ronde, maar kwam op voorsprong dankzij een misser in de Italiaanse verdediging. Italië viel wanhopig aan, maar kon weinig uitrichten. Tot overmaat van ramp werd de net ingevallen Gianfranco Zola uit het veld gestuurd, omdat een onschuldig duwtje door de scheidsrechter zwaar bestraft werd. De Nigerianen dachten, dat de wedstrijd gespeeld was , vooral Jay-Jay Okocha probeerde de Italianen te vernederen. De Italianen putten weer wat moed en twee minuten voor tijd zorgde de tot dusverre matig spelende Roberto Baggio voor opluchting op het Apennijnse schiereiland: 1-1. In de verlenging benutte Baggio een strafschop en Nigeria kon naar huis. Dat gold ook voor Clemens Westerhof, zonder afscheid te nemen vertrok hij na vijf jaar Afrika naar Amsterdam. Zijn assistent Jo Bonfrère zorgde twee jaar later toch nog voor succes in de USA, op de Olympische Spelen van Atlanta werd hij met Nigeria Olympisch kampioen. Jaren later werd Westerhof ervan beschuldigd dat hij zich voor 100.000 dollar liet omkopen om de wedstrijd te laten verliezen, Westerhof eiste rectificatie en werd van alle blaam gezuiverd.
Mexico - Bulgarije.
Net als buurman Roemenië was het sterke punt van Bulgarije de tegenaanval en dat bewezen ze in de zesde minuut in de wedstrijd tegen Mexico: na een snelle tegenaanval haalde Christo Stoitsjkov verwoestend uit: 1-0. Bulgarije was in het begin veel sterker, kopte op de paal via Emil Kostadinov, maar Mexico werd gered door de scheidsrechter: een licht vergrijp leverde een strafschop op, die door Garcia Aspe werd benut. Vlak daarna vond er een opmerkelijk incident plaats: om een doelpunt te voorkomen vernielde een Mexicaanse verdediger per abuis het doel, maar door een efficiënte organisatie was er binnen korte tijd een nieuw doel beschikbaar. In het vervolg van het duel gebeurde op rode kaarten voor beide teams na niet veel meer. Mexico domineerde zonder echter gevaarlijk te worden, Bulgarije dacht nauwelijks nog aan aanvallen. In de strafschopserie misten liefst drie Mexicanen achter elkaar een strafschop, waarna Yordan Letchkov de beslissende strafschop benutte en Bulgarije voor de eerste keer in zijn geschiedenis zich plaatste voor de kwartfinales.
Kwartfinales.
Ten opzichte van het vorige WK haalden alleen (West-) Duitsland en Italië opnieuw de kwartfinales, Argentinië en Tsjecho-Slowakije werden beiden door Roemenië uitgeschakeld, Engeland en Ierland door Nederland, Kameroen door zowel Brazilië als Zweden. De plaats van Joegoslavië werd ingenomen door Spanje en Bulgarije.
Europa won één zetel (van zes naar zeven) ten opzichte van de Afrikaanse zetel, Zuid-Amerika behield haar enige deelnemer.
Italië - Spanje.
In de eerste helft was de strijd van de Zuid-Europese landen Spanje en Italië een gelijkopgaande strijd, alleen Dino Baggio wist te scoren met een afstandsschot. In de tweede helft drukten de Spanjaarden door en scoorde de gelijkmaker via de Spaanse relevatie van het toernooi, José Luís Caminero. Italië was rijp voor de sloop, maar de Spanjaarden konden het niet afmaken. Invaller Julio Salinas miste volledig vrijstaand voor de doelman een kans en Alessandro Costacurta haalde een poging van Miguel Ángel Nadal van de lijn. Zoals vaker viel het doelpunt bij de tegenstander: Giuseppe Signori bediende de weer onzichtbare Roberto Baggio en hij was net als tegen Nigeria in de slotfase trefzeker. In de blessuretijd werd Spanje zwaar onrecht aangedaan, in een duel in het strafschopgebied van de Italianen bezorgde de Italiaanse verdediger Luis Enrique een gebroken neus, maar de scheidsrechter gaf geen strafschop en stuurde Tassotti niet van het veld. Voordat Enrique op het brandcard lag, wilde hij Tassotti nog te lijf gaan, maar niets help, Italië haalde strompelend de halve finale. Mauro Tassotti werd alsnog voor acht wedstrijden geschorst, maar Spanje en Luis Enrique hadden daar niets aan.
Brazilië - Nederland.
Na een eerste helft zonder hoogtepunten barstte het spektakel los in de tweede helft. In de opstelling van Nederland verkoos coach Dick Advocaat de tegen Ierland geschorste Jan Wouters boven Frank de Boer, ondanks het feit, dat Wouters een matig toernooi speelde en geen echte verdediger was. Dat werd een probleem in de tweede helft, waar Brazilië constant profiteerde van balverlies van de Nederlanders en Jan Wouters te langzaam was voor Bebeto. Na onnodig balverlies van Frank Rijkaard klopte Bebeto Wouters op snelheid en Romário klopte mandekker Stan Valckx: 1-0. Valcx en Romário waren vrienden in hun periode bij PSV Eindhoven en moesten nu tegen elkaar spelen. Na de 1-0 had Nederland het zwaar en had Brazilië de wedstrijd kunnen beslissen, Bebeto raakte na weer een snelle uitbraak de paal en Romário werd gestuit door Ed de Goeij na een sterke, individuele actie. De 2-0 viel uiteindelijk toch, maar was te danken aan een scheidsrechtelijke dwaling, een scheidsrechter uit Bahrein zag een duidelijke buitenspelsituatie over het hoofd, de Nederlanders stopte met anticiperen en Bebeto kon vrij voor de Goeij scoren. Bebeto vierde het doelpunt door met een wiegbeweging de geboorte van zijn zoon te eren. Met nog een half uur te gaan, besloot Nederland eindelijk alle schroom van zich af te spelen en vlak daarna scoorde Dennis Bergkamp na goed doorzetten. In de 76e minuut kopte Aron Winter de gelijkmaker binnen na een hoekschop van Dennis Bergkamp. Daarna namen de Brazilianen weer het initiatief over, Branco schoot een vrije trap net naast. De vervanger van de geschorste Leonardo zette daarna door inclusief een vermeende overtreding op Marc Overmars en lokte een nieuwe vrije trap uit. Hij nam hem opnieuw zelf en Ed de Goeij reageerde net te laat op het schot. Nederland kon geen vuist meer maken en het nam afscheid van de laatste representanten van het team, dat in 1988 Europees kampioen werden: Rijkaard, Wouters en Ronald Koeman speelden alle drie een minder toernooi. Het werd tijd voor een nieuwe generatie, die zich af en toe liet gelden dit toernooi.
Duitsland - Bulgarije.
Regerend wereldkampioen Duitsland bewees, dat de goede wedstrijd tegen België een incident was en speelde opnieuw matig. In de eerste helft kreeg Bulgarije de beste kans, maar Krasimir Balakov schoot op de paal. De tweede helft liet Jürgen Klinsmann zich makkelijk vallen in een duel met Letchkov, de scheidsrechter zag er een strafschop in en Lothar Matthäus benutte de kans. Bij de vorige kwartfinale op een WK tegen een andere Oost-Europees land (Tsjecho-Slowakije) gebeurde precies hetzelfde, alleen de uitkomst was anders. Eerst schoot Thomas Häßler op de paal en Rudi Völler benutte de rebound. Het scorebord gaf al 2-0 aan, maar de scheidsrechter keurde het doelpunt (terecht) af. De Bulgaren putten moed, Christo Stoitsjkov liet zich makkelijk vallen, kreeg een vrije trap en schoot hem zelf in, waarbij doelman Bodo Illgner een passieve indruk maakte. Vlak daarna kwam de beslissing, uitgerekend de bij Hamburger SV spelende en veroorzaker van de strafschop Yordan Letchkov scoorde met het hoofd en de Duitsers konden de wedstrijd niet meer omzetten. Heel Duitsland eiste het hoofd van coach Berti Vogts, maar hij zou gewoon aanblijven.
Roemenië - Zweden.
Roemenië bewees andermaal, dat het moeite had om het spel te maken, tegenstander Zweden speelde namelijk vooral fysiek en defensief. Dat leverde lange tijd een wedstrijd zonder hoogtepunten op, de beste kans was voor Martin Dahlin van Zweden, die op de paal kopte. De uitblinker van de wedstrijd tegen Argentinië, Ilie Dumitrescu was onzichtbaar en regisseur Gheorghe Hagi kon de wedstrijd niet naar zijn hand zetten. Zweden leek de wedstrijd te winnen door in de 78e minuut voor te komen via een goed ingestudeerde vrije trap door Tomas Brolin, maar Florin Răducioiu scoorde vlak voor tijd de gelijkmaker om vroeg in de verlenging de Roemenen op voorsprong te schieten. De Roemenen liepen echter meer achteruit dan vooruit, zelfs toen Stefan Schwarz uit het veld werd gestuurd na twee gele kaarten. Vier minuten voor tijd liet doelman Florin Prunea zich aftroeven in een luchtduel met Kenneth Anderson, hetgeen de Zweedse gelijkmaker opleverde. In de strafschoppenserie groeide de Zweedse doelman Thomas Ravelli uit tot held van de natie, door twee strafschoppen te keren.
Halve finales.
Ten opzichte van het vorige WK plaatse alleen Italië zich opnieuw, (West-) Duitsland werd uitgeschakeld door Bulgarije, de plaatsen van Argentinië en Engeland werden ingenomen door Bulgarije en Zweden.
De verhouding qua continenten bleef hetzelfde, driemaal Europa, eenmaal Zuid-Amerika.
Italië - Bulgarije.
Eindelijk liet Italië goed voetbal zien, in de eerste helft werd Bulgarije weggespeeld met fraai combinatiespel. Grote man was opnieuw Roberto Baggio, die met twee sterke individuele acties binnen vijf minuten twee keer scoorde. Demetrio Albertini schoot op de paal en doelman Michailov redde prima op schoten van Roberto Donadoni en opnieuw Albertini. Vlak voor rust kwam Bulgarije terug in de wedstrijd, Nasko Sirakov begon een solo, die gestuit werd door Alessandro Costacurta, waarna Christo Stoitsjkov de strafschop verzilverde. Het was het zesde doelpunt van Stoickov, die daarmee met de Rus Salenko topscorer zou worden. In de tweede helft gebeurde niet veel meer, Bulgarije kon niet veel meer en Italië vond het prima, ook de hitte werkte niet mee. Wel had Bulgarije een strafschop kunnen hebben, toen Costacurta hands maakte. Grote schrik was er vlak voor tijd bij de Italianen, Roberto Baggio viel geblesseerd uit en er werd gevreesd, dat hij de finale niet zou halen.
Brazilië - Zweden.
In de groepswedstrijd tegen Zweden moest Brazilië genoegen nemen met een gelijkspel, in de halve finale was het echter eenrichtingsverkeer. De Zweden creëerden nauwelijks kansen, Zinho en Mazinho misten opgelegde kansen en een inzet van de vaak weer ongrijpbare Romário werd van de lijn gehaald. Bij Zweden werd Jonas Thern uit het veld gestuurd na een charge op Dunga, maar er werd maar niet gescoord tot de tachtigste minuut. In die minuut kopte de kleinste man van het veld de winnende treffer binnen. Daarmee schoot Romário zijn land voor de eerste keer sinds 1970 naar de finale. De tegenstander was dezelfde: Italië.
Finale.
De finale was opnieuw een confrontatie tussen een Europees en een Zuid-Amerikaans land. De finaleplaatsen van (West-)Duitsland en Argentinië werden ingenomen door Italië en Brazilië. Voor het eerst in de geschiedenis van het WK moest de finale door strafschoppen worden beslecht.

</doc>
<doc id="17398" url="https://nl.wikipedia.org/wiki?curid=17398" title="Alderney">
Alderney

Het eiland Alderney (Normandisch: "Âorgny", "Aoeur'gny", "Aur'gny" of "Aurni", Frans: "Aurigny") ligt vijftien kilometer voor de Franse kust van Normandië en is ook vanaf Normandië te zien. Het is het noordelijkste van de Kanaaleilanden, die behoren bij de Britse kroon. Alderney behoort tot het autonome baljuwschap (Engels: bailiwick) van Guernsey. Het staatshoofd is koning Charles III, die de titel hertog van Normandië voert. De staatsvorm is een constitutionele democratie.
Het eiland is vijf kilometer lang en drie kilometer breed, qua grootte het derde eiland van de Kanaaleilanden.
Het eiland had in 2003 een bevolking van 2400 inwoners. Het voornaamste dorp is Saint Anne. De belangrijkste winkelstraat is hier Victoria Street. Halverwege Victoria Street bevindt zich de St. Anne's Church, gebouwd in 1850 door architect Gilbert Scott.
Alderney heeft zijn eigen wetgevende vergadering (de States of Alderney), bestaande uit twaalf personen. Twee van hen worden afgevaardigd in de Guernsey States.
Alderney heeft ook een spoorverbinding, de Alderney Railway, die alleen tijdens de zomerweekenden in gebruik is. Deze wordt door vrijwilligers onderhouden en is vooral voor het toerisme bedoeld.

</doc>
<doc id="17399" url="https://nl.wikipedia.org/wiki?curid=17399" title="Sark">
Sark

Het eiland Sark is een van de Kanaaleilanden, liggend voor de Franse kust van Normandië. Het behoort tot het autonome baljuwschap (Engels: "bailiwick") van Guernsey, een Brits Kroonbezit, maar heeft een eigen regeringsvorm en eigen bestuur. De Franse naam voor het eiland is Sercq ("Sèr" in het oude Sercquiais-Frans).
Sark is een rustig eiland waar gemotoriseerd vervoer verboden is. De lokale bevolking omzeilt dit verbod door hun landbouwtractoren te gebruiken als transportmiddel. Verder worden de fiets en paard en wagen gebruikt. Het eiland heeft een bevolking van rond de 600 inwoners. De economie is gebaseerd op het toerisme en de landbouw. Toeristen zijn voor een groot deel dagjesmensen die vanaf het vasteland of Guernsey komen. Het eiland beschikt over een aantal hotels en is vooral in trek bij wandelaars. Bezienswaardigheden zijn "La Coupée", een smalle weg met aan beide zijden een afgrond en de tuin van de "Seigneurie" (de ambstwoning van de leider van Sark). De grotten onder het eiland die vanaf zee bereikbaar zijn, worden gebruikt voor grotduiken. Elk jaar wordt in de zomer het Sark Folk Festival gehouden.
Er is nauwelijks verlichting op het eiland waardoor iemand met het blote oog astronomie kan bedrijven zonder last te hebben van lichtvervuiling. Het eiland werd in 2011 uitgeroepen tot de eerste "Dark Sky Community", door de International Dark-Sky Association. Sark heeft wel een vuurtoren, "Point Robert" maar deze schijnt alleen over zee.
Sark heeft geen politie. Het recht wordt gehandhaafd door vrijwilligers. Wanneer iemand wordt opgepakt, wordt deze persoon eerst opgesloten in een cel die hier sinds 1856 staat, waarna hij of zij opgehaald wordt door de politie van Guernsey.
Geografie.
Sark is een rotsplateau dat opgebouwd is uit graniet, amfiboliet en gneis. De zee heeft vele kloven uitgesleten en onder de zeespiegel bevinden zich vele grotten. Het hoogste punt ligt 114 meter boven zeeniveau en heet "Le Moulin" omdat hier sinds 1571 een windmolen staat. Sark bestaat uit twee delen, "Greater Sark" en het schiereiland "Little Sark" in het zuiden. Deze zijn met elkaar verbonden door een smal voetpad ("La Coupée") dat slechts 3 meter breed is en 91 meter lang. Aan beide zijden loopt het 80 meter steil naar zee af. Sinds 1900 loopt er een reling langs de randen om te voorkomen dat passanten verongelukten. Direct na de Tweede Wereldoorlog hebben Duitse krijgsgevangenen er een betonnen weg over aangelegd. Aan de zuidkust van Little Sark liggen twee natuurlijke zwembaden. Ook is er een oude mijn te vinden waar galeniet werd gewonnen. Honderd meter ten westen van Sark ligt het eiland Brecqhou.
Staatsinrichting.
Sark wordt wel beschouwd als de laatste feodale staat in Europa. De "Seigneur" van Sark staat aan het hoofd van het feodale bestuur van het eiland. Veel eigen wetten, vooral die betrekking hebben op erfrecht en het bestuur door de Seigneur, zijn nagenoeg ongewijzigd sinds de aanname in 1565 door koningin Elizabeth I. Zo werd de positie Seigneur door overerving bepaald. De huidige Seigneur is Christopher Beaumont die in 2016 aan de macht kwam. Hij is het drieëntwintigste staatshoofd. Drie van zijn voorgangers waren vrouwen. Zij werden "dame" genoemd. De ambtswoning van de Seigneur wordt de "Seigneurie" genoemd. Op Sark is ook het oude Normandische rechtsmiddel, Clameur de Haro in gebruik.
Sark bestaat uit veertig zogenaamde "tenements" (landdelen). Elke tenement is een gebied dat in het bezit is van een familie. Deze families bezitten het gebied al sinds Sark gekoloniseerd werd. De "Chief Pleas", het parlement van Sark bestond tot 2006 uit 52 zetels. Slechts 12 hiervan werden door verkiezingen verdeeld. De overige 40 werden bezet door afgevaardigden van de tenementfamilies. Tijdens een referendum in maart 2006 hebben de inwoners zich uitgesproken voor politieke hervormingen. Op 5 oktober 2006 is besloten dat de "Chief Pleas" van het eiland in het vervolg zal bestaan uit 28 leden, die allen rechtstreeks door de bevolking gekozen zullen worden.
Het eiland Brecqhou (ook een tenement) is sinds 1993 in het bezit van de tweelingbroers David en Frederick Barclay. Deze twee Britse zakenlieden (hotels, vastgoed en media) hebben hier een kasteel laten bouwen en aangegeven Brecqhou onafhankelijk te willen verklaren van Sark.
Internationale verdragen en regelgeving van de Europese Unie op het gebied van mensenrechten vormen een bedreiging voor de feodale bestuursvorm van Sark, die als ondemocratisch wordt aangemerkt.
Geschiedenis.
Sark werd waarschijnlijk al in de oudheid bewoond door de Veneti. Dit was een zeevarend Keltisch volk dat in Bretagne leefde.
In de 13e eeuw was het de uitvalsbasis van de Franse piraat Eustaas de Monnik.
In de 16e eeuw gaf koningin Elizabeth I van Engeland aan Helier de Carteret, de toenmalige heer van Saint Ouen op Jersey, toestemming om het eiland samen met 40 families te koloniseren, onder de voorwaarde dat hij het eiland vrijhield van piraten.
In 1849 voelde de zittende Seigneur, Pierre Carey le Pelley zich door geldgebrek gedwongen om het Seigneur-schap van Sark aan Marie Collings, dochter en erfgename van de lokale zeerover John Allaire, te verkopen.
Tijdens de Tweede Wereldoorlog werd het eiland, net als de andere Kanaaleilanden, door Duitsland bezet. De toenmalige dame, Sybil Mary Collings Beaumont, weigerde met de Duitse bezetters samen te werken waardoor zij werd vervangen door een Duitse bewindvoerder. In 1942 voerde het Britse leger operatie Basalt uit waarbij een korte inval op het eiland werd gedaan.
Recente geschiedenis.
Eenmansinvasie.
In augustus 1990 probeerde André Gardes, een werkloze Franse kernfysicus, in zijn eentje een staatsgreep te plegen. Bij aankomst op Sark maakte hij duidelijk het eiland de volgende dag te zullen innemen. Hij werd gearresteerd terwijl hij op een bankje zijn pistool aan het laden was. Hij kreeg een celstraf van zeven dagen die hij op Guernsey uitzat. Een jaar later deed hij een poging om terug te komen maar werd al op Guernsey tegengehouden.
Overgang naar verkozen overheid.
Op 4 juli 2007 begon Sark zijn feodaal systeem te ontmantelen omdat dit noodzakelijk was om aan de Europese Overeenkomst van de Rechten van de Mens te voldoen. De meerderheid van wetgevende macht van het eiland zou tegen 2009 kunnen worden verkozen. Op 16 januari 2008 en 21 februari 2008, keurden de Belangrijkste Pleidooiers een wet goed die een 30-tallige kamer, met 28 verkozen leden en het behouden van slechts twee onverkozen leden introduceert. Op 9 april 2008, keurde de Ingewijde Raad de Sark wetshervormingen goed, en de eerste verkiezingen in het kader van de nieuwe wet werden gehouden in december 2008. De nieuwe kamer werd voor het eerst in januari 2009 bijeengeroepen.
Taal.
Het Sarkse dialect "Sercquais" is afkomstig van het dialect St. Ouennais van het Jèrriais. De afkomst van het St. Ouennais kan in het Sercquiais herkend worden aan het meervoud van de 2de en 3de persoon van de onvoltooid verleden tijd. Sercquiais gebruikt een eindvervoeging "-dr" die sprekend lijkt op het St. Ouennais, dat echter nergens anders op Jersey voorkomt.

</doc>
<doc id="17400" url="https://nl.wikipedia.org/wiki?curid=17400" title="Herm (eiland)">
Herm (eiland)

Herm is een eiland voor de Franse kust van Normandië. Het behoort tot het autonome baljuwschap (Engels: bailiwick) van Guernsey.
Herm is het kleinste Kanaaleiland dat vrij te bezoeken is. Net als op het buureiland Sark is er geen gemotoriseerd vervoer, verder wijkt het af doordat ook fietsen hier zijn verboden. Door de witte zandstranden (onder andere Shell Beach) is Herm een paradijs voor wandelaars.
Herm wordt door de regering van Guernsey verhuurd. Op dit moment (2004) zijn de huurders het echtpaar Adrian Heyworth en Pennie Wood. Zij zijn tevens de eigenaren van alle bedrijven op het eiland. De vorige huurders, de ouders van Pennie Wood, Peter Wood (overleden in 1998) en Jenny Wood (overleden in 1991) liggen begraven op Herm bij de Saint Tugual's Chapel. Saint Tugual's Chapel is een klein kerkje uit de 11e eeuw.
In 2002 bedroeg de totale bevolking 60 personen.
Herm is slechts 2,5 km lang en minder dan 800 meter breed. De lengteas loopt noord-zuid. Het noordelijke deel van de kust bestaat uit zandstranden terwijl het zuidelijke deel rotsachtig is.

</doc>
<doc id="17401" url="https://nl.wikipedia.org/wiki?curid=17401" title="Jethou">
Jethou

Het eiland Jethou ligt voor de Franse kust van Bretagne. Het behoort tot de Engelse Kanaaleilanden.
Het ligt direct ten zuiden van het eiland Herm en heeft een oppervlakte van ongeveer 18 hectare. Er wordt verteld dat een storm in 709 de smalle landverbinding met Herm heeft weggeslagen.
Jethou is niet vrij toegankelijk voor toeristen.
In 1416 werd Jethou privébezit van koning Hendrik V van Engeland en sindsdien wordt het door de kroon verhuurd. Het hoort tot het baljuwschap van Guernsey, zoals de meeste omliggende eilanden.
Aan de kusten van Jethou zijn omvangrijke kolonies papegaaiduikers.

</doc>
<doc id="17402" url="https://nl.wikipedia.org/wiki?curid=17402" title="Brecqhou">
Brecqhou

Het eiland Brecqhou ligt voor de Franse kust van Normandië ten westen van Sark. Bestuurlijk gezien is het een deel van Sark, dat op zijn beurt weer deel uitmaakt van het baljuwschap (Engels: bailiwick) van Guernsey.
Sinds 1993 is het eiland in het bezit van David en Frederick Barclay die bekend zijn als mede-eigenaren van de Schotse krant The Scotsman. Sinds de aankoop van het eiland zijn de Barclays verwikkeld in juridische twisten met het bestuur van Sark en hebben te kennen gegeven dat ze Brecqhou politiek onafhankelijk willen maken van Sark.
De Barclays hebben een vlag ontworpen voor het eiland die grotendeels identiek is aan die van Sark met uitzondering van het wapen van de Barclays dat rechtsonder is geplaatst. Tevens brengen ze sinds 1999 eigen postzegels uit.
Ook een vroegere eigenaar van Brecqhou, Leonard Joseph Matchan, had eerder al eigen postzegels uitgegeven. Matchan bewoonde Brecqhou tot zijn dood op 6 oktober 1987.
Sinds het overlijden van Sir David Barclay in januari 2021 is zijn broer Frederick de enige bewoner van Brecqhou.

</doc>
<doc id="17403" url="https://nl.wikipedia.org/wiki?curid=17403" title="Lihou">
Lihou

Het eiland Lihou ligt voor de Franse kust van Bretagne
ten westen van Guernsey.
Lihou werd in januari 1995 gekocht door de Staten van Guernsey.
Op het eiland staat de ruïne van een klooster waarvan men denkt dat het
in de 12e eeuw is gesticht door Benedictijner monniken.
Vanwege de aanwezigheid van veel vogels en andere dieren is het eiland een
belangrijk natuurgebied.
Tijdens laag water wordt Lihou met Guernsey verbonden door een dam met daarop een
begaanbare weg.
Het enige huis op Lihou werd gedurende de Tweede Wereldoorlog door de
Duitse bezetters gebruikt als oefendoel voor zware artillerie.
Het is sindsdien herbouwd en doet nu dienst als accommodatie voor schoolgroepen
en wordt gebruikt voor educatieve doeleinden.

</doc>
<doc id="17404" url="https://nl.wikipedia.org/wiki?curid=17404" title="Bifurcatie (geografie)">
Bifurcatie (geografie)

Een bifurcatie is de splitsing van een rivier in twee takken die elk deel uitmaken van verschillende stroomgebieden. Bijzonder bij een bifurcatie is dat de stroomrichting kan wisselen, afhankelijk van het actuele waterpeil in elk van de beide verbonden rivieren. Dit is het geval bij de Casiquiare.
Bifurcaties zijn zeldzaam. Andere vormen van afsplitsing niet, er worden verschillende typen onderscheiden. De rivier die van de hoofdstroom aftakt, is een aftakking. Een rivier die zich vlak voor de monding splitst, zoals in een rivierdelta, is een rivierarm. Een aftakking die stroomafwaarts weer samenvloeit met de hoofdstroom, is een nevenstroom. Een vlechtende rivier is een rivier met splitsende en weer fuserende takken binnen één bedding. Een stroomonthoofding verlegt zijn afwatering door erosie of tektonische activiteit geheel van het ene naar een ander stroomgebied.
Voorbeelden.
Voorbeelden van rivieren met een bifurcatie:
Een voorbeeld van een kunstmatige bifurcatie is de Nerodimka in Kosovo. De kunstmatige afleiding leidt water af naar de Nerodimka en de Middellandse Zee, waar dit normaal enkel naar de Zwarte Zee stroomt via de Sitnica.

</doc>
<doc id="17405" url="https://nl.wikipedia.org/wiki?curid=17405" title="Jersey (eiland)">
Jersey (eiland)

Jersey (Jèrriais: "Jèrri") is een eiland op 22 kilometer voor de Franse kust van Normandië in de Golf van Saint-Malo. Het is het grootste van de Kanaaleilanden. Er wonen mensen, waarvan 30% in de hoofdstad Saint Helier. Het is net zoals Guernsey en het in de Ierse Zee gelegen Isle of Man geen onderdeel van het Verenigd Koninkrijk, maar een Brits Kroonbezit. Jersey vormt samen met de onbewoonde eilandgroepen Minquiers, Ecréhous, Les Pierres de Lecq en andere rotsen en riffen het autonome baljuwschap (Engels: bailiwick) Jersey. Het Verenigd Koninkrijk is verantwoordelijk voor de verdediging van Jersey. Jersey maakt deel uit van de Common Travel Area: een gebied waarin inwoners van de Republiek Ierland, het Verenigd Koninkrijk, Jersey, Guernsey en het Isle of Man vrij kunnen reizen zonder paspoort met een minimaal aantal identificatiepapieren.
Geografie.
Jersey is een eiland op 22 kilometer voor de Franse kust van Normandië in de Golf van Saint-Malo en ongeveer 161 km ten zuiden van het Verenigd Koninkrijk. Het is het grootste en meest zuidelijk gelegen eiland van de Kanaaleilanden.
Het eiland meet 16 km van oost naar west en 10 km van noord naar zuid. Het heeft een oppervlakte van en een kustlijn van 70 km. De grens van de territoriale wateren ligt op 3 zeemijl van de kust en die van de visserijzone op 12 zeemijl. De belangrijkste havenplaatsen zijn Gorey, Saint Aubin en Saint Helier. In 2014 werd het Nationaal Park Jersey opgericht dat 16 procent van het eiland beslaat.
Het eiland bestaat uit een plateau dat oploopt vanaf de zandbaaien in het zuiden tot de kliffen in het noorden. Het plateau wordt doorsneden door valleien in de noord-zuid richting. Het hoogste punt is de Les Platons met 143 meter boven zeeniveau.
Het klimaat is gematigd met milde winters en koele zomers. De gemiddelde temperatuur is 11,6 graden en is gelijk aan het klimaat aan de zuidkust van Engeland. Het gemiddeld aantal uren zon bedraagt 1918 uur.
Geschiedenis.
De herkomst van de naam van het eiland Jersey is onzeker. Er zijn meerdere rivaliserende verklaringen over de herkomst. Deze verklaringen zien verbanden tussen Jersey en woorden uit het Latijn, het Oudnoords, en Gallisch. Waarschijnlijk komt het achtervoegsel "-ey" (dat terugkomt in de namen van de andere Kanaaleilanden) van het Oud-Noords "ey", dat overeenkomt met de "ei" in "eiland" en ook dezelfde betekenis heeft.
De huidige Nederlandse schrijfwijze voor het eiland Jersey is gelijk aan de Engelse. Rond 1650 werd het anders geschreven: Jarzee of Jarsey.
Het eiland Jersey en de andere Kanaaleilanden zijn de laatste overblijfselen van het middeleeuwse hertogdom Normandië dat zowel in bezit van Engeland als Frankrijk als inzet van strijd is geweest. Jersey ligt in de Baai van Mont Saint-Michel en is het grootste van de Kanaaleilanden. Jersey kent sinds de afscheiding van het hertogdom Normandië in 1204 (Filips II van Frankrijk had in dat jaar namelijk de delen van het graafschap op het vasteland heroverd) zelfbestuur. Vanaf 1204 veranderden de eilanden van een vredig oord in een brandpunt van de strijd tussen Engeland en Frankrijk. Het fort Mont Orgueil werd rond die tijd gebouwd om dienst te doen als militaire basis.
Het oudste bewijs van menselijke activiteit dateert uit de prehistorie. Jersey maakte deel uit van het Romeinse Rijk, maar er zijn geen Romeinse resten te zien. Over de middeleeuwen is zo mogelijk nog minder bekend. Er zijn vrijwel geen geschreven bronnen over de periode vóór de 11e eeuw. Jersey is vele eeuwen deel geweest van de strijd om de heerschappij over grondgebied op het Franse vasteland tussen de Engelse en de Franse koningen. Tijdens de Honderdjarige Oorlog werd de Kanaaleilanden meermaals aangevallen en rond 1380 zelfs enkele jaren bezet door de Fransen. Gedurende deze eeuwen zijn er vele oorlogen om Jersey gevoerd. Aan de kust van Jersey zijn dan ook vele verdedigingswerken gebouwd.
Gedurende de 18e eeuw waren er vaak politieke spanningen tussen Engeland en Frankrijk omdat beide landen over de hele wereld hun imperium uitbreidden. Door zijn ligging werd Jersey quasi constant met oorlog bedreigd. Langs de hele kust van Jersey zijn dan ook nog dertig ronde torens te zien. Met de bouw hiervan werd in 1778 begonnen.
In de 19e eeuw werd Jersey een belangrijke plaats voor scheepsbouw; in die tijd werden er meer dan 900 schepen op het eiland gebouwd. Tegen het eind van de 19e eeuw profiteerden boeren van de ontwikkeling van de Jersey-melkkoe en de Jersey-aardappel.
De 20e eeuw wordt, emotioneel gezien, gedomineerd door de bezetting door Duitse troepen tussen 1940 en 1945. De regering in Londen gaf al in het begin van de oorlog aan dat de Kanaaleilanden onverdedigbaar waren. Jersey werd gedemilitariseerd om zo veel mogelijk geweld te voorkomen. Ongeveer 8000 eilanders werden geëvacueerd naar Engeland.
Bevrijdingsdag, 9 mei 1945, vond plaats een dag na de algemene Duitse capitulatie van 8 mei. 9 mei is daarom een lokale feestdag.
Vanaf de jaren zestig van de 20e eeuw is de groei van de financiële industrie zeer belangrijk geweest voor Jersey.
Bestuur.
De bestuurlijke inrichting van Jersey bestaat uit het staatshoofd, de Staten van Jersey, de regering, de gemeenten en vingtaines.
Staatshoofd.
Het staatshoofd is koning Charles III (sinds 8 september 2022). De Engelse monarch is het staatshoofd van Jersey; het koningschap is erfelijk. De traditionele titel van het staatshoofd is "Duke of Normandy"; de monarch heeft deze titel echter niet formeel. De monarch bestuurt het kroondomein Jersey alleen formeel. Jersey wordt in werkelijkheid bestuurd door de Staten van Jersey samen met de regering.
Staten van Jersey.
De wetgevende macht van Jersey berust bij de Staten van Jersey (Engels: States of Jersey). In de Staten zitten drieënvijftig gekozen leden en tevens zitten in de Staten vijf niet-gekozen leden, zonder stemrecht, maar met het recht van spreken. Alle huidige Statenleden zijn onafhankelijk gekozen. Politieke partijen zijn er eigenlijk niet, al opereren er groepen die een gelijk gedachtegoed aanhangen.
Regering.
Het bestuur van Jersey wordt uitgevoerd door de regering, waarvan de eerste minister het hoofd is. De regering van Jersey bestaat uit de koning van het Verenigd Koninkrijk, de luitenant gouverneur, de baljuw, de Staten, de eerste minister en zijn kabinet (Engels: council of ministers). Formeel is de koning het staatshoofd en de luitenant gouverneur zijn vervanger.
Bestuurlijke indeling.
Jersey is opgedeeld in twaalf "parishes". Alle "parishes" liggen aan zee. Op een na zijn ze vernoemd naar de heiligen waar de gemeentekerk aan gewijd is. Een "Parish Assembly" in Jersey is het besluitvormende orgaan van het lokale bestuur. De "Parish Assembly" bestaat uit ingezetenen en belastingbetalers.
Internationale relaties.
Hoewel diplomatieke vertegenwoordiging voorbehouden is aan de Kroon, onderhandelt Jersey direct met buitenlandse mogendheden betreffende zaken die onder de verantwoordelijkheid van de Staten vallen. Jersey heeft een permanente niet-diplomatieke vertegenwoordiging in Caen (Frankrijk), "Bureau de Jersey", en een bijkantoor in Rennes (Frankrijk). Een soortgelijk kantoor, "La Maison de Normandie", in St. Helier (Jersey) vertegenwoordigt de Franse Kamers van Koophandel (Frans: Conseil général of Manche), de regio Basse-Normandie (Frans: Conseil régional of Basse-Normandie) en daar resideert het Franse consulaat.
Jersey is lid van de Brits-Ierse Raad (Engels: British-Irish Council), de Vereniging Commonwealth Parlementen (Engels: Commonwealth Parliamentary Association), de Vereniging van Frans sprekende parlementen (Frans: Assemblée parlementaire de la Francophonie ) en waarnemend lid van de Raad van Europa. Jersey heeft zich tot doel gesteld zelfstandig lid te worden van het Gemenebest van Naties (Engels: Commonwealth of Nations).
Onderwijs.
Primair en secundair onderwijs.
De Staten verzorgen het primaire en secundaire (voortgezet) onderwijs, gefinancierd via de belasting. Er zijn tevens particuliere scholen voor secundair onderwijs op Jersey. Het onderwijscurriculum volgt dat van het Verenigd Koninkrijk.
Tertiair onderwijs: Beroeps- en hoger onderwijs.
Het is mogelijk om een beperkt aantal diploma's te halen op het eiland. Jersey heeft een middelbare beroepsonderwijsinstelling en een universiteitscentrum, Highlands College. Highlands College biedt deeltijds en avondonderwijs. Daarnaast biedt het college voortgezet onderwijs op atheneumniveau. Highlands werkt samen met een breed spectrum aan organisaties zoals Open Universiteit, University of Plymouth en London South Bank University. De nadruk ligt op diploma's op financieel gebied en sociologie, beide worden gewaarmerkt door Plymouth University.
Het "Institute of Law" is de instelling op Jersey voor de studie rechten. Dit instituut biedt onderwijs voor studenten die een baan in de advocatuur ambiëren. Het instituut voorziet ook in een opleiding bachelor rechten in lijn met het internationale programma van de University of London. De Open Universiteit biedt ook onderwijs aan op Jersey; het collegegeld is echter hoger dan in het Verenigd Koninkrijk. Tevens is op Jersey de "Jersey International Business School" een particuliere instelling.
Economie.
Vanouds was het eiland afhankelijk van de visvangst. Vissers van Jersey gingen vissen bij IJsland en verkochten de vis (in die tijd waarschijnlijk in gezouten vorm) in vele andere landen, en kwamen met de handelsproducten weer terug naar huis.
De economie van Jersey is voornamelijk gebaseerd op internationale financiële diensten. Dit komt door het gunstige belastingklimaat. Evenals Guernsey wordt Jersey gezien als belastingparadijs. Het eiland kent bijvoorbeeld geen btw. De tarieven voor de inkomstenbelasting zijn lager dan algemeen op het Europese vasteland. Ook is het vrijgestelde gedeelte van het inkomen voor belastingen gunstiger, evenals het erfrecht.
Het toerisme is hierna de belangrijkste bron van inkomsten.
In 1996 was de financiële sector verantwoordelijk voor 60% van de inkomsten en toerisme voor 24%.
Daarnaast is de landbouw vanouds een bron van inkomsten. Aardappelen, bloemkool, tomaten en vooral bloemen zijn de voornaamste exportproducten die voornamelijk naar het Verenigd Koninkrijk gaan. De Jersey-melkkoe is wereldwijd bekend en is een belangrijke inkomstenbron. Melkproducten gaan naar het Verenigd Koninkrijk en andere Europese landen.
De laatste jaren is de regering actief bezig om lichte industrie naar het eiland te halen met als resultaat dat de elektronische industrie zich heeft ontwikkeld naast de traditionele fabricage van breiwerk.
Alle grondstoffen en benodigde energie worden geïmporteerd evenals een groot deel van de voedselbehoefte.
Munteenheid.
Jersey bezit een eigen munt, het Jersey pond, deze wordt op het eiland gebruikt naast het Engelse pond en het Guernsey pond. Het Jersey pond wordt in het buitenland niet geaccepteerd; al is het wel mogelijk het Jersey pond in het Verenigd Koninkrijk te wisselen in Engelse ponden.
De belangrijkste munteenheid op Jersey is het Engelse pond; al wordt de euro door velen aangenomen.
Bevolking.
Vanaf 1821 zijn er regelmatig bevolkingsonderzoeken geweest. In het onderzoek van 2011 werd het bevolkingsaantal geschat op 97.857, waarvan 34% woont in Saint Helier. Maar de helft van de bevolking is geboren op Jersey; 31% is op een van de andere Kanaaleilanden geboren, 7% in Portugal of Madeira, 8% in andere Europese landen en 4% daarbuiten.
Tabel 'Historische aantallen van de bevolking op Jersey'
De bevolkingstaal: De officiële taal in Jersey is Engels maar er wordt ook veel Frans gesproken vanwege de ligging.
Festivals.
Op Jersey vindt jaarlijks de Battle of Flowers plaats.

</doc>
<doc id="17406" url="https://nl.wikipedia.org/wiki?curid=17406" title="Bogota (stad)">
Bogota (stad)

Bogota (Spaans: "Bogotá", officieel "Bogotá, Distrito Capital") is de hoofdstad van Colombia. Het aantal inwoners ligt tussen de acht en negen miljoen; volgens een volkstelling uit 2005 woonden er dat jaar 7.363.782 mensen.
Geschiedenis.
Santa Fe de Bogota is in 1538 gesticht door Gonzalo Jiménez de Quesada, Sebastián de Belalcázar en Nikolaus Federmann. De naam van de stad stamt van "Bacatá", een verblijfplaats van de Muisca-indianen. Eigenlijk is Bogota twee keer gesticht; de eerste stichting vond plaats toen Quesada op 6 augustus 1538 met een Heilige Mis twaalf boerderijen in Santafé liet wijden en vervolgens symbolisch gras uit de grond trok en iedereen uitdaagde die zich tegen de stichting zou verzetten. In feite noemde hij de plek toen Nuestra Señora de la Esperanza. De tweede en officiële stichting vond plaats op 27 april 1539 toen Quesada samen met Sebastián de Belalcázar en Nikolaus Federmann aan de voorwaarden van de Spaanse Kroon voldeed door het installeren van een burgemeester en raad, het bepalen van het stratenplan en bouwkavels, en het afbakenen van de Plaza Mayor. Toen kreeg de plek de naam Santafé de Bogotá. Op de plaats waar Bogota in 1538 werd gesticht staat nu de Catedral Primada aan de Plaza de Bolivar.
Tot 1940 groeide de stad langzaam, maar sindsdien trokken veel Colombianen van het land naar de stad op zoek naar meer economische voorspoed. Bogota is nu het belangrijkste centrum van Colombia, zowel politiek en financieel als cultureel. Het is een moderne, voortdurend groeiende wereldstad met in het centrum hoogbouw, omgeven door voorsteden met voornamelijk laagbouw.
Na de moord op de populistische oppositiepoliticus Jorge Eliécer Gaitán in 1948 braken hevige rellen uit waarbij het stadscentrum verwoest werd. Vanaf 1950 trokken gegoede burgers naar het noorden en het westen, waarna hun statige woningen werden omgevormd tot woonkazernes of gewoon in verval raakten. Tegen de jaren 1980 was de wijk "El Cartucho" de gevaarlijkste in een van de meeste gewelddadige steden van de wereld. Vanaf 1998 ondernam burgemeester Enrique Peñalosa een stadsvernieuwingsprogramma dat door zijn opvolger Antanas Mockus werd voortgezet. Hierbij werden 615 huizen onteigend en duizenden mensen elders gehuisvest. Vanaf 2003 probeerde de overheid middels een huisvestingskas via subsidies en goedkope leningen de bewoners van sloppenwijken aan de rand van de stad betere huisvesting te bezorgen.
Geografie.
De stad beslaat 1.776 km² in een door bergen omgeven hoogvlakte op 2600 m hoogte, de Sabana de Bogota, in de oostelijke bergketens van de Andes. De stad vormt het Hoofdstedelijk District en valt derhalve buiten de departementen van Colombia. Wel is Bogota de hoofdstad van het departement Cundinamarca, waardoor het vrijwel geheel omringd wordt.
Hoewel Bogota vrijwel op de evenaar ligt, is de gemiddelde dagtemperatuur door de hoge ligging slechts 18 graden ('s nachts 9 graden).
Hoofdstad.
Bogota werd in 1717 de hoofdstad van de Spaanse kolonie Nieuw-Granada en ook na de onafhankelijkheid van Spanje bleef het de hoofdstad van het land.
Door zijn ver van zee verwijderde ligging lag het niet direct voor de hand dat deze stad zou uitgroeien tot de hoofdstad van Colombia. De hoogvlakte was echter de woonplaats van de inheemse Muisca, een landbouwgemeenschap, en zij bleken voor de kolonisator een overvloedige bron van arbeidskrachten. Deze economische voorsprong maakte de stad tot hoofdstad van het land.
De stad is zoals vermeld niet alleen hoofdstad van Colombia, maar ook van het departement Cundinamarca, hoewel het daar formeel geen deel van uitmaakt. Cundinamarca is echter het enige departement waarvan de hoofdstad in de nationale grondwet is vastgelegd. Dit betekent dat een verhuizing van de hoofdstad een grondwetswijziging vereist en geen simpel besluit van de provinciale Assemblee.
La Candelaria.
La Candelaria is het oudste deel van de stad en gaat terug tot de 16de eeuw. Het is de omgeving van de "Plaza de Bolívar" begrensd door Carrera 10 in het westen, Carrera 1 in het oosten, Calle 7 in het zuiden en Avenida Jiménez in het noorden. La Candelaria is een levendige wijk, vol herinneringen aan de Spaanse koloniale ambities en bevolkt door studenten, ambtenaren, toeristen en generatiebewoners.
Het "Capitolio Nacional" op de Plaza de Bolívar is het voormalige paleis van de onderkoning, ontworpen in 1847 door de Deense architect Thomas Reed en thans zetel van het parlement. De neoclassicistische Catedral Primada werd in 1823 gebouwd op de plaats van de eerste misviering in Bogotá. Ze is ontworpen door de Spaanse architect en Kapucijnermonnik Domingo de Petrés. De "Iglesia de Santa Clara," gebouwd van 1619 tot 1630, huisvestte aanvankelijk de zusters Clarissen; sinds 1968 is het een museum voor religieuze kunst en een concertzaal. Het goudmuseum bezit de grootste collectie van precolumbiaanse gouden voorwerpen in Latijns-Amerika, bestaande uit meer dan 33.000 stukken van alle culturen.
Vervoer.
Bogota is via de internationale luchthaven Eldorado en de Pan-American Highway verbonden met andere grote centra. Hoewel de stad een uitgebreid netwerk van doorgaande wegen heeft is verkeerscongestie een van de grote problemen. Bogota past daarom een restrictief autobeleid toe: bij toerbeurt is het aan auto's met bepaalde nummerborden verboden te rijden tijdens de spitsuren.
Het huidige openbaar vervoer, taxi's en bussen in alle soorten en maten, was niet in staat om een oplossing te bieden voor het congestie- en transportvraagstuk van de stad. Sinds enkele jaren bouwt Bogota daarom aan Transmilenio, en sinds 2020 aan een metrolijn.
Transmilenio.
Transmilenio is sinds 2000 het hoogwaardig bussysteem ("bus rapid transit") van Bogota met een speciaal daarvoor aangelegd netwerk van afgesloten busbanen. Transmilenio kan qua organisatie het best worden vergeleken met een metro, ware het niet dat het bovengronds is en gebruik maakt van gelede bussen met dieselmotoren. Het netwerk van de Transmilenio wordt voortdurend uitgebreid.
Alhoewel het een verbetering was met de situatie voor Transmilenio, zijn er problemen met zware overbezetting op de bussen en wachttijden. In 2016 was 86% van de gebruikers ontevreden over Transmilenio, wat leidde tot protesten, blokkeringen van de busbanen door gebruikers en rellen.
Metro.
In oktober 2020 is na decennia plannen de aanleg van een eerste, verhoogde metrolijn in Bogotá gestart, die af moet zijn in 2028. Reden voor de bouw is dat het busvervoer van Transmilenio het ontbreken van spoorvervoer (metro, tram) in een wereldstad als Bogota niet kan goedmaken.
In december 2020 kondigde het stadsbestuur een tweede metrolijn aan.
Straten.
De straten van Bogotá hebben een schaakbordpatroon: de straten in noord-zuidrichting, dus ongeveer evenwijdig met de bergruggen, heten "carreras"; haaks daarop liggen de straten in oost-westrichting, dus loodrecht op de bergen, genaamd "calles". "Carreras" en "calles" hebben over het algemeen geen naam, maar een nummer. Carreras zijn oplopend genummerd van zuid naar noord; calles nummeren van oost naar west. De huisnummering is daarop gebaseerd. Een huisadres als "calle" 42 # 15-34 betekent dat het huis is gelegen in "calle" 42, 34 meter verwijderd van de hoek met "carrera" 15 (in de richting van carrera 16).
Er zijn ook straten die schuin lopen ten opzichte van de carrerras en calles, en "diagonales" of "transversales" worden genoemd.
Universiteiten.
Bogota telt meer dan 100 instellingen voor hoger onderwijs. De oudste universiteit van Colombia is de Sint-Thomasuniversiteit ("Universidad Santo Tomás") te Bogota, in 1580 gesticht door de dominicanen. De oudste universiteit van Latijs-Amerika bevindt zich niet in Colombia, maar in Lima (Peru). Andere universiteiten in Bogota die uit de koloniale tijd dateren, zijn de Pontificale Xaveriusuniversiteit ("Pontificia Universidad Javeriana") en de Sint-Nicolaasuniversiteit.
Sport en recreatie.
Een van de bekendste stadions in de stad is het Estadio El Campín, dat officieel luistert naar de naam "Estadio Nemesio Camacho" en in 1938 werd opgeleverd. Het is de thuishaven van voetbalclubs Independiente Santa Fe en Millonarios, en ook de nationale ploeg van Colombia speelt hier geregeld interlandwedstrijden. De maximumcapaciteit van het stadion bedroeg 62.500 toeschouwers in 1968.
Jaarlijks wordt de halve marathon van Bogota gehouden in juli of augustus. Deze wedstrijd heeft de hoogste status in Zuid-Amerika van de Internationale Atletiekfederatie. In 2009 kwamen meer dan 45.000 lopers aan de finish.
Elke zondag van 7:00-14:00 wordt een deel van de straten afgesloten om het voor fietsers, skaters en wandelaars mogelijk te maken te recreëren in de stad. Dit wordt "Ciclovía" genoemd.

</doc>
<doc id="17411" url="https://nl.wikipedia.org/wiki?curid=17411" title="Vaticaanstad">
Vaticaanstad

Vaticaanstad, officieel de Staat Vaticaanstad (Italiaans: "Stato della Città del Vaticano"), is de kleinste onafhankelijke soevereine staat ter wereld. Het grondgebied van dit land wordt geheel omsloten door de stad Rome, waardoor het een enclave binnen Italië is.
Vaticaanstad wordt volkenrechtelijk vertegenwoordigd door de Heilige Stoel en huisvest de hoofdzetel van de Rooms-Katholieke Kerk. Staatshoofd van Vaticaanstad is de paus, die zijn officiële residentie heeft in het Apostolisch Paleis. Ten tijde van de sede vacante, de pausloze periode na het overlijden (of aftreden) van de regerende paus, worden de lopende zaken behartigd door de Camerlengo.
Het dwergstaatje is in 1929 ontstaan als gevolg van het Verdrag van Lateranen, dat door paus Pius XI en Benito Mussolini werd ondertekend. Daarin werd nadrukkelijk opgenomen dat het een nieuw gecreëerde staat is. Juridisch is het geen voortzetting van de Kerkelijke Staat. Sommige academici trekken het statuut van het Vaticaan als een de facto staat in twijfel, met het argument dat het niet voldoet aan de traditionele criteria van een staat en dat de speciale status ervan het best gezien kan worden als een middel om ervoor te zorgen dat de paus zijn kerkelijke functies vrij kan uitoefenen
Vaticaanstad is geen lid van de Europese Unie en ook niet van de Raad van Europa. De staat neemt wel deel aan diverse internationale organisaties. Het staat sinds 1984 op de Werelderfgoedlijst van UNESCO.
Geschiedenis.
 De paus bezat eeuwenlang als Kerkelijke Staat een groot gebied in Centraal- en Oost-Italië, waaronder Lazio, de regio waarin Rome ligt. In 1866 veroverden de republikeinse troepen onder Giuseppe Garibaldi twee derde van de Kerkelijke Staat, maar Lazio bleef voor de paus behouden door steun van de Franse keizer Napoleon III.
Toen in 1870 Napoleon III zijn troepen terugtrok om ze in te zetten aan het front in de Frans-Duitse Oorlog, volgde op 20 september de Inname van Rome. Na een volksraadpleging werden Lazio en Rome door het in 1861 opgerichte koninkrijk Italië geannexeerd. De politieke macht van de kerkelijke hoogwaardigheidsbekleders was in Italië door de liberaal-nationalisten vrijwel tenietgedaan. Hoewel de Kerkelijke Staat in 1870 had opgehouden te bestaan, kon de Heilige Stoel, als zelfstandig subject van volkerenrecht, diplomatieke betrekkingen blijven onderhouden.
De paus beschouwde zichzelf na het verlies als de "gevangene van het Vaticaan" en wilde het grondgebied niet verlaten. Opeenvolgende pausen bleven de legitimiteit van de annexatie van 1870 bestrijden. Deze situatie duurde bijna 60 jaar, tot 1929. Toen ondertekenden Pius XI en Mussolini voornoemd verdrag. Hierin werd bepaald dat de paus het huidige kleine stukje grondgebied als soevereine staat toegewezen kreeg.
Oppervlakte.
Vaticaanstad is zo klein dat de Sint-Pietersbasiliek alleen al 7% van de oppervlakte beslaat. De Sint-Pietersbasiliek en het Sint-Pietersplein beslaan 21% van het grondgebied. 
Het is het meest verstedelijkte onafhankelijke gebied ter wereld.
Extraterritoriale bezittingen.
De Heilige Stoel heeft ook bezittingen op Italiaans grondgebied. Deze bezittingen, voornamelijk kerken en kantoorgebouwen, zijn dus geen Vaticaans grondgebied. Volgens het Verdrag van Lateranen hebben deze bezittingen echter een extraterritoriale status, vergelijkbaar met de status van een ambassade.
Dezelfde extraterritoriale status geldt voor alle kerken in Italië, indien en zolang de paus daarin deelneemt aan godsdienstige ceremonieën, zonder dat deze openstaan voor het publiek.
Bezienswaardigheden.
De belangrijkste gebouwen van Vaticaanstad, die tevens allemaal op de UNESCO-Werelderfgoedlijst staan, zijn:
Niet voor toeristen en pelgrims, maar wel voor geaccrediteerde wetenschappers toegankelijk zijn de Biblioteca Apostolica Vaticana en het Archivio Segreto Vaticano.
Bevolking.
Vaticaanstad heeft naar schatting inwoners. Dit aantal neemt af. De bevolking van Vaticaanstad bestaat voornamelijk uit geestelijken, met inbegrip van priesters, zusters en de befaamde Zwitserse Garde. Er werken ongeveer 3.000 Italiaanse leken, maar deze wonen niet binnen het Vaticaan.
Er bestaat een nationaliteit van Vaticaanstad, zodat hoge geestelijken kunnen reizen met een paspoort van het Vaticaan en diplomatieke status kunnen krijgen in landen waar hun geloofsbrieven zijn geaccepteerd. Op 31 december 2011 bezaten 594 personen de nationaliteit van Vaticaanstad (71 kardinalen, 307 andere mannelijke geestelijken, 1 non, 109 leden van de Zwitserse Garde en 55 leken).
Bijna al deze mensen hebben een dubbele nationaliteit en behielden hun oorspronkelijke nationaliteit tijdens hun werk voor het Vaticaan. Men krijgt de nationaliteit uitsluitend door naturalisatie, niet door geboorte. Dit heeft voor sommige Vaticaanse burgers het voordeel dat ze geen visum meer hoeven aan te vragen om Vaticaanstad binnen te mogen. 
De alfabetiseringsgraad bedroeg in 2015 99% van de volwassen bevolking: 99% voor mannen, 99% voor vrouwen.
Bestuur.
Vaticaanstad heeft een eigen bestuursdienst. Deze staat los van de Romeinse Curie, die verantwoordelijk is voor het bestuur van de Rooms-Katholieke Kerk.
Kenmerkend voor de Staat Vaticaanstad is dat de macht wordt uitgeoefend door mannen. Alle topfuncties worden door mannen bekleed. Het staatshoofd, de paus, wordt door kardinalen gekozen die allen man zijn. Naast rechten van vrouwen zijn ook rechten van lgbt niet sterk ontwikkeld.
De wetgevende macht voor Vaticaanstad wordt, onder goedkeuring van de paus, uitgeoefend door de Pauselijke Commissie voor de Staat Vaticaanstad, die uit vijf kardinalen bestaat onder leiding van een president.
De rechterlijke macht voor Vaticaanstad wordt uitgeoefend door een Rechtbank van eerste aanleg, een Hof van beroep en een Hof van Cassatie. Hier kunnen zowel civiele als strafzaken worden voorgelegd en er kan in beroep worden gegaan.
In Vaticaanstad geldt in principe het Italiaanse recht, voor zover daar niet door middel van eigen wet- en regelgeving van is of wordt afgeweken. Met ingang van 1 januari 2009 worden Italiaanse wetten eerst uitdrukkelijk goedgekeurd om ook in Vaticaanstad geldigheid te krijgen.
De uitvoerende macht van Vaticaanstad wordt, onder gezag van de paus, uitgeoefend door het Bestuur van de Staat Vaticaanstad ("Governatorato dello Stato della Città del Vaticano"), dat onder leiding staat van de speciaal gedelegeerde. Hieronder ressorteren diverse afdelingen die verantwoordelijk zijn voor de dagelijkse gang van zaken in het ministaatje.
Zo heeft Vaticaanstad onder meer een eigen brandweer en een eigen politiedienst onder de naam Gendarmerie van Vaticaanstad. Daarnaast is er de Zwitserse Garde, die verantwoordelijk is voor de beveiliging van de paus.
Economie.
Vaticaanstad gebruikt de euro als betaalmiddel en heeft het recht eigen euromunten te slaan, deze dragen een afbeelding van de paus. Het is een geldig betaalmiddel op grond van een monetaire overeenkomst met Italië, die is omgezet naar een overeenkomst met de Europese Centrale Bank (ECB). Er is ook een bank, het Instituut voor Religieuze Werken, die doorgaans de Vaticaanse Bank wordt genoemd.
Transport.
Vaticaanstad heeft geen eigen vliegveld, de stad heeft echter wel een eigen heliport, waar bezoekende buitenlandse staatshoofden en hoge functionarissen van de kerk gebruik van kunnen maken. Ook heeft het land een eigen treinstation. Het treinstation van Vaticaanstad wordt vooral gebruikt voor vrachtvervoer, maar er komt ook op beperkte tijden een passagierstrein van de Italiaanse Spoorwegen.
Sport.
Er is een Vaticaans voetbalelftal voor mannen. Daarnaast werd de Nederlander Rien Schuurhuis (1982) in 2022 de eerste deelnemer aan het wereldkampioenschap wielrennen namens Vaticaanstad. Dit was mogelijk omdat zijn vrouw Chiara Porro daar de Australische ambassadeur is.
Media.
Het Vaticaan (met eigen landcode) heeft een officiële website, radio- en televisiestation. Het dagblad van het Vaticaan heet "L'Osservatore Romano".

</doc>
<doc id="17412" url="https://nl.wikipedia.org/wiki?curid=17412" title="Diksmuide">
Diksmuide

Diksmuide (Frans: "Dixmude", volksmond: "Smude") is een stad in de Belgische provincie West-Vlaanderen en telt ruim 17.000 inwoners. De stad ligt gedeeltelijk in de Westhoek, aan de IJzer en de Handzamevaart. Samen met de steden Veurne, Ieper en Poperinge is de stad een regionaal en verzorgend centrum voor de regio Westhoek. 
De fusiegemeente Diksmuide bestaat sinds 1977 uit 15 deelgemeentes. Naast Diksmuide zelf zijn dit nog de deelgemeenten Beerst, Esen, Kaaskerke, Keiem, Lampernisse, Leke, Nieuwkapelle, Oostkerke, Oudekapelle, Pervijze, Sint-Jacobskapelle, Stuivekenskerke, Vladslo en Woumen. Diksmuide is daarmee in West-Vlaanderen de gemeente met de grootste oppervlakte. In 2022 werd de kaap van 17.000 inwoners overschreden. De helft van de inwoners woont in Diksmuide, Esen en Kaaskerke, die de bebouwde kern vormt van de fusiegemeente. De overige helft woont verspreid in de andere deelgemeenten. 
De gemeente heeft een overwegend agrarisch karakter en biedt op dat vlak veel werkgelegenheid, waarbij Diksmuide een centrumfunctie vervult in dienstverlening en nijverheid. Niet enkel voor de deelgemeenten, maar ook voor andere landelijke gemeenten in de Westhoek oefent Diksmuide als centrumstad een zekere invloed uit.
Diksmuide staat bekend als de Boterstad, wat verwijst naar de bloeiende zuivelhandel, die eeuwenlang een van de belangrijkste welvaartspijlers van de stad was. De stad is echter het bekendst vanwege de Eerste Wereldoorlog, waarbij ze het hard te verduren had aan het IJzerfront.
Een inwoner van Diksmuide wordt een 'Diksmuideling' of 'Diksmuidenaar' genoemd.
Toponymie.
Het woorddeel "-muide" duidt typisch op de plaats waar een rivier uitmondt in de zee (vergelijk Muiden, IJmuiden, Arnemuiden, Sint Anna ter Muiden en Genemuiden); de uitmonding van een rivier op een andere rivier heet "-monde" (bijvoorbeeld Dendermonde, IJsselmonde). "Diksmuide" vormt een kennelijke uitzondering. Deze plaats ligt op de grens van de kustpolders en de zandleemstreek en ontstond daar tijdens de 9de eeuw op de monding van de Handzamevaart of Krekebeek in de IJzer, die zelf wel in zee uitmondt. "Dicasmutha" betekent dan ook 'Dijk aan de monding'.
Geschiedenis.
Eerste Wereldoorlog.
Van 16 oktober tot 10 november 1914 vond de "Slag om Diksmuide" plaats, waarbij de stad werd beschoten. Nadat de stad op 10 november in Duitse handen was gevallen volgden Franse en Duitse beschietingen, waarbij de stad volledig werd verwoest. In 1891 werden de Bloemmolens aan de IJzer opgericht, een meelfabriek. Deze werd in 1914 door de Duitsers tot een vesting uitgebouwd die slechts een twintigtal meter van de loopgraven was verwijderd. De gevluchte Diksmuidelingen richten in oktober 1914 een 'Diksmuids vluchtelingencomiteit' op in De Panne. Op 29 september 1918 werd Diksmuide bevrijd.
Wederopbouw.
Bij het zien van de enorme ravage na de Eerste Wereldoorlog schrijft de pers begin 1919 dat Diksmuide niet op haar originele plaats kan herbouwd worden. De oorlog heeft geen vierkante meter van de stad gespaard. Voornemens om de stad naast de ruïnes op te trekken, blijken voorbarig, aangezien meer en meer teruggekeerden hun intrek nemen aan de rand van het centrum. De woningnood in de eerste maanden, zelfs jaren, is hoog, maar de overheid is amper voorbereid. De voorzieningen voor de eerste bewoners lopen vertraging op. De infrastructuur in de barakkenwijken laat te wensen over. Wegen zijn vaak niet meer dan modderpoelen, er is nauwelijks verlichting en er is een nijpend gebrek aan drinkwater, riolering en sanitair. Mensen behelpen noodgedwongen zichzelf. Ze nemen hun intrek in leegstaande Duitse bunkers of timmeren een rudimentair huisje samen met wat voor handen is. Uit onmacht verleent de overheid een toelage van bouwmaterialen - ter waarde van 3.000 fr. - waarmee ze zelf een voorlopige woning kunnen bouwen. Dergelijke noodwoningen, verrijzen overal in de Westhoek. In de volksmond staan ze bekend als ‘drieduusters’. Verschillende hulpcomités verlichten het lijden. Het Amerikaans "Commission for Relief in Belgium" richt in de zomer van 1919 een filiaal op in Diksmuide, waar de teruggekeerden huisraad, eten, kleren, schoenen, enz. kunnen kopen aan goedkope prijzen.
Het stadsbestuur staat voor een kolossale, zij het, onmogelijke taak. Zoals veel verwoeste gemeenten en steden kan Diksmuide de last van de wederopbouw niet alleen dragen. De financiën van de stad zijn ontoereikend en Diksmuide laat zich ‘adopteren’ door de Belgische staat, die instaat voor het herstel van het openbaar domein. Krijgsgevangenen worden ingeschakeld om het puin te ruimen. Later wordt hun werk overgenomen door arbeiders. Eens de meeste wegen terug vrijgemaakt zijn, wordt in maart 1919 gestart met het grondig ruimen en afbreken van de Duitse stellingen. Niet minder dan 20.000 m³ beton wordt in de stad opgebroken, 195.000 m² aarde wordt verplaatst om de grond te effenen. De hoeveelheid verzameld ijzer en schroot bedraagt maar liefst 3000 ton aan granaten en shrapnel. Het puin van het slagveld en de opruimingswerken leveren maar liefst 16 miljoen stenen, 35.000 m³ steengruis, 3.000 ton ijzerwerk en 6000 m³ brandhout op, die gerecupereerd worden voor de heropbouw van de stad. De verwoesting van Diksmuide is zo danig uitvoerig dat het ruimen van puin met het afbreken van de betonnen observatietorens pas in 1922 kan worden beëindigd.
Architect Jozef Viérin wordt aangesteld om een algemeen plan van aanleg op te stellen. Zijn stadsplan is op kleine aanpassingen na, zoals het verbreden van wegen voor het toekomstige verkeer - geënt op het vooroorlogse stratenpatroon. De keuze voor Viérin bepaalt nog steeds het huidige uitzicht van Diksmuide. Hij overziet het stilistisch geheel en geeft richtlijnen aan andere architecten actief in de stad. Niets komt zonder zijn fiat. Viérin kiest resoluut voor een historiserende wederopbouw. Hij hanteert de neo-Vlaamse renaissancestijl. Zijn keuze is niet louter esthetisch, maar tevens ideologisch. Door terug te grijpen naar de bouwtraditie van de vijftiende en zestiende eeuw wil hij een ideaal beeld van Vlaanderens ‘Gouden’ periode ophangen. De historiserende baksteenarchitectuur met laatgotische en renaissance-elementen gaat in de Westhoek gepaard met het gebruik van trapgevels, rondbogen, indrukwekkende daken en de typische regionale gele baksteen.
Begin 1920 schieten de huizen al uit de grond. Diksmuide barst letterlijk uit haar voegen. Er is te weinig plaats in de vernielde stad om alle nieuwbouwprojecten te kunnen realiseren. De stad wordt hierop uitgebreid. Zo ziet Esen 100 hectare grondgebied verdwijnen ten voordele van Diksmuide, waardoor deze laatste haar grondgebied zo goed als verdubbelt. Op dit nieuw stuk grondgebied zou een van de vele tuinwijken uit de regio, De Pluimen, opgericht worden. Ook het stadspark wordt opgedeeld in percelen, om in nieuwe bouwgrond te voorzien. Terwijl het gros van de particuliere bouwwerken na enkele jaren reeds voltooid zijn, laat de heropbouw van het openbaar domein op zich wachten. Het zou duren tot 1923 vooraleer grote nieuwe publieke bouwwerven te Diksmuide verschijnen.
Tweede Wereldoorlog.
Tijdens de Tweede Wereldoorlog werd Diksmuide op 27 mei 1940 opnieuw gebombardeerd door de Duitsers. Om 7.30 viel de eerste splinterbom die op en rond de Grote Markt en de Kiekenstraat voor heel wat schade zorgde. De tweede lading bommen die door de Duitse Stuka's werd gedropt, zorgde eveneens voor heel wat materiële schade, maar ditmaal ook voor menselijke verliezen. De laatste aanval gebeurde rond 10.30 uur. Diksmuide verloor bij deze aanval dertien burgers. De stadsschool was een van de acht openbare gebouwen die samen met de St.-Niklaaskerk, de dekenij, de achterzijde van het stadhuis en de gebouwen van de Maatschappij der Buurtspoorwegen en de Regie van Bruggen en Wegen (Kleine Dijk) zwaar werden beschadigd tijdens het bombardement. In volgende straten werden private woningen met de grond gelijkgemaakt: De Breyne Peellaertstraat, Kiekenstraat, Gen. Baron Jacquesstraat, Wilgendijk, Pastorijstraat, Grote Dijk, IJzerlaan, Molenstraat, Stationsstraat en de Laura Frederiquelaan. De uiteindelijke schadebalans werd vastgesteld op 118 vernielde woningen en 12 zwaar beschadigde woningen.
Gevechten vonden plaats op 28 en 29 mei, de verdediging van de stad wordt verzorgd door de Franse 241e RI (de stad) en de 270e RI (Pervijze sector) versterkt door een Engelse gemotoriseerde eenheid. De geallieerden blazen de bruggen en sluizen van Diksmuide op naar Nieuwpoort.
Jodentrein (1944).
Enkele dagen voor de bevrijding (4 september 1944) stopte er een goederentrein uit Boulogne in het station Diksmuide. In de trein zaten onder meer 300 dwangarbeiders, grotendeels Franse en Belgische Joden, die naar een concentratiekamp werden gevoerd. Door sabotage van de spoorwegen bleef de trein echter in Diksmuide staan. Het nieuws verspreidde snel over de plaats en honderden inwoners trokken naar het station met drank en eten. De bewakers verloren hun greep op de situatie. Ze stonden de gevangenen toe om zich te verluchten en wat te eten. Daarna zou de reis te voet worden verdergezet. Al snel verdwenen de gevangenen een voor een in de huizen van de Diksmuidelingen en ontsnapten zo aan verder onheil.
Geografie.
Ligging.
Het stadscentrum van Diksmuide ligt centraal langs de IJzer en is de omvangrijkste kern in de gemeente. De andere dorpen liggen verspreid op het grote grondgebied. De grotere dorpen bestaan uit een kern langs de grootste invalswegen, met daarbij nog lintbebouwing. De kleinere dorpjes liggen midden in de velden en hebben weinig verbindingswegen. Tussen de dorpen in liggen dan nog hoeves verspreid over het vlakke landschap. De gemeente Diksmuide ligt landschappelijk op een overgang van De Polders in het westen, en het Houtland in het oosten.
De Polders zijn een laag, uitgestrekt en op vlak gebied. Men treft er veengronden aan, laag gelegen vochtiger kleigronden en hogere gelegen droge, zanderige kreekruggen. De vallei van de rivier de IJzer ligt het laagst en zorgt dat de Polders hier iets verder in het binnenland doordringen. Daarnaast liggen in het landschap veel grachten voor de drainage van de grond. Deze laag gelegen polders overstroomden vroeger vaak, deze toestand is in het natuurgebied De Blankaart in Woumen nog enigszins bewaard. Omstreeks de 11e eeuw werd een zeedijk vanaf Oostduinkerke via Driekapellen gebouwd, getuige daarvan is de straat met naam Oude Zeedijk die door de polders loopt. Deze dijk zorgde dat het oostelijke gebied beschermd werd tegen overstromingen, dit werden de Oudlandpolders. Het niet-beschermde gebied, de Middellandpolders overstroomden nogmaals, zodat er recentere kleilagen werden afgezet. De uitgestrekte polders worden vooral gebruikt voor graslanden en graangewassen.
Het landschap in het oostelijke deel van de gemeente Diksmuide daarentegen ziet er anders uit. Het land ligt er iets hoger, boven de 5-meterlijn, en het reliëf is er minder vlak. In tegenstelling tot de polders zijn hier minder grachten te vinden. Dit oostelijk deel van de gemeente wordt nog in twee verdeeld door de Handzamevaart. Het noordelijk deel, met Leke, Keiem, Beerst en Vladslo, dat tot 20 meter hoogt reikt, ligt in de Vlaamse Zandstreek. Het zuidelijke deel tot 35 meter in de Zandleemstreek. Hier vindt men het begin van de Midden-West-Vlaamse Heuvelrug, die in zuidoostelijke richting loopt. Door de hogere ligging overstroomden deze gebieden niet, zodat de bodem er ouder is. De bodem is er zanderig. Deze bodem was geschikt voor bebossing, maar die is doorheen de eeuwen verdwenen en het land werd in cultuur gebracht. Ook hier komen weiden voor, maar er is vooral sprake van akkerbouw.
Kernen.
Nadat in 1924 de oppervlakte van Diksmuide reeds verdubbelde door de aanhechting van een deel van Esen, werden bij een eerste fusie in 1965 de gemeenten Kaaskerke en Esen bij Diksmuide-centrum gevoegd. De bebouwing van Kaaskerke en Diksmuide vormt een aangesloten geheel, en ook op het grondgebied van Esen spreidt de kern van Diksmuide zelf zich uit. Bij een fusiegolf in 1971 gingen er enkele fusies door in de omliggende gemeenten, die toen echter nog onafhankelijk bleven. Keiem werd bij Beerst gevoegd; Lampernisse, Oostkerke en Stuivekenskerke werden deel van Pervijze en uit Oudekapelle, Nieuwkapelle en Sint-Jacobskapelle werd een nieuwe gemeente met de naam Driekapellen gevormd. Woumen moest de parochie Jonkershove afstaan aan Houthulst. In 1977 ten slotte werden zes tot dan toe onafhankelijke gemeenten opgeheven waarbij de deelgemeenten bij Diksmuide ondergebracht werden. Beerst, Driekapellen, Leke, Vladslo, Woumen en Pervijze werden (met hun deelgemeenten) zo deel van het uitgebreide Diksmuide.
De gemeente Diksmuide grenst door zijn landelijke uitgestrektheid aan een groot aantal dorpen:
Bezienswaardigheden.
Natuurgebieden.
Diksmuide biedt heel wat variatie op vlak van natuurgebieden. Zo is het natuurlijke milieu van moerassen of meersen in de IJzervallei aanwezig in het reservaat De Blankaart. In de Viconia kleiputten is er een grote variatie aan planten (kunstmatig ontstaan). Daarnaast zijn de bosgedeelten Bekelare en Praetbos nog een overblijfsel van het grote bosgebied in het Houtland. En ten slotte biedt het stadspark de stadsbewoners een groene locatie in de directe omgeving.
Bouwkundig erfgoed.
Als bouwkundig erfgoed heeft Diksmuide enkele kerken, de Viciniahoeve en landelijke dorpen. Het erfgoed dateert wel grotendeels uit de jaren 1920 vanwege de verwoesting tijdens de Eerste Wereldoorlog.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Politiek stadsbestuur.
Burgemeesters.
1976-1982.
Na de fusie van 1976 wordt Hendrik Laridon (CVP) opnieuw burgemeester. Zij leidt een coalitie bestaande uit CVP en VU. Samen vormen ze een meerderheid met 15 op 25 zetels. De gemeenteraad telde bij installatie 3 verkozen vrouwelijke leden. In april 1978 volgde Lieve Van Damme (VU) haar partijgenoot Jozef Hoste (VU) op als vierde schepen en werd zo de eerste vrouwelijke schepen van Diksmuide. Op 3 september 1979 sloot CVP echter een bestuursakkoord met Volksbelangen nadat VU het akkoord opschortte.
2007-2012.
Burgemeester is Lies Laridon (CD&amp;V). Zij leidt een coalitie bestaande uit CD&amp;V en sp.a-Open. Samen vormen ze een meerderheid met 16 op 25 zetels.
2013-2018.
Burgemeester is Lies Laridon (CD&amp;V). Zij leidt een coalitie bestaande uit CD&amp;V en sp.a-Open. Samen vormen ze een meerderheid met 14 op 25 zetels.
2019-2024.
Burgemeester is Lies Laridon (CD&amp;V). Zij leidt een coalitie bestaande uit het christelijke CD&amp;V en het liberale Idee Diksmuide. Samen vormen ze een nipte meerderheid met 13 op 25 zetels.
Resultaten gemeenteraadsverkiezingen sinds 1976.
&lt;br&gt;
Politiek OCMW bestuur.
In 1925 komt een Wet op de "Commissie voor Openbare Onderstand" (COO). De COO's werden in elke gemeente opgericht en werden samengesteld uit burgers die voorgedragen en verkozen werden door de gemeenteraadsleden. Ze werden bijgestaan door een secretaris en een ontvanger. De raad van de COO kon zich laten bijstaan door een maatschappelijk werker, maar in het begin kwamen deze er nauwelijks aan te pas. Op 8 juli 1976 komt er een Wet op het Openbaar Centrum voor Maatschappelijk Welzijn (OCMW). De OCMW's werden in 1976 ingesteld, tezamen met de fusies van gemeenten. Door de wet van 8 juli 1976 werden de COO's vervangen door de OCMW's. Deze laatste hebben een breder doel dan alleen maar het verstrekken van financiële hulpverlening. Elk OCMW moet naast een secretaris en een ontvanger ook ten minste één maatschappelijk werker in dienst hebben.
Nabijgelegen kernen.
Diksmuide-Stad wordt omringd door de volgende kernen: Kaaskerke, Beerst, Esen, Woumen

</doc>
<doc id="17414" url="https://nl.wikipedia.org/wiki?curid=17414" title="Vechtkwartels">
Vechtkwartels

Vechtkwartels (Turnicidae) zijn een familie van vogels uit de orde steltloperachtigen (Charadriiformes). Er zijn 18 soorten verdeeld over twee geslachten. De vogels lijken sterk op kwartels maar behoren niet tot de familie van de Hoendervogels.
Beschrijving.
Vechtkwartels zijn kleine op de grond levende vogels die weinig vliegen. Het vrouwtje heeft een meer opvallend verenkleed dan het mannetje en zij neemt ook het initiatief bij de balts. Beide seksen werken samen bij het bouwen van een nest, maar het mannetjes broedt de eieren uit en verzorgt de jongen. De broedtijd is 12 tot 13 dagen en de jongen kunnen twee weken na het uitkomen van de eieren vliegen.
Taxonomie.
Door hun gelijkenis met kwartels werden deze vogels tot in de jaren 1990 geplaatst binnen de orde van de Galliformes (hoenderachtigen) of de Gruiformes (kraanvogelachtigen). DNA-onderzoek naar de taxonomie van de vogels wees echter uit dat ze een zeer uitzonderlijke plaats innamen binnen de Neoaves. Sibley &amp; Ahlquist (1990) plaatsten daarom de vechtkwartels in een aparte orde, de Turniciformes. Uit nader moleculair genetisch onderzoek bleek dat deze groep meer verwantschap heeft met de steltloperachtigen. Deze groep wordt dan beschouwd als het meest verwant aan de clade waarin ook de families Laridae, Glareolidae en de Alcidae zijn ondergebracht.

</doc>
<doc id="17416" url="https://nl.wikipedia.org/wiki?curid=17416" title="Chinese vogelfossielen">
Chinese vogelfossielen

De Chinese vogelfossielen zijn een reeks van fossielen die begin jaren 1990 gevonden werden in de Jehol-groep in Liaoning. Belangrijke nieuwe soorten zijn "Confuciusornis", "Sinornis" en "Jeholornis".
De vondsten uit de Volksrepubliek China kwamen als een grote verrassing omdat de beenderen van vogels zich meestal niet goed lenen voor fossilisering doordat hun wanden zo dun zijn. De paleontologie van de vogels is daarom een moeilijk onderzoeksgebied. Vondsten uit het Onder-Krijt, tussen "Archaeopteryx" uit het Jura en de Amerikaanse vondsten uit het Opper-Krijt, waren in het bijzonder erg zeldzaam. Juist uit dit tijdvak komen echter de meeste Chinese vondsten. Niet alleen vult dit een hiaat in de ontstaansgeschiedenis van de vogels waardoor de kennis over hun vroege evolutie enorm is verbeterd, de fossielen bleken ook nog eens van een uitzonderlijk hoge kwaliteit, waarbij zelfs resten van het verenkleed bewaard waren gebleven. Van sommige soorten bleken de fossielen in zeer grote aantallen aanwezig; zo zijn er van "Confuciusornis" duizenden exemplaren opgedolven. De Chinese vondsten zijn zo de belangrijkste oorzaak geweest van de grote vooruitgang in de paleoörnithologie van de afgelopen jaren. 
De recente vondsten uit China tonen daarbij aan dat er bij sommige groepen dinosauriërs (Dinosauria) duidelijke voorlopers van veren bestaan hebben ("Sinosauropteryx") en ook veren van een volledig moderne vorm ("Caudipteryx"). Aangezien het niet waarschijnlijk is dat zo'n uniek kenmerk meer dan eens in de evolutiegeschiedenis is ontstaan, verduidelijkt dit de relatie tussen vogels en dinosauriërs. Voor de overeenkomsten in het verenkleed is er een aantal mogelijke verklaringen:
De eerste mogelijkheid wordt tegenwoordig als het meest geloofwaardig gezien, hoewel er groeiend bewijs bestaat dat mogelijkheid twee althans ten dele waar is en sommige groepen van de dinosauriërs, zoal niet in strikte zin vogels, dan toch vliegende voorouders hebben gehad. Het bestaan van "Microraptor" wijst hier sterk op.
Overigens is er in wetenschappelijke kring ook enig wantrouwen ontstaan ten aanzien van de Chinese vondsten, vooral toen een ervan, Archaeoraptor, een vervalsing bleek en dit voor veel negatieve publiciteit zorgde. Vrij veel fossielen uit China zijn vervalst door het samenvoegen van onvolledige specimina en zelfs het nabootsen van botten en veren. De overgrote meerderheid echter is authentiek.

</doc>
<doc id="17419" url="https://nl.wikipedia.org/wiki?curid=17419" title="Diana (mythologie)">
Diana (mythologie)

Diana was de Romeinse godin van de jacht ("Diana Venatrix"), alsook van de wilde natuur, van de geboorte ("Diana Lucina"), van de maan ("Diana Lucifera", lichtdragende Diana) en als zodanig gelijk aan Hekate ("Diana Trivia", godin van de driesprongen).
Oorsprong van Diana en haar werkingsgebied.
Zij was oorspronkelijk een Italische (Sabijnse) maangodin, wier wezen in nauw verband stond met dat van Janus. De Romeinse Diana was net zoals haar Griekse variant Artemis een licht- en levensbrengende godin. Daarom werd zij later geïdentificeerd met Artemis en werden alle attributen en mythen van deze op haar overgebracht in de Latijnse literatuur.
Attributen en mythen.
Zij was de dochter van Jupiter (Zeus) en Latona (Leto) (een titaan), zus van Athena en tweelingzus van Apollo. Haar favoriete wapen was de pijl-en-boog. Ook werd ze vaak afgebeeld met een hert, een dier dat haar zeer dierbaar was. Een belangrijke eigenschap van de godin was dat ze altijd maagd wilde blijven, ze was daarom ook de beschermster van de kuisheid. Ze was de maagdelijke heerseres over de wouden en wilde dieren.
Cultus.
Haar dienst zou door Latijnse plebejers in Rome zijn ingevoerd. Daarom was ze voornamelijk de beschermgodin van de plebejers en tevens van de slaven. Op de Aventijn, de zetel van het plebs, was door Servius Tullius, de vriend van de lage volksklasse en zelf als slaaf geboren, een beroemde tempel gebouwd (Aventina), waar zij als beschermgodin van het Latijnse stedenverbond werd vereerd.
Bij Aricia aan het meer van Nemi had zij een heilig bos ("nemus Aricinum"), waaraan een bloedige eredienst was verbonden, waardoor men deze godin voor de Taurische Artemis hield en verhaalde dat haar dienst door Orestes hierheen was gebracht, of door Hippolytos, de zoon van Theseus, die door Aesculapius uit de dood opgewekt en door Diana naar Aricia was gevoerd, waar hij onder de naam Virbius zou hebben geregeerd.
In haar heilige bos woonde haar priester, de "Rex Nemorensis" (koning van het bos), die altijd een weggelopen slaaf was, en diens positie was uitsluitend te bereiken door de huidige priester te vermoorden.
Feesten.
Haar feestdag viel op 13 augustus en de "Ludi Saeculares" waren aan haar en haar broer Apollo gewijd.

</doc>
<doc id="17421" url="https://nl.wikipedia.org/wiki?curid=17421" title="Beveren (Oost-Vlaanderen)">
Beveren (Oost-Vlaanderen)

Beveren (ook wel: Beveren-Waas) is een gemeente in de Belgische provincie Oost-Vlaanderen, en is gelegen in het Waasland. Deelgemeenten zijn Beveren, Melsele, Haasdonk, Vrasene, Kieldrecht, Verrebroek, Kallo en Doel. De gemeente heeft de kaap van 50.000 inwoners genomen sinds 2023. De inwoners worden Beveraars of Bevernaars worden genoemd.
In haar huidige vorm ontstond de gemeente bij de gemeentelijke herindeling van 1977. Op het grondgebied van Beveren ligt de Waaslandhaven, het deel van de haven van Antwerpen op de linkeroever. Hoewel de Antwerpse havenbazen zo veel mogelijk winst richting Antwerpen proberen te laten vloeien, zorgen de bedrijven in deze havenzone, alsook de kerncentrale in Doel voor veel inkomsten zodat de gemeente lagere gemeentebelastingen kan heffen.
In 2005 werd er een nieuw logo en slagzin gekozen voor de gemeente Beveren. De slagzin luidt: "Heerlijkheid, vroeger en nu". In 2017 werd er opnieuw een nieuw logo en slagzin gekozen voor de gemeente. De slagzin luidt: "Beveren verbindt".
Beveren is na Waasmunster het oudste politieke centrum in het Waasland en vormde een uitgestrekte heerlijkheid, die in ca. 1575 opgesplitst werd. Vandaag is Beveren de op een na grootste gemeente van het Waasland als je de deelgemeenten niet meerekent. Enkel Sint-Niklaas doet beter en telt meer inwoners. Groot-Beveren, zoals Beveren en haar deelgemeenten in de volksmond worden genoemd, is qua oppervlakte een van de grootste gemeenten van België. Na Antwerpen en Gent is het de grootste Vlaamse gemeente in oppervlakte. Het aantal inwoners ligt hoger dan centrumstad Turnhout, maar ook hoger dan steden zoals Dendermonde en Lokeren. We kunnen stellen dat Beveren, aangezien het niet de titel 'stad' draagt, de grootste niet-stedelijke Vlaamse gemeente is op inwonersaantal en in oppervlakte.
Geschiedenis.
Het Land Van Beveren.
In de vroegste geschiedenis was het 'Land van Beveren' een onmetelijke vlakte met talrijke rivieren en eilandjes. Doorbraken, veroorzaakt door het stijgend zeeniveau, brachten dit land steeds meer onder invloed van de getijden. Aan de grens van dit vloedgebied zijn nederzettingen ontstaan, waarvan vaststaat dat ze door de Romeinen zijn bezocht of bewoond. Met primitieve dammen, die later op initiatief van kloosters en abdijen tot dijken werden verhoogd en versterkt, hebben de eerste streekbewoners de strijd met het water aangebonden en hun gemeenschappelijke schapenweiden gewonnen op het slikkengebied.
Tijdens de invallen van de Noormannen in de 9e eeuw kregen de plaatselijke vazallen van de graaf van Vlaanderen opdracht om de streek langs de Schelde te verdedigen. Uit deze vazallen zijn de Heren van Beveren voortgekomen. Het oudste document waarin "het land van Beveren" vermeld wordt dateert van in 965. Het Land van Beveren was veel groter dan het huidige Beveren. Het land omvatte naast Beveren ook Doel, Kallo, Kieldrecht en Verrebroek, samen met belangrijke gedeelten van Haasdonk, Melsele, Meerdonk, Vrasene en Zwijndrecht. Ook had de “Heer van Beveren” zeggenschap over gebieden, die in het toenmalige Land van Waas gelegen waren. Het ging over gronden in het centrum van Sint-Niklaas, in het centrum van Lokeren, in Sombeke (Waasmunster) en in Belsele.
Hoewel de heren van Beveren als vazallen van de graaf van Vlaanderen ontstaan waren, konden ze lange tijd een zelfstandige koers varen. Daaraan kwam in 1334 een einde toen Jan van Beveren (tevens bisschop van Potenza) de heerlijkheid Beveren verkocht aan Lodewijk II van Nevers, graaf van Vlaanderen. Beveren bleef wel lange tijd bestuurlijk een aparte entiteit, met onder meer eigen maten en gewichten. (Nu is dit nog te merken aan de zegswijze "een Beverse maat" met betrekking tot bier).
In de late middeleeuwen was het Land van Beveren een rijk landbouwgebied, met belangrijke turfwinningen in het noordelijke deel.
De 16e eeuw was rampzalig voor de polders. Zo zette in 1570 de Allerheiligenvloed de polders van het Waasland onder water. Bij het beleg van Antwerpen door de Spanjaarden werden uit strategische overwegingen de resterende dijken door Spaanse en Hollandse legers doorgestoken.
In 1575 werden de rechten van de heerlijkheid openbaar verkocht en raakte het gebied verdeeld. Een Antwerps koopman kocht de gronden van Kallo met rechten op de Schelde. Doel en Kieldrecht vormden samen een apart heerlijkheid. Een groot deel van de heerlijkheid kwam in handen van de machtige adelsdynastie de Croÿ en later die van de Arenbergs.
Op 2 juli 1702 verwoeste een grote brand bijna de ganse dorpskom van Beveren die nadien werd heropgebouwd. Na de Franse Revolutie in 1792 verloor de adel zijn macht. Alle heerlijke rechten werden afgeschaft en de parochies werden afzonderlijke gemeenten.
Vanaf de 17e eeuw startten nieuwe inpolderingen, na de oorlogsinundaties. In 1846 is het op een na laatste schorrengebied ingedijkt. De Schelde is bedwongen, tot de grote overstroming van 1953 die delen van Doel en Kallo onder water zet.
Beveren kent heden een economische en culturele bloei. Dit komt onder andere door de industriegebieden en de haven van Antwerpen die ook op het grondgebied van Beveren uitbreidt. De deelgemeente Doel wordt daarbij echter bedreigd door het steeds uitbreidend havengebied.
Eerste Wereldoorlog.
Toen de schaduw van de Oorlog zich over Europa wierp werden er voorbereidingen getroffen. Voor 1914 werd Het Fort van Haasdonk gebouwd en over een lengte van 5 km werd een keten van bijna 200 bunkers aangelegd. Deze defensiegordel behoorde tot de fortenring van Antwerpen. Het Fort van Haasdonk zelf is nog vrij intact gebleven omdat de bevelhebber niet anders kon dan zich overgeven toen de Duitsers oprukten in 1914.
Tweede Wereldoorlog.
De gemeente werd rond 22 mei 1940 bezet door het Duitse leger en bevrijd op 8 september 1944. Tijdens de Bezetting is de verzetsbeweging De Witte Brigade in Beveren actief. Vele leden hiervan zijn bij acties omgekomen. Dit is vandaag de dag nog te merken aan bepaalde straatnamen. Minstens één weerstander werd naar het "Auffanglager" van Breendonk gedeporteerd. In de deelgemeente Doel meldt het oorlogsmonument 14 namen van dodelijke slachtoffers.
Recente geschiedenis.
In de nacht van 1 februari 1953 sloeg een zware, met springtij gepaard gaande storm, een bres in de zeedijk. Verschillende polders overstroomden en honderden huizen liepen ernstige schade op.
Begin jaren 1960 dook voor de polders een ander probleem op. De Antwerpse haven had op de rechteroever van de Schelde te weinig expansiemogelijkheden. De toekomst van de haven lag volgens de plannenmakers op de linkeroever, grotendeels op het grondgebied van de latere gemeente Beveren. Zo maakten de vruchtbare polders, die in het verleden moeizaam op het water veroverd waren, plaats voor havendokken. Op 1 april 1971 gingen de werken van start aan de Kallosluis, tot 2016 de enige toegang tot de Waaslandhaven. De aanleg van het Waaslandkanaal was de volgende stap. Dit kanaaldok is aangelegd met twee insteekdokken die bestemd zijn voor de overslag van vloeibare en gasvormige producten. Haaks daarop liggen de drie grote havendokken: het Doeldok, het Vrasenedok voor de overslag van stuk- en massagoederen en het Verrebroekdok. Inmiddels werd nabij Doel ook een containerterminal gebouwd, met daarop aansluitend het Deurganckdok. Momenteel bevinden zich in de Beverse Waaslandhaven een tachtigtal bedrijven. De Liefkenshoek-autotunnel, geopend in 1991, zorgt voor de ontsluiting van de gehele linkeroever. In 1978 zorgde de Wet Chabert voor een oplossing in het conflict tussen Antwerpen en het Waasland. Er kwam een tweedeling tussen het havengedeelte en de industriële terreinen. De haven en het beheer kwamen Antwerpen toe, de industriële uitbating en inkomsten waren voor de linkeroever (door de Maatschappij Linkerscheldeoever).
In 1977 werd door de Belgische gemeentefusies een groot deel van het "Land van Beveren" weer hersteld, omdat veel deelgemeenten in vroeger tijden deel uitmaakten van de oude heerlijkheid. Door de fusie vormen Beveren, Doel, Haasdonk, Kallo, Kieldrecht, Melsele, Verrebroek en Vrasene met een totale oppervlakte van ruim 15.000 ha een van de meest uitgestrekte gemeenten van Vlaanderen. Het totaal aantal inwoners bedroeg 50.286 op 01-01-2023 (21.179 in Beveren, 11.506 in Melsele, 4.449 in Haasdonk, 4.383 in Vrasene, 4.095 in Kieldrecht, 2.467 in Kallo, 2.079 in Verrebroek en 114 in Doel).
Op 19 februari 2009 kreeg Beveren er in één keer zo'n 35-tal winkels bij in Warande Shopping, waardoor zijn positie als grootste winkeldorp van Vlaanderen werd versterkt. De Warande kampt de laatste jaren echter ook met slecht aangelegde binnenstraten en leegstand.
Beveren blijft ook landschappelijk aantrekkelijk: naast een uitgestrekt polderlandschap en de meer typische Wase landerijen met hun bolle akkers, bevinden zich hier enkele mooie natuur- en parkgebieden.
De oude bunkerlinie is ook een van de bekende trekpleisters van het Beverse Grondgebied. Er is echter ook kritiek te horen. De slechte staat van de winkelstraten, de leegstand en weinig beleving zorgen voor een genuanceerder beeld rond dit winkeldorp.
In het voorjaar van 2010 hebben voorbereidende gesprekken plaatsgevonden rond een mogelijke fusie tussen de gemeenten Kruibeke en Beveren. Uitspraken van de Beverse burgemeester laten echter verstaan dat dit niet voor de gemeenteraadsverkiezingen van 2012 een realistisch scenario is. Begin april 2022 werd bekendgemaakt dat Beveren en Kruibeke in 2025 willen fuseren. Eind oktober 2022 werd een principiële beslissing tot start van een fusietraject opgestart tussen Beveren, Zwijndrecht en Kruibeke. Eind 2023 zullen de drie gemeenten een definitieve beslissing nemen, in Zwijndrecht werd op zondag 17 september 2023 een volksraadpleging georganiseerd. Eind 2023 werd beslist dat de gemeenten zullen fuseren tot de gemeente Beveren-Kruibeke-Zwijndrecht, dit niettegenstaande een luidruchtige minderheid uit de bevolking van Zwijndrecht zich in de volksraadpleging duidelijk tegen een mogelijke fusie had uitgesproken.
Geografie.
Kaart.
&lt;br&gt;
De gemeente Beveren grenst aan volgende gemeenten, deelgemeenten en districten:
Natuur en landschap.
Het sterk verstedelijkte Beveren ligt in Zandig Vlaanderen en in het Waasland. De hoogte bedraagt ongeveer 5 meter. Natuurgebieden zijn de parken van de kastelen Cortewalle en Hof ter Saksen, het Haasop.
Demografie.
Demografische ontwikkeling na de fusie.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Bereikbaarheid.
Zowel per spoor als langs de weg is Beveren gemakkelijk te bereiken.
Met de fiets.
De Fietssnelweg F4 verbindt Beveren met Gent en met Antwerpen Linkeroever en loopt grotendeels naast spoorlijn 59. Er zijn nog delen die moeten afgewerkt worden.
De Fietssnelweg F41 verbindt de haven van Gent met de Waaslandhaven. Ook van deze fietssnelweg moeten er nog delen worden afgewerkt.
De Fietssnelweg F425 verbindt station Melsele met de Kwarikweg in het zuiden van de Waaslandhaven. Het grootste deel tussen de N70 en de haven moet nog aangelegd worden.
De Lange-afstandsfietsroute 'Grensroute' verbindt Beveren met Burcht en met Doel.
Met de trein.
Er is een station Beveren en een station Melsele op spoorlijn 59 (Antwerpen-Gent). Vroeger was er ook een station Haasdonk en een station Zwijndrecht-Fort op de grens met Zwijndrecht, maar beiden zijn nu gesloten.
Met de tram.
Vanuit Antwerpen rijdt tram 3 tot de P&amp;R Melsele, aan de rotonde van de Krijgsbaan (N419) en Grote Baan (N70) op de grens van Melsele en Zwijndrecht.
Met de bus.
De volgende buslijnen van De Lijn doorkruisen het grondgebied van de gemeente Beveren:&lt;br&gt;
31 (Doel) - Kieldrecht - Verrebroek - Vrasene - Nieuwkerken-Waas - Sint-Niklaas&lt;br&gt;
81 Lokeren - Waasmunster - Sint-Niklaas - Westakkers - Beveren - Zwijndrecht - Antwerpen Linkeroever&lt;br&gt;
82 Lokeren - Waasmunster - Sint-Niklaas - Haasdonk - Beveren - Zwijndrecht - Antwerpen Linkeroever&lt;br&gt;
83 Kieldrecht - Kallo - Beveren - Zwijndrecht Krijgsbaan (- Antwerpen Linkeroever)&lt;br&gt;
84 Kieldrecht - Verrebroek - Vrasene - Beveren - Zwijndrecht Krijgsbaan (- Antwerpen Linkeroever) &lt;br&gt;
85 Moerbeke-Waas - Sint-Gillis-Waas - Vrasene - Beveren - Zwijndrecht Krijgsbaan (- Antwerpen Linkeroever)&lt;br&gt;
87 Zwijndrecht Krijgsbaan - Burcht - Antwerpen Linkeroever&lt;br&gt;
89 Kieldrecht - Kallo - Antwerpen Linkeroever
Verder bedient belbus 280 (Temse - Kruibeke - Beveren) het zuidelijke deel van Beveren, inclusief deelgemeenten Haasdonk en Melsele. Belbus 240 (Stekene - Sint-Gillis-Waas - Moerbeke) bedient de centra van deelgemeenten Kieldrecht en Verrebroek.
Met de auto.
Via N49/E34 (A11), afrit Beveren – Melsele – Kallo. N70 naar Beveren.
Via E17, afrit 16 Beveren – Kruibeke. N419 richting Beveren, N70 naar Beveren.
Via E17, afrit 15a Haasdonk, N485 richting Beveren, N70 naar Beveren
Politiek.
Resultaten gemeenteraadsverkiezingen van 1976 tot en met 2018.
Onderstaande grafieken tonen de evolutie van de zetelaantallen en meerderheden binnen de Beverse gemeenteraad.
Nabijgelegen kernen.
Melsele, Kallo, Vrasene, Nieuwkerken-Waas, Haasdonk, Kruibeke

</doc>
<doc id="17422" url="https://nl.wikipedia.org/wiki?curid=17422" title="Apostel">
Apostel

Met een apostel wordt in de christelijke traditie iemand bedoeld, die door Jezus is uitgezonden om het evangelie te verspreiden. Marcus 3:14-15 zegt: "Hij stelde twaalf van hen aan als apostel; ze moesten hem vergezellen, en hij wilde hen ook uitzenden om het goede nieuws bekend te maken. Ze kregen de macht om demonen uit te drijven." (NBV)
Etymologie.
Apostel is ontleend aan het Koinè: ἀπόστολος, "apóstolos". Dat was in het oude Griekenland en het hellenisme een nautische vakterm die een vrachtschip of een oorlogsboot aanduidde. In de Septuagint komt het verwante ἀποστελλω, "apostéllō" voor met de betekenis van boodschapper of gezant, in het Hebreeuws aangeduid met namen die van de wortel "šlḥ" zijn afgeleid (zie bijvoorbeeld Jesaja 6:8). De term "apostéllō" wordt ook in het Nieuwe Testament gebruikt, zo'n 135 keer, maar als het gaat om zenden met autoriteit, zoals wanneer Jezus zegt: "de Vader heeft mij gezonden" (Johannes 5:36,37), wordt daar het eveneens verwante woord πεμπώ, "pémpō" gebruikt.
Aan het gebruik van "apóstolos" in het Nieuwe Testament wordt duidelijk dat het wordt gebruikt om iemand aan te duiden die met gedelegeerde autoriteit handelt. De vorm is Grieks, de inhoud Hebreeuws. Vooral het gebruik in Johannes 13:16 bevestigt dit: "een afgezant (ἀπόστολος, "apóstolos") [is] niet meer dan wie hem zendt".
Twaalf apostelen.
Volgens de evangeliën zond Jezus discipelen uit om zijn boodschap te verspreiden. Twaalf van hen, die tot de binnenste kring van Jezus' aanhangers behoorden, worden van de overige volgelingen van Jezus onderscheiden doordat zij "De Twaalf" genoemd worden (de twaalf apostelen, de twaalf discipelen, de twaalf leerlingen). De eerste historische verwijzing naar "de twaalf" staat in 1 Korintiërs 15:5: "[Jezus] is verschenen aan Kefas [de apostel Petrus] en vervolgens aan "de twaalf"". Volgens de synoptische evangeliën werden zij door Jezus zelf als apostel aangesteld (Marcus 3:14-15). Er moet echter worden opgemerkt dat na hun terugkomst (Marcus 6:30) zij weer werden aangeduid als discipelen in deze evangeliën. Er kan niet met zekerheid worden gezegd dat "de twaalf" en "de apostelen" synoniemen waren, hoewel Matteüs 10:1,2,5 hier wel op lijkt te duiden.
In het Evangelie volgens Johannes ontbreekt de aanduiding apostel of een opsomming van "de twaalf". In dat evangelie treedt een zekere Natanaël op (Johannes 1:45ff; 21:2), die in de synoptische evangeliën ontbreekt. Hij wordt geen apostel genoemd, maar is wel in hun gezelschap na de opstanding van Jezus (Johannes 21:2). In de parallelle episode in Handelingen wordt in zijn plaats Bartolomeüs opgevoerd (Handelingen 1:13).
Een van de twaalf, Judas Iskariot, beroofde zichzelf van het leven nadat hij Jezus verraden had. Volgens Handelingen werd hij opgevolgd door Mattias, waardoor het aantal weer op twaalf kwam. Bij de overweging wie de plaats van Judas kon innemen, werd het criterium gedefinieerd: "een van de mannen die steeds bij ons waren toen de Heer Jezus onder ons verkeerde" (Handelingen 1:15-26). Ook in de nieuwe samenstelling wordt gesproken van "de twaalf apostelen".
In de traditie van na het Nieuwe Testament begonnen de twaalf apostelen na Jezus' hemelvaart met het verspreiden van het evangelie buiten de gebieden die al tijdens Jezus' leven waren bereikt. Volgens deze traditie stierven alle apostelen een marteldood vanwege de verbreiding van het geloof, behalve Johannes die op hoge leeftijd een natuurlijke dood stierf.
Traditionele lijst van "de twaalf apostelen".
Na de toetreding van Mattias waren de apostelen (in alfabetische volgorde):
Apostelen in de christelijke kerk.
Vroege kerk.
In de vroege kerk was er geen overeenstemming of de vrijgevallen plaats van Judas Iskariot werd opgevuld door Mattias of door Paulus. In de vroege kerk werd namelijk veel waarde gehecht aan de parallel van twaalf apostelen met de twaalf stammen van Israël (zie bijvoorbeeld Jakobus 1:1 en Openbaring 21:12,14) en werd daarom óf Paulus óf Mattias als apostel erkend en de andere niet (zie bijvoorbeeld 1 Korintiërs 9:2). In Paulus' verslag (dat ouder is dan Handelingen) noemt hij zichzelf expliciet apostel (Galaten 1:13-19), maar hij was geen metgezel van Jezus geweest, wat volgens Handelingen een criterium was (Handelingen 1:15-26). Van Mattias was verder echter niets bekend en nog bij Clemens van Alexandrië klinkt twijfel door of Mattias wel de twaalfde apostel was. 
Al in het midden van de eerste eeuw ontwikkelde de term apostel zich naar een algemener aanduiding van iemand die aangewezen was om een specifieke taak te vervullen. Zo werden ook Jakobus (Galaten 1:19), Barnabas (Handelingen 14:14), Andronikus en de vrouw Junia (Romeinen 16:7) aangeduid als apostel, net als Titus (2 Korintiërs 8:23), Epafroditus, de "ἀπόστολος, "apostolos", apostel van de Filippenzen" (Filippenzen 2:25) en een brede groep christenen (1 Korintiërs 15:7). Eén keer wordt ook Jezus zelf een apostel genoemd (Hebreeën 3:1).
Schijnapostelen.
In de vroege kerk waren ook personen die apostel werden genoemd of zichzelf zo noemden, maar dat (volgens anderen) niet waren. Paulus noemde hen 'schijnapostelen' en 'geweldige apostelen' en voelde zich genoodzaakt zich tegen hen te verdedigen. Hij impliceerde dat deze 'schijnapostelen' welsprekend waren, een goede of hoge afkomst hadden (los van het feit dat zij Hebreeën (Israëlieten) waren), gemarteld waren en in de gevangenis hadden gezeten (2 Korintiërs 11:5-23). Maar zij hadden niet de kenmerken van de 'echte apostelen' (zoals hijzelf): "volharding in alles, tekenen, wonderen en grote daden" (2 Korintiërs 12:12). Ook in Openbaring 2:2 worden leugenachtige apostelen genoemd.
Latere traditie.
In de christelijke traditie worden de twaalf apostelen als de grondleggers van de kerk beschouwd. Daarom noemt deze kerk zich in haar geloofsbelijdenis ook graag een "apostolische kerk". Dit verwijst naar de leer van de kerk, die zou conform de leer van de apostelen zijn. In de Rooms-Katholieke Kerk wordt ook verwezen naar een bevoegdheidsoverdracht die zou hebben plaatsgevonden door de apostel Petrus aan de bisschop van Rome. Deze ontleent zijn gezag dus aan de veronderstelde apostolische successie.
Orthodoxe kerk.
In de orthodoxe kerken is er een traditie dat er zeventig apostelen waren, of 72, gebaseerd op de uitzending die wordt vermeld in Lucas 10. De namen van de oorspronkelijke zeventig apostelen zijn onbekend omdat velen Jezus al verlieten voordat hij stierf (Johannes 6:66,67).
Hippolytus van Rome maakte een vroege lijst van de zeventig apostelen, maar deze werd als dubieus beschouwd en daarom als appendix bij zijn werken gevoegd. De lijst van Dorotheus van Tyrus werd over het algemeen als leidend beschouwd. Deze lijst werd opgenomen in het 7e-eeuwse Chronicon Paschale, een universele kroniek van de wereld. De lijst kende echter fouten, waaronder vier namen die dubbel werden opgenomen. Dimitri van Rostov 1651-1709 heeft in zijn "Levens der heiligen" de definitieve lijst met zeventig namen gepubliceerd, die in de orthodoxe kerk over het algemeen wordt aanvaard.

</doc>
<doc id="17423" url="https://nl.wikipedia.org/wiki?curid=17423" title="Paleontoloog">
Paleontoloog



</doc>
<doc id="17425" url="https://nl.wikipedia.org/wiki?curid=17425" title="Vinologie">
Vinologie



</doc>
<doc id="17427" url="https://nl.wikipedia.org/wiki?curid=17427" title="Lucht">
Lucht

Lucht is het homogene mengsel van gassen in de onderste lagen van de aardatmosfeer.
Samenstelling.
Lucht bestaat voor ongeveer 78 vol.-% uit stikstofgas, 21 vol.-% uit zuurstofgas en bijna 1% argon. Daarnaast bevat lucht sporen van andere edelgassen, en sterk wisselende hoeveelheden waterdamp (0,7 vol.-%), en koolstofdioxide (CO₂, ook wel koolzuurgas genoemd).
In de buitenlucht bedraagt de hoeveelheid koolstofdioxide ongeveer 0,04 vol.-%; binnen een woning kan dit, als er gestookt of gekookt wordt, veel hoger zijn. Uitgeademde lucht bevat 14–16 vol.-% zuurstof en 4–5 vol.-% CO2.
Door hogere mondiale concentraties versterkt koolstofdioxide het broeikaseffect op aarde. Sinds de industriële revolutie is de concentratie koolstofdioxide in de atmosfeer toegenomen van ongeveer 0,03 vol.-% naar inmiddels meer dan 0,04 vol.-% (ongeveer 400 ppmv).
De samenstelling van de lucht varieert met de hoogte. Omdat stikstof (atoommassa 14) minder weegt dan zuurstof (met atoommassa 16) is er op grotere hoogte verhoudingsgewijs minder zuurstof aanwezig.
Droge lucht, die dus weinig waterdamp bevat, is een zeer goede warmte-isolator en heeft ook een lage warmtecapaciteit. Daarom wordt droge lucht gebruikt in dubbel glas voor het isoleren van gebouwen.
In droge lucht, zoals in een sauna, kan een mens goed hoge temperaturen verdragen: door het sterke zweten, waarbij het zweet in de droge, hete lucht snel verdampt, koelt de huid af en treedt er niet snel oververhitting op.
Luchtdruk.
De druk van de lucht is op zeeniveau het hoogst: gemiddeld 1013 hPa. Op grote hoogte is de luchtdruk zodanig laag dat hemoglobine in het bloed minder goed zuurstof aan zich kan binden. Om dit te verhelpen beschikken vliegtuigen over een drukcabine.
Gecomprimeerde lucht in persluchtflessen wordt als ademlucht gebruikt door duikers en de brandweer. Met een reduceerventiel wordt de hoge luchtdruk uit de fles, voorafgaand aan het inademen, teruggebracht naar de heersende druk onder water: de absolute druk, die de optelsom vormt van de atmosferische druk en de hydrostatische druk.
Dichtheid.
De luchtdichtheid van droge lucht op zeeniveau (bij een luchtdruk van 1 atmosfeer = 101.300 Pa) bedraagt 1,293 kg/m3 bij een temperatuur van 0 °C, en 1,205 kg/m3 bij 20 °C. De dichtheid van de lucht neemt af met toenemende hoogte. Op 32 km hoogte bedraagt zij minder dan 1% van de dichtheid op zeeniveau; de dichtheid van lucht op de top van de Mount Everest (8848 meter) bedraagt circa 0,425 kg/m3.
Met afnemende luchtdruk neemt ook het kookpunt van water navenant af. Op de top van de Mount Everest kookt water al bij 69° Celsius.
De dichtheid van lucht is bij verschillende drukken te berekenen door benaderend de algemene gaswet te gebruiken, die uitgaat van een ideaal gas:
Met:
Gevoelstemperatuur, hitte-index en chillfactor.
De met een thermometer gemeten luchttemperatuur kan sterk afwijken van de door de mens ervaren temperatuur, de gevoelstemperatuur. Bij gelijke temperatuur stijgt de gevoelstemperatuur met toenemende luchtvochtigheid, de gevoelstemperatuur bij warm weer is de hitte-index. Bij gelijke temperatuur daalt de gevoelstemperatuur met toenemende windsterkte, de ervaren temperatuur bij koud winderig weer is de "chillfactor".
Het fysiologische mechanisme hierachter is dat bij hoge luchtvochtigheid de huid weinig lichaamsvocht aan de reeds met vocht verzadigde lucht kan afstaan via transpiratie, wat afkoeling bemoeilijkt. Bij een hoge omgevingstemperatuur bestaat dan met name bij zware lichamelijke inspanning het gevaar van oververhitting. Bij koud, winderig weer wordt daarentegen de lichaamswarmte juist heel snel afgevoerd en bestaat het gevaar van onderkoeling.
Gevoelstemperatuur is dus geen psychologisch effect, maar een meetbaar fenomeen dat vastgesteld kan worden met een thermometer in een vochtige lap. Onder windstille omstandigheden neemt de thermometer de omgevingstemperatuur aan, maar een luchtstroom over de vochtige lap leidt tot meetbare afkoeling door verdamping. Als dit op de juiste manier wordt uitgevoerd, kan zo de natteboltemperatuur gemeten worden.
Luchtverschijnselen.
Als boven een, door intensieve zonnestraling verwarmde, bodem de luchttemperatuur in opeenvolgende luchtlagen sterk varieert, kan er een luchtspiegeling of "fata morgana" ontstaan.
Poollicht ontstaat doordat energierijke geladen deeltjes, afkomstig van de zon (de zonnewind), in botsing komen met losse zuurstof- en stikstofatomen hoog in de atmosfeer, die daardoor geïoniseerd worden. Als de gevormde stikstof- en zuurstofionen vervolgens weer worden teruggevormd tot atomen komt er energie vrij in de vorm van licht, het poollicht.
Natuurkundige eigenschappen.
Molaire massa.
Lucht heeft een theoretische molaire massa van 28,97 g/mol.
Geluidssnelheid.
De geluidssnelheid is afhankelijk van de luchtdichtheid. Omdat de luchtdichtheid afneemt met toenemende hoogte, hangt de geluidssnelheid af van de hoogte. Op zeeniveau bedraagt de geluidssnelheid 340 m/s, op 10 km hoogte nog slechts 300 m/s.
Denkbeelden over lucht.
In de klassieke filosofie was lucht een van de vier 'elementen': aarde, water, vuur en lucht. Pas in 1770 werd door Carl Wilhelm Scheele ontdekt dat lucht wordt gevormd door een mengsel van verschillende gassen. Henry Cavendish heeft het aandeel van ieder van deze in lucht aanwezige gassen kwantitatief zeer nauwkeurig bepaald.
Tot aan de zeventiende eeuw werd verondersteld dat er lucht door de slagaderen van het lichaam stroomde. Als iemand overleden is, zijn de slagaders namelijk leeg. De ontdekking van de bloedsomloop door William Harvey in 1628 weerlegde deze theorie.
Lucht in idiomatisch taalgebruik.
Lucht komt in verschillende idiomatische Nederlandse uitdrukkingen voor.

</doc>
<doc id="17429" url="https://nl.wikipedia.org/wiki?curid=17429" title="Droogte">
Droogte

Droogte is een langere periode waarin geen neerslag valt. Bij zonnig weer met wind en hoge temperaturen kan er veel vocht verdampen, waardoor het watertekort snel toeneemt. Ook de voorgeschiedenis is van belang: als het ook eerder in het jaar droog was, loopt het tekort op. Landbouw vult dit op veel plaatsen aan door kunstmatige beregening, wat gevolgen heeft voor de beschikbaarheid van water. Wanneer de vraag naar water het natuurlijke aanbod overstijgt, ontstaat waterschaarste.
Langdurige droogte kan grote gevolgen hebben en heeft in de geschiedenis zijn sporen nagelaten. De neergang van het Akkadische Rijk is een van de vroegste voorbeelden van de instorting van een bekende beschaving. Droogte speelde mogelijk ook een rol bij de ineenstorting van het Maya-rijk, de neergang van de Pueblocultuur, de Fremontcultuur en Cahokia tijdens de megadroogtes in het westen van Noord-Amerika en de neergang van Angkor.
Met een in complexiteit groeiende samenleving, kan droogte ook in de moderne tijd ontwrichtend werken. Landbouw met zijn grote waterbehoefte is een belangrijke sector die grote schade van droogte ondervindt, zoals jaarlijks gemiddeld tussen de 6 en 8 miljard dollar in de Verenigde Staten, maar bijvoorbeeld in 1988 oplopend naar 40 miljard directe en indirecte kosten. In Europa werd in 2007 geschat dat over de dertig jaar daarvoor de schade op zo'n 100 miljard euro lag, waarbij gemiddeld 11% van de bevolking en 17% van het oppervlak betrokken was. Een uitschieter was 2003 waarin de schade op zo'n 11 miljard euro lag. In China werd de schade van de droogte van 2001 geschat op 6,4 miljard dollar.
Het grote belang van water kan ook leiden tot waterconflicten. Een recent voorbeeld is het conflict in Darfur waarbij droogte er aan bijdroeg dat de Baggara met hun vee steeds zuidelijker trokken op zoek naar water.
Definities.
De Wereld Meteorologische Organisatie (WMO) onderscheidt meteorologische droogte, hydrologische droogte en landbouwkundige droogte. Meteorologische droogte is een langdurig verminderde neerslag ten opzichte van normaal. Van hydrologische droogte is sprake als het effect heeft op waterlopen als rivieren en beken. Landbouwkundige droogte treedt op als de landbouw ernstig nadeel ondervindt van het gebrek aan neerslag.
Naast deze afwijkingen van gemiddelde niveaus, wordt aan de hand van een ariditeitsindex ook onderscheid gemaakt in gebieden met een droog klimaat. Het woestijnklimaat en het steppeklimaat zijn hier voorbeelden van, B-klimaten in de klimaatclassificatie van Köppen. Andere klimaten kunnen droge seizoenen hebben.
Processen.
Seizoenen.
Veel gebieden met seizoenen kennen drogere periodes. Vooral in de tropen en subtropen is dit een uitgesproken fenomeen met een droge tijd waarin er nauwelijks neerslag is. In de passaatgebieden wordt dit afgewisseld met de moesson.
Hogedrukgebieden gaan gepaard met droger weer. Op hogere breedtes kunnen deze een blokkade vormen voor lagedrukgebieden met neerslag. Deze blokkades komen meer voor in het voorjaar en aan de oostzijde van de oceanen, zoals bij Alaska en Schotland en Noorwegen op het noordelijk halfrond.
Geografie.
Orografie kan droogte in de hand werken, doordat luchtstromingen dwars op een bergrug aan de loefzijde orografische neerslag tot gevolg kunnen hebben, terwijl de lijzijde in de regenschaduw van de bergen ligt.
El Niño.
Tijdens El Niño ondervindt de westkust van Zuid-Amerika overvloedige neerslag. Aan de andere kant van de Grote Oceaan leidt El Niño in India, Indonesië en Australië juist tot een periode van uitzonderlijke droogte. El Niño is een fase in de El Niño Southern Oscillation (ENSO). Dit is een fenomeen dat de luchtstromen boven de Stille Oceaan beïnvloedt. Het wordt in verband gebracht met de droogte, omdat het ervoor zorgt dat de lucht naar beneden geduwd wordt, wat dus neerslag tegenhoudt.
België en Nederland.
Langdurige periodes met weinig neerslag komen in Nederland en België zelden voor en leiden zelden tot ernstige gevolgen, door de vele meren en de gestage aanvoer van water, in Nederland voornamelijk door de Rijn.
De hoeveelheden neerslag zijn grillig verdeeld, waardoor de droogte zich meestal beperkt tot een deel van het land of een deel van het jaar. Daardoor is het moeilijk om droogteperiodes in de historie te vergelijken.
Vanaf de middeleeuwen tot de 20e eeuw.
Van de periode voor de 19e eeuw zijn nauwelijks neerslaggegevens bewaard gebleven, maar dankzij dagboeken, kronieken, oogstgegevens en andere notities valt tot ver terug in de geschiedenis na te gaan wanneer het droog was. Uit onderzoek blijkt dat lange periodes van droogte grillig worden afgewisseld met natte jaren.
Opmerkelijk droge zomers waren er in West-Europa in de laatste vijfentwintig jaar van de dertiende eeuw. De warme zomers in de twaalfde en dertiende eeuw worden aangeduid als het middeleeuws klimaatoptimum, een opmerkelijk warme periode die tot in de veertiende eeuw duurde. In 1389 stond de Rijn bij Keulen voor de derde keer in tien jaar zo laag dat de paarden midden in de rivier liepen. Ook in de jaren zeventig van de vijftiende eeuw was het droog. Zo viel er in de zinderende zomer van 1473 van eind april tot half november nauwelijks regen; in Soest op slechts drie dagen. Op veel plaatsen braken bos, heide- en veenbranden uit, soms door blikseminslag.
Hitte en droogte heersten ook in 1503: zeker vier maanden lang viel nauwelijks regen en er braken niet alleen bos-, koren- en veenbranden uit, maar ook plaatsen als Hindeloopen, Zaltbommel, Gorinchem, Harderwijk gingen deels in vlammen op. Het meest opmerkelijke jaar was 1540. Legio bronnen spreken van zeven maanden zonovergoten, droog en heet weer, waardoor de Rijn vrijwel droog kwam te staan. Er was groot gebrek aan water en brood. Zon en warmte stimuleerden tot wijnaanbouw, maar dat mislukte. Het Grote zonnejaar was de laatste van een aantal hete zomers; daarna begon de kleine ijstijd met koel en nat weer.
In de tweede helft van de 19e eeuw was de periode 1855-1864 opmerkelijk droog. In Europa heerste in 1857 en 1858 grote droogte. In Nederland was met name de zomer van 1857 zeer warm en ook de zomer van 1858 was relatief warm.
20e eeuw.
Een lange droogteperiode beleefden Nederland en België in 1995 en 1996. Van de 22 maanden tussen juli 1995 en april 1997 waren er in De Bilt slechts vijf natter dan normaal. Droog waren vooral augustus en oktober 1995, januari, maart en april 1996 en januari en maart 1997. In de hele periode viel slechts 69% van de hoeveelheid neerslag die normaal had moeten vallen. Vooral in de eerste twaalf maanden van deze periode waren de tekorten groot. In De Bilt viel tussen juli 1995 en juni 1996 volgens handmatige metingen van de neerslag om 8 uur 's ochtends slechts 448 mm, wat ongeveer de helft is van de normale som. In de 20e eeuw is een periode van een jaar slechts eenmaal nog droger geweest: van september 1920 tot en met augustus 1921 viel hier 370 mm.
Andere jaren met langdurige droogte waren 1947, 1949, 1959 en 1976. De waterafvoer van de Rijn was in 1947 bijzonder laag, slechts 620 m3 per seconde
In 1959 en 1976 was het net als in 1921 vooral in het groeiseizoen droog, waardoor de voedselvoorziening in het gedrang kwam. In 1995, 1996 en 1997 was het vooral in de maanden buiten het groeiseizoen droog, waardoor de gevolgen uiteindelijk meevielen.
21e eeuw.
De zomer van 2003 was in Nederland droog, maar niet extreem. Niettemin gebeurden er twee calamiteiten. Een veenkade in Wilnis werd instabiel en begaf het, evenals een in Terbregge. Er was weinig water in de Rijn en bovendien was dat water warm. Voor een betere verdeling van zoetwater was het nodig om enkele stuwen en spuisluizen te sluiten. Het Hoogheemraadschap van Rijnland besloot bij Gouda zilt water in te laten. Dit was nodig om het waterpeil in de Rijnlandse boezem te handhaven om geen risico op instabiliteit te lopen.
In het voorjaar van 2007 beleefden zowel Nederland als België een droogteperiode. Die begon eind maart en eindigde begin mei. In De Bilt viel er in april slechts 0,3 millimeter neerslag, waarmee het de droogste maand was sinds de waarnemingen begonnen, maar in veel Nederlandse en Belgische weerstations, waaronder in het Belgische nationaal waarnemingsstation te Ukkel, werd er in de hele maand april in het geheel geen neerslag gemeten: dit was de eerste keer sinds de waarnemingen in 1833 begonnen dat tijdens een kalendermaand geen neerslag viel. Ook werd met 36 opeenvolgende droge dagen het record van de langste neerslagvrije periode gebroken. De droogte ging gepaard met buitengewoon hoge temperaturen voor de tijd van het jaar (geregeld 25 tot 30 graden) en een recordaantal zonne-uren. Echter, doordat zowel de maanden ervoor als de maanden erna relatief nat waren, zorgde deze droogte niet voor belangrijke problemen.
In 2011 en 2018 waren er langdurige droogteperiodes in Europa. De waterstand van de Rijn was in 2011 in het voorjaar (april, mei) de laagste sinds 1921. Door lage waterafvoer vanuit de Rijn dringt zout water via Haringvliet en de Nieuwe Waterweg op en kan het chloridegehalte door deze "zouttong" in de Hollandse IJssel te hoog oplopen om dat water voor het hooghouden van de waterstanden in de boezems te gebruiken. Dat hooghouden is vereist, omdat bij een te lage waterstand veendijken kunnen bezwijken. Zowel in 2011 als in 2018 is daarom de Klimaatbestendige Wateraanvoervoorziening ingezet. In Nederland stond het jaar 2011 tot 2018 op de tweede plaats voor wat betreft het neerslagtekort, onder 1921. Het neerslagtekort van 2011 bedroeg in het voorjaar circa 100 mm, wat in het midden van mei stabiliseerde.
Onderzoek in Vlaanderen.
CurieuzeNeuzen in de Tuin, opgestart begin 2021, is een burgerwetenschapsonderzoek in Vlaanderen, onder leiding van Filip Meysman. 4000 gazondolken verzamelen gegevens over droogte en bodem.
Internationaal onderzoek.
In de Europese Unie onderzoekt het Gemeenschappelijk Centrum voor Onderzoek droogteperiodes: binnen Europa, in het "European Drought Observatory" (EDO), en wereldwijd in het "Global Drought Observatory" (GDO).

</doc>
<doc id="17430" url="https://nl.wikipedia.org/wiki?curid=17430" title="Relatieve luchtvochtigheid">
Relatieve luchtvochtigheid

De relatieve luchtvochtigheid, in procenten, geeft aan hoeveel waterdamp zich in de lucht bevindt ten opzichte van de maximale hoeveelheid waterdamp.
Gasmengsels zoals lucht kunnen bij temperaturen onder het kookpunt van water slechts een beperkte hoeveelheid waterdamp bevatten; die hoeveelheid hangt af van de temperatuur en de luchtdruk. Als zo'n gasmengsel meer waterdamp zou bevatten zou condensatie op gaan treden. Bij temperaturen boven het kookpunt van water kan een gasmengsel een ongelimiteerde hoeveelheid waterdamp bevatten zonder dat condensatie optreedt.
De relatieve luchtvochtigheid is een verhouding die aangeeft hoeveel waterdamp lucht bevat ten opzichte van de maximale hoeveelheid waterdamp die de lucht kan bevatten. Een waarde van 100% wijst op de maximale hoeveelheid waterdamp: de lucht is dan verzadigd. Bij een relatieve luchtvochtigheid van 50% bevat de lucht de helft van de maximale hoeveelheid waterdamp. Hoe warmer lucht is hoe meer waterdamp deze kan bevatten.
Buitenshuis kan de relatieve luchtvochtigheid enorm variëren, van minder dan 20% tot 100%. Binnen bedraagt de relatieve luchtvochtigheid meestal 40 - 60%. In een geventileerde ruimte kan de vochtigheid afhankelijk van de weersomstandigheden en eventuele verwarming echter ook binnenshuis enkele tientallen procenten afwijken. In de badkamer is de relatieve luchtvochtigheid meestal het hoogst.
Als de relatieve luchtvochtigheid 100% bereikt, zal de onzichtbare waterdamp neerslaan in druppels. Er ontstaat dan mist, dauw of rijp. In kamers zal de relatieve vochtigheid bij de ramen, waar het vooral 's winters kouder is, hoger zijn dan in het midden van de kamer. Als de lucht vlak bij het raam zo koud wordt dat de relatieve luchtvochtigheid 100% bereikt moet er waterdamp uit de lucht verdwijnen. De overtollige waterdamp slaat neer op het raam in de vorm van druppeltjes (condens). Het raam beslaat.
De relatieve luchtvochtigheid wordt gemeten met een hygrometer, een elektronisch apparaat met sensor of een eenvoudige haarhygrometer. De lengte van de haar is een maat voor de luchtvochtigheid. Een ontvette mensenhaar wordt langer als de relatieve luchtvochtigheid toeneemt. Die lengteverandering wordt overgebracht naar een wijzer, die de vochtigheid aangeeft.
Definitie.
De relatieve luchtvochtigheid formula_1 van een mengsel van lucht en water wordt gedefinieerd als de verhouding van de partiële druk van de waterdamp (H2O) formula_2 in het mengsel en de verzadigde dampdruk van water &lt;math&gt; \left(

</doc>
<doc id="17431" url="https://nl.wikipedia.org/wiki?curid=17431" title="Verdamping">
Verdamping

Verdamping ("evaporatie") is in de natuurkunde de faseovergang van vloeistofmoleculen aan een oppervlak naar de gasfase.
Deeltjesbenadering.
De deeltjes waaruit een vloeistof bestaat zijn voortdurend in beweging: de zogenaamde brownse beweging, waarbij deeltjes steeds tegen elkaar botsen, waardoor elk deeltje steeds van richting en snelheid verandert.
De deeltjes in een vloeistof kunnen atomen, ionen of moleculen zijn. Water bestaat uit H2O moleculen, Kwik bestaat uit kwik-atomen. In een vloeistof kunnen stoffen opgelost zijn die uiteenvallen in losse ionen. Deze ionen vormen complexen in de oplossing, omdat ze omgeven worden door een mantel van vloeistofmoleculen. De deeltjes worden bij elkaar gehouden door onderlinge aantrekkingskrachten, alle afgeleide elektrische krachten, zoals de vanderwaalskrachten, of krachten tussen dipolen, of tussen de ionen in een vloeistof. De deeltjes bewegen niet allemaal even snel, en de snelst bewegende deeltjes kunnen aan het oppervlak van de vloeistof ontsnappen, ofwel "verdampen".
Dampen en gassen.
Bij temperaturen en drukken waar zowel de gasfase als de vloeistoffase mogelijk zijn, wordt gesproken van een damp in plaats van een gas. Dit is bijvoorbeeld het geval bij water en kwik bij kamertemperatuur. Boven de kritische temperatuur - die overigens voor elke vloeistof anders is - spreekt men van een gas. Dampen bevinden zich onder de kritische temperatuur en kan men vloeibaar maken door samenpersen. Voor gassen is dat niet het geval: die moeten eerst afgekoeld worden tot onder de kritische temperatuur. Voor water is de kritische temperatuur 374 °C. Voor stikstof (N2) is de kritische temperatuur -147 °C. Stikstof bij kamertemperatuur is altijd een gas, ook onder zeer hoge druk.
Dampdruk.
De verdamping van een vloeistof is afhankelijk van de temperatuur. De snelste moleculen bij een gegeven temperatuur kunnen ontsnappen aan het vloeistofoppervlak. Aangezien er ook moleculen aanwezig zijn in de ruimte boven de vloeistof zullen er ook moleculen weer terugvallen in de vloeistof. Deze terugstroom is dus afhankelijk van het aantal deeltjes in de dampfase vlak boven de vloeistof.Dit wordt de dampdruk genoemd. Als de beide deeltjesstromen in evenwicht zijn is er sprake van 100% verzadiging, deze is ook afhankelijk van de temperatuur. Op het moment dat er netto verdamping is, dan is de verzadiging minder dan dit percentage. Bij de verdamping van water naar lucht wordt deze mate van verzadiging uitgedrukt als luchtvochtigheid. Als door het afnemen van de temperatuur de luchtvochtigheid meer dan honderd procent wordt begint de damp te condenseren, zoals de waterdamp boven de pan in de foto. Ook wolken ontstaan op deze manier in uitzettende en daardoor afkoelende lucht.
Koken.
Koken is een speciale vorm van verdamping. Als een vloeistof zoveel wordt verwarmd dat de temperatuur boven het kookpunt komt, ontstaan er overal bellen in de vloeistof en treedt er veel verdamping op. Als de hittebron wordt afgezet, stopt het koken. Het kookpunt is voor elke vloeistof anders en is bovendien afhankelijk van de druk.
Versnellen van verdamping.
Verdamping kan worden versneld door drie zaken:
Verdampingswarmte en condensatiewarmte.
Bij verdamping zonder externe hittebron daalt de temperatuur van de vloeistof. Dit is bijvoorbeeld goed te voelen als men blaast op wat aceton dat op de hand is gewreven, of door te blazen tegen een bezweet (dus vochtig) stukje van de huid. De temperatuur is een maat van de gemiddelde snelheid van de vloeistofmoleculen, dus door het ontsnappen van de snelste moleculen wordt de vloeistof kouder.
Thermodynamica.
Er is een formule om de condensatiewarmte te bepalen bij het kookpunt. (De verdampingswarmte is een negatieve grootheid en de grootte is gelijk aan de condensatiewarmte.) De condensatiewarmte is niet erg afhankelijk van de temperatuur en kan daarom ook bij lagere of hogere temperaturen gebruikt worden:
("T"b), Δv"G" = 0, waardoor:
Hierin is "S" is de entropie, een maat voor de wanorde van de moleculen in een gas, dan wel vloeistof. "H" is de energie-inhoud bij constante druk (de afname van "H" is de condensatiewarmte). "T"b is de temperatuur bij het kookpunt in kelvin.
In een vloeistof is de entropie lager dan in een gas. Door de structuur van water zijn de moleculen ook in de vloeistoffase nog sterk geordend, daardoor heeft water een opvallend hoge verdampingswarmte. Het kost vijf keer zoveel energie om water te verdampen, dan dat het kost om het water van 0 °C tot 100 °C te verwarmen. De verdamping van water is dan ook een efficiënt koelmiddel, gebruikt in airconditioning en bij de regeling van de lichaamstemperatuur van zoogdieren en vogels. De verdampingswarmte wordt ook gebruikt voor koeltechniek, maar dan is het nodig om een stof te gebruiken die nog een aanzienlijke dampdruk heeft bij lage temperaturen (ammoniak, freon).
Volumetoename.
Het volume van de verdampte stof is grofweg afhankelijk van het aantal deeltjes, zonder dat de grootte of massa van deze deeltjes van belang is. 1 kg water neemt in de vloeistoffase ongeveer 1 dm³ in. Het aantal deeltjes is uit te rekenen met de molecuulmassa (18) en het getal van Avogrado (N) (6 * 1023), d.i. het aantal deeltjes in 1 mol. Een mol is een hoeveelheid stof gelijk aan de molecuulmassa in grammen. 1 mol water heeft dus een massa van 18 gram.
De gekozen 1 kg water bevat daarmee 1000 gram/18 gram = 55,5 mol water. Als een vuistregel nemen N moleculen (die tezamen 1 mol vormen) een volume van 22,4 liter (=22,4 dm³) in bij atmosferische druk (idealegaswet). Het uiteindelijke volume is dus 22,4 * 55,5 = 1243 dm³. De afstanden tussen de moleculen zijn dus iets meer dan tien keer zo groot geworden en het volume neemt meer dan duizendvoudig toe.
Als de verdamping plaatsvindt in atmosferische lucht, dan kan ook berekend worden hoeveel droge lucht nodig is om dit volume aan water te bevatten. Bij 20 °C is het aandeel water slechts 2,4 % van het totale luchtvolume. Door de hoge condensatiewarmte neemt de hoeveelheid water die in de gasfase is bij evenwicht snel toe met de temperatuur volgens de Clausius-Clapeyronvergelijking.
Invloed van wind.
Voortbordurend op het eerdere rekenvoorbeeld zien we dat om een liter water op te nemen 1243 liter waterdamp wordt gevormd. Er is dus 1243/0,024 = 51 kubieke meter droge lucht nodig om dit volume water op te nemen. De luchtverversing is dus zeer belangrijk voor een snelle verdamping. Zonder wind vormt zich al snel een verzadigde laag lucht boven het water en blijft de verdamping beperkt. De bovenstaande tabel laat ook zien hoe belangrijk de invloed van de temperatuur is. Merk op dat de dampdruk bij 50 °C nog maar zo een 12 % is van de dampdruk bij 100 °C. Daarom verwarmen wasdrogers de lucht sterk voor.
Sublimatie.
Als moleculen of atomen in een vaste stof overgaan naar de gasfase dan noemt men dit sublimeren. Dit komt voor als het heeft gesneeuwd en de sneeuw wordt opgenomen in de droge lucht zonder dat ze eerst smelt. Behalve de naam is er echter geen fundamenteel verschil tussen verdamping en sublimatie. Het omgekeerde van sublimatie is desublimatie (bijv. vorming van sneeuw of sommige vormen van rijp). Dit komt omdat door frictie deeltjes loskomen van de structuur van de vaste stof. Die gaan dan als gas gaan rondzweven in de atmosfeer.
Relevante factoren voor de verdamping.
Als er al veel van een stof in de gasfase aanwezig is dan zal minder netto verdamping optreden
De aanwezigheid van andere stoffen in de gasfase kan de capaciteit ook doen afnemen
Hoe groter de krachten tussen de deeltjes in de vloeistoffase, hoe meer energie er moet worden geleverd voor verdamping.
In een lagedrukgebied is er wat meer verdamping omdat water makkelijker kan ontsnappen aan het oppervlak
Hoe groter het oppervlak, hoe groter de verdamping.
Hoe hoger de temperatuur, hoe meer verdamping.
Hoe hoger de dichtheid van de vloeistof, hoe geringer de verdamping.
Figuurlijke betekenis.
In het Nederlands wordt "verdampen" veelvuldig figuurlijk gebruikt om aan te geven dat iets verdwenen is, met name bij kapitaal.

</doc>
<doc id="17432" url="https://nl.wikipedia.org/wiki?curid=17432" title="Principe van Bernouilli">
Principe van Bernouilli



</doc>
<doc id="17434" url="https://nl.wikipedia.org/wiki?curid=17434" title="Friedrich Kekule">
Friedrich Kekule



</doc>
<doc id="17435" url="https://nl.wikipedia.org/wiki?curid=17435" title="Paasdatum">
Paasdatum



</doc>
<doc id="17436" url="https://nl.wikipedia.org/wiki?curid=17436" title="Carl Pettersson (zeeman)">
Carl Pettersson (zeeman)

Carl Pettersson (Sollentuna (Stockholms län), 4 oktober 1875 – Sydney, 12 mei 1937) was een Zweedse zeeman en avonturier. Hij trad in dienst van een bedrijf dat kopra verhandelde in de Bismarckarchipel in het toenmalige Duits Nieuw-Guinea. In 1904 leed hij schipbreuk en spoelde aan op Tabar, een klein eiland dat even ten noorden van Nieuw-Ierland ligt, bij het dorpje Teripax.
Hoewel de bevolking kannibalistisch was, kon hij het goed met hen vinden. Hij bleef er, trouwde met Singdo, de dochter van hoofdman Lamy, en kreeg acht kinderen met haar. Toen Lamy overleed volgde Pettersson hem op. Hij was een krachtfiguur, en slaagde erin onderlinge twisten te beëindigen. Van Tabar uit begon hij eveneens in kopra te handelen. Hij behandelde de inlandse werkkrachten goed en respecteerde hun gewoonten, wat een uitzondering was in het begin van de twintigste eeuw.
In 1921 overleed zijn vrouw. Pettersson ging terug naar Zweden om een nieuwe moeder voor zijn kinderen te zoeken. Zijn keus viel op de Engels-Zweedse Jessie Louisa Simpson, met wie hij in 1923 in Tabar trouwde. Zijn koprabedrijf was in zijn afwezigheid vervallen, maar door een goudvondst werd hij een rijk man. Niettemin verlieten de Petterssons Tabar. Jessie Simpson ging in de jaren dertig naar Zweden voor een behandeling tegen kanker, maar overleed daar in 1935. Haar man vergezelde haar niet, hij kwam niet meer naar Zweden terug maar overleed aan een hartaanval in Australië. 
Over Pettersson en zijn belevenissen deden in Zweedse kranten sterke verhalen de ronde, die Astrid Lindgren geïnspireerd hebben tot het creëren van de vader van Pippi Langkous, Efraïm Langkous.

</doc>
<doc id="17438" url="https://nl.wikipedia.org/wiki?curid=17438" title="Nationale feestdag">
Nationale feestdag

De meeste landen hebben een of meer nationale feestdagen waarin de onafhankelijkheid, verjaardag van het staatshoofd of iets soortgelijks wordt gevierd. Hieronder volgt een lijstje op datum:

</doc>
<doc id="17439" url="https://nl.wikipedia.org/wiki?curid=17439" title="Watermolen (door water aangedreven molen)">
Watermolen (door water aangedreven molen)

Een watermolen is een molen die het stromen of vallen van water, bijvoorbeeld in een beek of een rivier, door middel van een waterrad omzet in rotatie-energie, die nuttig kan worden gebruikt voor het malen van graan of het persen van olie.
In het noorden en westen van Nederland wordt het woord gebruikt voor een molen die wind gebruikt om water op te pompen.
De energie kon ook gebruikt worden voor andere industriële toepassingen: het bewerken van metalen als smeedijzer of koper, het vervaardigen van papier (papiermolen), en in de textielnijverheid, zoals een volmolen.
Een molen die in zijn geschiedenis zowat alle functies vervulde is de IJzerkotmolen in de Zwalmvallei, België. Deze was achtereenvolgens ijzermolen, kopermolen, papierfabriek, olieslagerij, graanmolen en uiteindelijk brouwerij.
Geschiedenis.
De uitvinding van het waterrad was een mijlpaal in de technische ontwikkeling van de mensheid, aangezien door het benutten van waterkracht tegenover spierkracht zeer veel meer mechanische energie beschikbaar gemaakt kon worden.
Zo dienden waterraderen bijvoorbeeld voor bewatering in de landbouw, als schoepenrad voor het ophijsen van water. Zulke schoepenraderen zijn vele eeuwen lang in verscheidene culturen in gebruik geweest, zoals in Egypte, Syrië, India en China. Men gaat ervan uit dat waterschoepraderen rond 1200 v.Chr. in Mesopotamië in gebruik genomen werden.
Het gebruik van waterkracht als energiebron wordt al beschreven in het werk van Philon van Byzantium. We nemen aan dat de Grieken in de 2e eeuw voor Christus het gebruik van watermolens kenden. Ook de Romeinen bouwden watermolens. Een belangrijk complex uit de 2e eeuw ligt bij het Franse Fontvieille. Hier stroomde het water langs twee rijen van acht bovenslag graanmolens. Daarbij werden al tandwielen gebruikt om de beweging van het verticale schoepenrad over te brengen naar de horizontale maalstenen.
In de middeleeuwen werd de technologie veel ruimer toegepast dan in de oudheid. Volgens Gimpel was dit een factor in de graduele afname van de slavernij.
Typen watermolens.
Watermolens kunnen naar het type waterrad worden onderscheiden in:
Bovenslagmolen.
Een "bovenslagmolen" wordt vooral toegepast op beekjes met weinig water maar een voldoende verval. Want om de kracht van het water optimaal te benutten wordt een beekje met een goot omgeleid om het zo boven op het rad te laten stromen. Soms wordt er voor de molen ook nog een wijer of molenvijver aangelegd, een soort stuwmeer, zodat er minder snel watertekort ontstaat bij het malen. Een voorbeeld van een "bovenslagmolen" is de Watermolen Sint-Gertrudis-Pede.
Middenslagmolen.
Bij "middenslagmolens" wordt het water halverwege het rad aangevoerd; het rad komt in beweging door zowel het gewicht als door de stroomsnelheid van het passerende water. Middenslagmolens komen veel voor in Limburg en in Haspengouw.
Onderslagmolen.
Bij "onderslagmolens" stroomt het water onder het rad door. Dit type molen komt vooral voor op de wat grotere beken/kleinere rivieren en is typisch voor waterlopen met een klein verval. We vinden deze molens vrij frequent in de Kempen op de Aa is de Watermolen van Tielen in Tielen (België), op de Kleine Nete bij Retie en Kasterlee, op de Dommel bij Eindhoven, op de Vlier bij Deurne en ook op de Dinkel (molen van Singraven bij Denekamp).
Turbinemolen.
Bij "turbinemolens" is er geen sprake meer van een rad buiten de molen, maar van een horizontaal schoepenrad in een behuizing, waarbij het geheel zich onder water bevindt. Alleen een aandrijfas steekt nog boven water uit. Door het water door de turbine te laten lopen wordt het schoepenrad met aandrijfas in beweging gebracht. In de vierde en vijfde eeuw kwam een geheel houten turbine tot ontwikkeling, waarvan de Stockmühle nog een voorbeeld is. Later werden zowel het schoepenrad als de behuizing van metaal gemaakt.
In Limburg is rond 1900 bij veel molens het buitenrad vervangen door een turbine (meestal een Francisturbine) vanwege het hogere rendement.
Turbinemolens worden ook gebruikt om elektriciteit op te wekken. Dat gebeurt in waterkrachtcentrales.
Vortex.
Een bijzonder geval is het gebruik van het draaiende water zelf, zonder dat er andere bewegende onderdelen worden gebruikt. In o.a. Roemenië wordt van oudsher waterkracht gebruikt voor het wassen van textiel. Het water stroomt van bovenaf in een tobbe die boven een riviertje of beekje is geplaatst. Door het bewegende water ontstaat een vortex waarin de was wordt gedaan. Er is geen documentatie beschikbaar over het ontstaan van deze toepassing, waardoor de ouderdom ervan onbekend is. De oorsprong ligt ergens in de middeleeuwen, waarmee dit apparaat de oudste wasmachine ter wereld is.
Enkele getallen.
In het stroomgebied van de Maas bevinden zich nog 450 watermolens, maar tussen 1500 en 1800 waren er tussen 2250 en 4500 in bedrijf. De provincie Noord-Brabant telde voor 1850 ongeveer 50 watermolens. In 1920 waren er nog 30 werkende molens over. Er zijn er nog tien over.
Op de Geul, een riviertje op de grens van België en Nederland, staan 14 watermolens.
Met de opkomst van de stoom- en elektrische molens verloren veel watermolens hun functie, sommige werden omgebouwd. Door brand en gebrekkig onderhoud vervielen de in onbruik geraakte molens. De waterschappen kochten ze op om ze af te breken, teneinde de waterafvoer van de beken te versnellen.

</doc>
<doc id="17440" url="https://nl.wikipedia.org/wiki?curid=17440" title="Watermolens">
Watermolens



</doc>
<doc id="17441" url="https://nl.wikipedia.org/wiki?curid=17441" title="Dvorak Toetsenbord">
Dvorak Toetsenbord



</doc>
<doc id="17444" url="https://nl.wikipedia.org/wiki?curid=17444" title="Hemellichaam">
Hemellichaam

Een hemellichaam of astronomisch object is een voorwerp, een structuur of een samengesteld geheel dat van nature voorkomt in het waarneembare heelal. In de sterrenkunde worden de termen "object" en "lichaam" vaak door elkaar gebruikt. Sommige hemellichamen zijn met het blote oog te zien, voor andere zijn meer of minder geavanceerde telescopen nodig. 
Voorbeelden.
Het heelal bevat uiteraard enorm veel objecten, onder meer de volgende.
In het Melkwegstelsel.
In ons eigen sterrenstelsel, de "Melkweg", komen onder meer voor:
Indeling van het heelal.
Het universum (heelal) kan worden gezien als een samengesteld geheel met verschillende niveaus. Op de grootste schalen bestaat het heelal uit sterrenstelsels. Deze kunnen in groepen en clusters worden ingedeeld, vaak weer binnen grotere superclusters, die op hun beurt samen een web vormen en het hele waarneembare heelal omspannen.
Sterrenstelsels komen voor in vele vormen (morfologieën): onregelmatige, elliptische en schijfachtige vormen, afhankelijk van hun vorming en ontwikkeling (evolutionaire geschiedenis).
Naamgeving.
Tegenwoordig heten de meeste hemellichamen naar 
In het verleden kregen hemellichamen namen van 
In de afgelopen eeuwen zijn regels afgesproken om hemellichamen systematisch een naam te geven.
Manen.
Voor manen worden Romeinse cijfers gebruikt. Dit gebruik ontstond in 1610 toen de Italiaanse astronoom Galileo Galileï vier manen van Jupiter ontdekte, die hij Jupiter I, II, III en IV noemde. De Duitse astronoom Simon Marius ontdekte de manen rond dezelfde tijd, maar publiceerde er pas in 1614 over, waarbij hij ze volgens voorstel van Johannes Kepler de namen van vier geliefden van Zeus uit de Griekse mythologie gaf, de Griekse tegenhanger van de Romeinse god Jupiter. Hiermee ontstond de conventie om de planeten naar Romeinse goden te vernoemen, maar hun manen naar Griekse mythologische wezens.
De zesde maan van Saturnus werd ontdekt door Christiaan Huygens in 1655 en in 1847 door John Herschel omgedoopt tot Titan. Deze werd geclassificeerd als "Saturnus VI".
Sterren.
Voor de helderste sterren wordt de Bayer-aanduiding gebruikt, opgesteld in 1603. Deze bestaat uit een letter van het Griekse alfabet (zoals alfa (α), bèta (β), en gamma (γ)), gevolgd door de genitief van de Latijnse naam van het sterrenbeeld waar de ster deel van uitmaakt (bijvoorbeeld Aldebaran in het sterrenbeeld Stier (Taurus) is α Tauri ("alfa Tauri" of "alpha Tauri")). Het sterrenbeeld kan daarbij afgekort worden tot drie letters (bijvoorbeeld: "Tau" is "Tauri"). De sterren binnen het sterrenbeeld werden meestal in volgorde van helderheid benoemd, te beginnen met "alfa" voor de helderste, zoals Aldebaran, maar dit was niet altijd het geval.
Dubbelsterren.
In 1650 werd het bestaan van dubbelsterren ontdekt door de ster Mizar ("zeta Ursae Majoris", de zesde helderste ster in het sterrenbeeld Grote Beer), die werd begeleid door Alcor (later bleken dit in totaal zes sterren te zijn). Om de twee sterren (componenten) van een dubbelster te onderscheiden, wordt een hoofdletter gebruikt. Dit is belangrijk omdat een kleine letter een exoplaneet aanduidt. Bijvoorbeeld bij Alpha Centauri, waarbij de helderste component A wordt genoemd (Alpha Centauri A/α Centauri A) en de zwakste B (Alpha Centauri B/α Centauri B) en het geheel AB (Alpha Centauri AB/α Centauri AB). Bij een meervoudige ster met meer dan twee componenten gaat men verder met C, D enzovoort. Zo bleek in 1915 dat Alpha Centauri nog een derde ster bezat, Proxima Centauri, en het dus eigenlijk een drievoudige ster is. Proxima Centauri wordt daarom als Alpha Centauri C/α Centauri C geclassificeerd.
Exoplaneten.
In 1992 werd het bestaan van exoplaneten bewezen door twee planeten rond de pulsar PSR B1257+12, die daarop PSR B1257+12A en PSR B1257+12B werden genoemd. Dit schiep echter de verwarring dat PSR B1257+12 een dubbelster zou zijn en de twee net ontdekte exoplaneten haar componenten, wat niet het geval is. Dit probleem werd acuut toen in 1999 een exoplaneet om de dubbelster Upsilon Andromedae (het ging om component Upsilon Andromedae A van de dubbelster) werd ontdekt. Sindsdien wordt een exoplaneet aangegeven met een kleine letter achter de sterrenbeeldnaam, beginnend met "b" ("a" is de ster zelf). Zo kreeg de nieuwe planeet de naam Upsilon Andromedae b (soms geschreven als Upsilon Andromedae Ab ter onderscheiding van de zwakkere component Upsilon Andromedae B). Sindsdien wordt PSR B1257+12 A ook wel PSR B1257+12 b genoemd, maar de oude naam bestaat nog.In 2011 werd rond de dubbelster Kepler-16 een exoplaneet ontdekt, die om beide componenten A en B beweegt. Voorlopig heeft deze planeet nog de naam Kepler-16b, maar mocht er een planeet ontdekt worden die slechts om een van beide componenten beweegt, dan zal de naam veranderen in "Kepler-16 ABb".
Voorbeeld.
Stel dat men ooit een vierde maan (IV) vindt rond een tweede planeet (c) van de zwakke component (B) van de op 12 na helderste dubbelster (ν) in het sterrenbeeld Andromeda (And), dan zal deze met de twaalfde letter van het Griekse alfabet (ν) "ν And Bc IV" oftewel "Nu Andromedae Bc IV" heten. (Nu Andromedae bevat echter voor zover bekend geen planeten en er zijn ook nog geen manen buiten het zonnestelsel gevonden).

</doc>
<doc id="17445" url="https://nl.wikipedia.org/wiki?curid=17445" title="Komeet Shoemaker-Levy 9">
Komeet Shoemaker-Levy 9

De komeet Shoemaker-Levy 9 (kortweg SL9 met officiële benaming D/1993 F2) is een komeet waarvan tussen 16 en 22 juli 1994 21 fragmenten neerkwamen op de planeet Jupiter. Sommige van die delen hadden een diameter van 2 kilometer.
Eerste waargenomen botsing.
De botsing tussen Jupiter en SL9 was de eerste botsing tussen twee hemellichamen die ooit rechtstreeks is waargenomen. De inslagen vonden weliswaar plaats aan de kant van Jupiter die van de aarde was afgewend, maar er zijn foto's vanuit de ruimte gemaakt. Bovendien draaide de inslagpositie met Jupiter mee in het zicht van de aarde, zodat het gevolg na enkele uren vanaf de aarde kon worden bekeken.
Het effect van de inslag van de komeet op de atmosfeer van Jupiter was spectaculair: vuurbollen zo groot als de aarde stegen op in de atmosfeer van de planeet.
SL9 was een demonstratie van het ontstaan van kraterketens door een meervoudige inslag.
Baan.
Het baanvlak van de komeet had een inclinatie van 94,23333° met het vlak van de ecliptica.
Ontdekking.
De komeet werd op 24 maart 1993 ontdekt door Eugene Shoemaker, zijn vrouw Carolyn Shoemaker en de astronoom David Levy. Deze combinatie van kometenjagers is vele malen succesvol geweest in het vinden van nieuwe kometen, zoals ook het nummer achter de naam van deze komeet al doet vermoeden. Dit was vooral te danken aan de bijzondere gave van Carolyn om minieme verschillen te kunnen zien tussen twee foto's die met een tussenpoos waren genomen.
Bij de ontdekking was de komeet al in stukken gebroken. Berekeningen van de baan van de komeet, naderhand gemaakt, laten zien dat dit moet zijn gebeurd door de getijdenwerking van Jupiter tijdens een eerdere passage langs deze planeet, in juli 1992.

</doc>
<doc id="17446" url="https://nl.wikipedia.org/wiki?curid=17446" title="Balkanschiereiland">
Balkanschiereiland



</doc>
<doc id="17449" url="https://nl.wikipedia.org/wiki?curid=17449" title="Albanie">
Albanie



</doc>
<doc id="17450" url="https://nl.wikipedia.org/wiki?curid=17450" title="Macedonie">
Macedonie



</doc>
<doc id="17451" url="https://nl.wikipedia.org/wiki?curid=17451" title="Nederlands publiek omroepbestel">
Nederlands publiek omroepbestel

Het Nederlandse publieke omroepbestel is het geheel van organisaties die tezamen zorg dragen voor het aanbod van en op de publiek gefinancierde Nederlandse radiozenders en televisiekanalen en de daarbij behorende websites. Het Nederlandse landelijke publieke omroepbestel bestaat uit de stichting Nederlandse Publieke Omroep (NPO) en publieke omroeporganisaties, waarvan de eerste dateren van rond de jaren 1920. De Mediawet regelt hoe de zendtijd wordt verdeeld, waarbij de leiding in handen ligt van de raad van bestuur van de NPO. Naast de landelijke omroepen zijn er regionale omroepen en lokale omroepen.
Geschiedenis tot 2006.
De eerste voor het publiek bestemde radio-uitzendingen in Nederland waren die van radio-pionier Idzerda met zijn zender PCGG. Dit betrof echter een particulier initiatief. In de jaren 1920 werden de eerste omroepverenigingen opgericht. Het publieke omroepbestel in Nederland begon feitelijk met het Zendtijdbesluit van 1930. Hierin werd geregeld welke organisaties gemachtigd waren openbare radio-uitzendingen te maken. Die organisaties moesten kunnen aantonen dat zij een bepaalde maatschappelijke stroming vertegenwoordigden. De Nederlandse publieke omroep werd zo een voorbeeld van de verzuilde Nederlandse maatschappij, waarbij de vier grote omroepen een duidelijke signatuur hadden: de AVRO was algemeen (liberaal), de NCRV protestants, de KRO rooms-katholiek en de VARA socialistisch.
Pogingen om tot een echte nationale omroep te komen, naar het model van bijvoorbeeld de Britse BBC, zijn nooit geslaagd. Wel voerde de Duitse bezetter in 1941 gedwongen een nationale omroep in, maar vrij snel na de oorlog keerde men terug naar het vooroorlogse bestel.
Commerciële avonturen van zeezenders buiten de Nederlandse territoriale wateren zorgden wel voor enige verandering in het bestel in de jaren 60. De zeezenders werden door de overheid verboden, maar er kwam wel ruimte in het bestel voor nieuwe zendgemachtigden: het werd van een "gesloten bestel" in een "open bestel" getransformeerd. Wie voldoende leden had, kon in principe een status als zendgemachtigde verkrijgen. Ook werd voor het eerst reclame op de publieke omroep toegestaan, geëxploiteerd door de STER. De bekendste twee zeezenders, TV Noordzee en Radio Veronica, kwamen uiteindelijk als omroepvereniging in het publieke bestel terecht, respectievelijk als TROS (1966) en VOO (Veronica, 1976). Het open bestel maakte ook de weg vrij voor de Evangelische Omroep, die vanaf 1970 uitzond.
Vanaf de jaren 1990 kreeg de publieke omroep concurrentie van commerciële omroepen. Veronica trad in 1995 uit het bestel, om als commerciële omroep verder te gaan. Enkele jaren later trad BNN, voortgekomen uit datzelfde Veronica, juist toe tot het publieke bestel.
Nog tot na 2000 hadden televisieomroepen een eigen 'thuisnet'. Zo vond men begin jaren 1990 op Nederland 1 de KRO, de NCRV en de AVRO; Nederland 2 was het thuisnet voor TROS, Veronica en EO, en op Nederland 3 zonden VARA, VPRO en NOS uit. De radiozenders waren al meer thematisch ingedeeld, met Radio 1 voor nieuws, actualiteiten en sport, Radio 2 voor lichte muziek, Radio 3 voor popmuziek, Radio 4 voor klassieke muziek en Radio 5 voor het gesproken woord.
Omroepmodel na 2006.
In april 2004 werd een kritisch rapport gepresenteerd over het functioneren van de publieke omroep. "De publieke omroep maakt onvoldoende werk van een gemeenschappelijke visie en strategie voor de publieke omroep als geheel." Doordat omroepen elk hun eigen vaste 'thuisnet' hadden, ontstonden soms leegtes in de programmering. De omroepen konden of wilden een bepaald programma niet leveren. Naar aanleiding van dit rapport werd geadviseerd om netstatuten op te heffen en de netcoördinatoren meer macht te geven.
Sinds het seizoen 2006-2007 werkt de Nederlandse publieke omroep op landelijk niveau met een programmeringsmodel waarbij de regie bij de NPO ligt. Omroepen hebben hierbij geen 'thuisnet' en de NPO bepaalt per programma op welke zender het uitgezonden zal worden. Organisaties die mogen uitzenden op de landelijke radio- en tv-zenders zijn de aangewezen taakomroepen, enkele (kerk)genootschappen en de zendgemachtigde omroepverenigingen.
Per 2016 werd het aantal omroepen teruggebracht van 21 naar acht. Met de erkenningsperiode vanaf 2016 zal het aantal omroepverenigingen teruggebracht worden naar zes. Daarnaast blijven twee taakomroepen bestaan. Genootschappen werden geacht zich aan te sluiten bij een omroepvereniging. In oktober 2014 kondigde staatssecretaris Sander Dekker hervormingen aan die uiterlijk 1 januari 2016 ingevoerd zouden worden. De afzonderlijke omroepen zouden meer verantwoordelijkheden moeten overdragen aan de NPO. Zo zouden de programmarechten bij de NPO komen te liggen. Tevens zouden programmamakers meer mogelijkheden krijgen om hun programma's aan te bieden en zouden regionale omroepen meer zendtijd krijgen op de publieke zenders.
Op 14 juni 2019 kondigde minister Arie Slob middels een Kamerbrief grote wijzigingen in het bestel aan. De belangrijkste punten waren: 
Shula Rijxman, destijds voorzitter van de Stichting NPO, reageerde geschokt op de plannen. "Als deze bezuiniging doorgaat, dan gaat het op vele fronten vele titels raken".
Landelijke omroeporganisaties.
De "omroeporganisaties" maken programma's waarvan de raad van bestuur van de NPO de plaatsing bepaalt. Hieronder vallen de taakomroepen en de zendgemachtigde omroepverenigingen en (kerk)genootschappen.
Taakomroepen.
De "taakomroepen" zijn omroeporganisaties die een in de Mediawet genoemde taakstelling hebben. Hieronder vallen de NOS, die tot taak heeft het brengen van brede, onafhankelijke nieuwsvoorziening, en de NTR, die kunst en cultuur, minderheden, jeugd, educatie en achtergrondjournalistiek brengt.
Omroepverenigingen.
De zendgemachtigde omroepverenigingen (ook wel "ledenomroepen") zijn verenigingen die aanspraak maken op zendtijd bij voldoende leden. Daarnaast moeten ze volgens voorwaarden gesteld in de Mediawet een maatschappelijke, culturele, godsdienstige of geestelijke stroming vertegenwoordigen en een toegevoegde waarde leveren aan het (bestaande) Nederlandse omroepbestel. De hoeveelheid zendtijd wordt toegewezen naar omroepstatus, bepaald naar het aantal leden.
Erkenning.
Voor de erkenningsperiode van 1 september 2010 tot 1 september 2015 bleken alle bestaande omroepen op de peildatum voor de ledentelling, 1 april 2009, voldoende leden te hebben om hun zendmachtiging te behouden. Ook behaalden de twee nieuwe omroepen PowNed en Wakker Nederland het vereiste aantal van 50.000 leden om te mogen toetreden tot het bestel als aspirant-omroep. De aspirant-omroepen MAX en LLiNK behaalden de benodigde ondergrens van 150.000 leden. Desondanks werd de uitzendlicentie van LLiNK niet verlengd. Verder werden de licenties voor Nederlandse Islamitische Omroep en Nederlandse Moslim Omroep en later het nieuwe Omroep Universele Moslim Associatie ingetrokken voor de nieuwe erkenningsperiode.
Aangezien de rijksmediabijdrage per 2015 met 200 miljoen euro werd verminderd, wordt het aantal omroepen per 2016 teruggebracht van 21 naar acht. Een wetswijziging bepaalt dat de Minister voor de erkenningsperiode vanaf 2016 maximaal zes omroeporganisaties erkenning kan verlenen. Een omroeporganisatie kan een omroepvereniging zijn of een samenwerkingsomroep bestaande uit meerdere omroepverenigingen. De stichting NPO stelde in 2011 een '3-3-2-model' voor. Daarin wordt uitgegaan van drie zelfstandige omroepverenigingen (VPRO, MAX en EO), drie samenwerkingsomroepen (AVROTROS, BNN/VARA en KRO-NCRV) en twee taakomroepen (NOS en NTR). AVROTROS en KRO-NCRV geven alle programma's de titel van de fusieomroep. Bij KRO-NCRV is er één uitzondering. De programma's speciaal gericht op katholieken krijgen het logo KRO en programma's voor protestanten het logo van NCRV. BNN-VARA is gefuseerd, maar laat de meeste programma's vallen onder of BNN (jongeren) of VARA (wat ouder publiek). Andere omroepen worden geacht zich aan te sluiten bij een van de zes omroeporganisaties. Voor de erkenningsperiode vanaf 2016 geldt dat iedere omroeporganisatie ten minste 150.000 leden moet hebben. Voor de samenwerkingsomroepen geldt dat iedere afzonderlijke omroep meer dan 50.000 leden moet hebben. De peildatum voor het ledenaantal is gesteld op 1 april 2014.
Wel is er nog steeds plaats voor voorlopige erkenningen aan aspirant-omroepen en ook WNL en PowNed kunnen in principe een verlengde aspirantstatus aanvragen in plaats van zich bij een van de zes andere ledenomroepen aan te sluiten. Vanuit de Nederlandse politiek gaan wel stemmen op voor een negende uitzendlicentie, die het voor aspirant-omroepen mogelijk houdt om toe te treden tot het bestel.
PowNed gaf in 2011 aan niet veel te zien in de nieuwe structuur en liever als productiehuis door te gaan, maar onderzocht in 2014 toch opties om met andere omroepen samen te werken. WNL wil samenwerken met Omroep MAX.
Overige omroeporganisaties.
Omrop Fryslân, PP en Socutera vallen onder de zendtijd van de NOS.
Voormalige omroepen.
Genootschappen.
In Nederland waren enkele "genootschappen" tot 2016 zendgemachtigd. In de Mediawet 2008 worden deze aangeduid als 2.42-omroepen. Ze vertegenwoordigen kerkgenootschappen en genootschappen op geestelijke grondslag. In de Mediawet van voor 2008 heetten deze omroepen '39f-omroepen'.
De 2.42-omroepen zijn per 2016 verdwenen. IKON, ZvK en de Joodse Omroep zijn gaan samenwerken met de Evangelische Omroep. RKK en BOS sloten zich aan bij KRO-NCRV. OHM en de Moslim Omroep zijn gaan vallen onder taakomroep NTR. HUMAN is verdergegaan als ledenomroep. Voor een status als aspirant-omroep behaalde ze in maart 2014 de benodigde 50.000 leden.
Financiering.
De Nederlandse publieke omroep wordt gefinancierd door het Ministerie van OCW. De totale OCW-bijdrage bedroeg in 2018 794 miljoen euro. In 2019 bedraagt de bijdrage 780 miljoen euro. Dit bedrag is inclusief eenmalige bijdrage van 40 miljoen euro vanwege teruglopende STER inkomsten. De NPO genereert daarnaast ook zelf inkomsten, zoals distributie-inkomsten, rechtenvergoedingen en inkomsten uit programmagegevens. Reclame-inkomsten worden gegenereerd door de STER. De STER draagt deze inkomsten niet af aan de NPO, maar aan het ministerie van OCW. 
Bezuinigingen.
Het kabinet Balkenende I bezuinigde in 2004 op de publieke omroep: 64 miljoen euro. In 2006 volgde een additionele bezuiniging van 11 miljoen euro.
In 2010 kwam de financiering van de publieke omroep ter discussie vanwege vijf salarissen die boven de Balkenendenorm liggen. Minister Van Bijsterveldt heeft aangegeven dat omroepen het verschil tussen de Balkenendenorm en het salaris zelf zullen moeten bijleggen: enkele omroepen doen dit, enkele nog niet. Begin 2012 bleken 30 salarissen boven de Balkenendenorm te liggen, waarvan zo'n tien presentatoren.
In 2012 moest de NPO fors inkrimpen. Er werd 127 miljoen euro bezuinigd. Dit leidde tot de verschillende omroepfusies.
In 2016 leidden salarissen van 3FM-dj Giel Beelen en andere omroepmedewerkers tot maatschappelijke ophef en afkeuring. Ook staatssecretaris Dekker en een groot deel van de Tweede Kamer reageert. In 2015 verdiende Beelen 565.000 euro aan jaarsalaris en factureerde tevens voor promotie- en advieswerk. Dit terwijl de DJ geen radioprogramma meer maakte. Dekker reageerde door te stellen dat 'het ons belastinggeld [is, en] dit soort exorbitante salarissen daar niet bij passen'. Als reactie op de regelmatige ontstaande commotie over salarissen bij de NPO werd een nieuwe Mediawet opgezet door staatssecretaris Dekker, teneinde om meer inzicht te verkrijgen in de uitgaven. 
In 2017 heeft de NPO een kanaal geïntroduceerd waarvoor kijkers afzonderlijk moeten betalen: NPO Plus. Hiervoor is toestemming gekregen van het kabinet. Daar wordt een deel van het programma-aanbod ondergebracht dat voorheen gratis via "uitzending gemist" kon worden bekeken door kijkers die niet in de gelegenheid waren de uitzending op het moment van uitzenden te volgen. Het kanaal beoogt voor de NPO, naast de financiering uit de belastingen, een belangrijke extra inkomstenbron te creëren.
Adverteerders bewegen mee met hun doelgroepen en steken hun advertentiebudget steeds meer in online reclame. Tot 2018 kon deze terugloop opgevangen worden vanuit de Algemene Mediareserve (AMr) zodat het budget van de NPO op peil kon blijven. Die reserve raakt echter uitgeput. Minister Slob vroeg in 2018 de NPO om de kosten voor 2019 op maximaal 740 miljoen euro te begroten. Dit bedrag lag 89 miljoen euro lager dan waar NPO conform de Mediawet op zou mogen rekenen. De NPO waarschuwde voor aanzienlijke verschraling, gedwongen ontslagen en verlies van talent. Voor de begroting 2019 kende het kabinet de NPO een eenmalige bijdrage van 40 miljoen toe, hierbij in acht nemende dat er wordt gewerkt aan een langetermijnvisie om de teruglopende kosten op te vangen.
Op 14 juni 2019 kondigde minister Arie Slob middels een kamerbrief grote wijzigingen in het bestel aan. Door het opheffen van de STER reclame tot 20.00 uur komen er minder inkomsten binnen. Het rijk zal dit maar gedeeltelijk compenseren. Het is nog onduidelijk hoeveel tientallen miljoen de NPO precies minder te besteden krijgt.
Websites.
Naast de televisie- en radiozenders heeft de publieke omroep een groot aantal websites waarop afgestemd kan worden. Via het internet wordt informatie in de vorm van tekst, geluid en beeld verspreid. Verschillende omroepen onderhouden eigen websites. Een gezamenlijke website en mobiele app is NPO Start (voorheen UitzendingGemist.nl) voor het terugkijken van tv-programma's met de tv-gids en de radio- en tv-uitzendingen (live en achteraf). Hier zijn ook het vroegere Radiocast en Nederland 24 in ondergebracht. In 2005 werden (naar schatting) 350 websites verzorgd. Dit is een kleine daling ten opzichte van de 500 in 2004. De NPO maakte in juni 2013 bekend de websites van de afzonderlijke omroepen te willen onderbrengen bij NPO.nl. Daarnaast is er "NPO Plus" waar men tevens via "NLziet" programma's van commerciële omroepen kan (terug)zien. Bij NPO Plus heeft de NPO gemiste uitzendingen ondergebracht die voorheen gratis gezien konden worden, maar waarvoor sinds 2017 betaald moet worden.

</doc>
<doc id="17452" url="https://nl.wikipedia.org/wiki?curid=17452" title="Ster (omroep)">
Ster (omroep)

De Ster, afkorting van Stichting Ether Reclame, verzorgt reclame bij het Nederlandse publieke omroepbestel. De Stichting staat los van de stichting Nederlandse Publieke Omroep (NPO).
Historie.
In 1965 werd de SUR (Stichting tot Uitzenden van Reclame) opgericht, maar omdat men de naam niet prettig in het gehoor vond liggen, werd deze in 1967 veranderd naar Ster. De reclameblokken mochten alleen voor en na het nieuws (het NOS Journaal op de televisie en de Radionieuwsdienst op de radio) worden uitgezonden. Eind jaren tachtig werden er alsnog zogeheten "zwevende reclameblokken" ingevoerd: dit zijn reclameblokken die niet direct voor of na het nieuws komen. Pas in 1991 kwam er ook reclame op zondag.
Tussen de reclameblokken werd vanaf 1972 een animatiefilmpje van Loeki de Leeuw of een kunstzinnig lijnenspel (lissajousfiguren) vertoond. Ook de begin- en eindleader was een filmpje met Loeki de Leeuw. In de jaren tachtig waren er ook voor en na het NOS halfzes-journaal reclameblokken met tussenfilmpjes met beestjes met lange oren (Juggles) te zien, maar deze waren niet zo populair als de Loeki-de-Leeuw-filmpjes. Sinds 2004 werden geen filmpjes meer vertoond tussen de reclameblokken, maar werden de reclameblokken net als op de commerciële televisiezenders achter elkaar getoond.
Sinds juni 2021 (EK Voetbal 2020) worden er weer filmpjes met Loeki de Leeuw getoond tussen de reclameblokken.
Reclamelengte en inhoud.
Ster mag jaarlijks niet meer dan 10% en dagelijks niet meer dan 15% van de totale zendtijd met reclame vullen. Eveneens mag de stichting geen programmaonderbrekende reclame uitzenden. De reclames zijn strikt gescheiden van de programma's van de publieke omroep, reclames mogen geen programma's beïnvloeden. Klachten over reclames kunnen gemeld worden bij de Stichting Reclame Code Commissie, waar Ster bij is aangesloten.
In juni 2019 kwam minister Slob met het voorstel televisiezenders van de publieke omroep voor 20.00 uur reclamevrij te maken. Verder verdwijnen online spotjes en advertenties helemaal. Dit zal leiden tot een daling van de Ster inkomsten met een derde. Slob is bereid een deel van de daling van de reclame-inkomsten te compenseren. De overheidsbijdrage is 40 miljoen euro per jaar en de resterende 20 miljoen moet opgevangen worden door kostenbesparingen bij de omroepen.
Inkomsten.
De Ster verkoopt reclamezendtijd op de televisie- en radiozenders en in het digitale domein van de publieke omroep. De inkomsten gaan niet naar de NPO, maar rechtstreeks naar het ministerie van OCW, dat op zijn beurt de NPO financiert.
In 2017 werkten er gemiddeld 85 fte (2016: 87). In 2017 waren de totale inkomsten €191,5 miljoen (2016: €200,5 miljoen). Na aftrek van de kosten resteerde een winst van €178,9 miljoen (2016: €187,4 miljoen). Dit bedrag wordt volledig uitgekeerd aan het ministerie van OCW, dat hiermee deels de NPO financiert.
In 2018 daalde de verkopen naar €166 miljoen, het laagste resultaat in 20 jaar. De scherpe daling werd onder meer veroorzaakt doordat er geen kortingen of bonussen meer werden gegeven aan mediabureaus. Daarnaast speelden de verscherpte privacyregels en het ontbreken van het Nederlands elftal op het Wereldkampioenschap voetbal een rol.

</doc>
<doc id="17453" url="https://nl.wikipedia.org/wiki?curid=17453" title="37 v.Chr.">
37 v.Chr.

Het jaar 37 v.Chr. is een jaartal volgens de christelijke jaartelling.

</doc>
<doc id="17454" url="https://nl.wikipedia.org/wiki?curid=17454" title="Hiphop">
Hiphop

Hiphop is een culturele beweging, vooral bekend als muziekstijl. De muziekstijl wordt ook wel rapmuziek genoemd.
Hiphop is ontstaan in de jaren zeventig in New York, en dan voornamelijk in de arme wijk The Bronx, die destijds bewoond werd door vooral Afro-Amerikanen en latino's.
Muziekstijl.
Hiphop-muziek, ook wel hiphop of rapmuziek genoemd, is een muziekgenre dat in de Verenigde Staten in de jaren 70 door Afro-Amerikanen in de binnenstad werd ontwikkeld en dat bestaat uit een gestileerde ritmische muziek die vaak gepaard gaat met rappen, een ritmische en rijmende spraak-zang-techniek. Het ontwikkelde zich als onderdeel van de hiphopcultuur, een subcultuur gedefinieerd door vier belangrijke stilistische elementen: MC'ing/rappen, turntablism, breakdance en graffiti.
Voor muziek relevante elementen zijn beat-sampling of baslijnen uit eerdere opnames (of gesynthetiseerde beats en andere geluiden) en ritmische beatboxing. De term hiphopmuziek wordt soms als synoniem gebruikt voor rapmuziek, hoewel rappen geen vereiste component is van hiphopmuziek. Het genre kan ook andere elementen van de hiphopcultuur bevatten, zoals dj'ing, gebruik van draaitafels (al dan niet in combinatie met scratching), beatboxen en instrumentale nummers.
Ontstaan.
Hiphop is bij het grote publiek vooral bekend als muziekstroming, maar voor de leden van de subcultuur gaat hiphop meestal verder dan alleen muziek maken. De samenleving een spiegel voorhouden kan een van de aspecten zijn die hiphoppers naar buiten willen brengen. Verschillende teksten van hiphopnummers zijn daarom een aanklacht tegen de samenleving in het algemeen, of de levenssituatie van de rapper in het bijzonder.
Het was mede daardoor dat hiphop een stem kon geven aan een bepaald gedeelte van de Amerikaanse onderklasse, van oudsher vooral de Afro-Amerikaanse gemeenschap die leefde in de getto's van de Amerikaanse steden, maar later ook aan andere etnische bevolkingsgroepen, en niet langer alleen in de Verenigde Staten. Hiphop werd zo onderdeel van een emancipatiebeweging van de bewoners van de getto's, en deze oorsprong heeft een stempel gedrukt op hiphopcultuur in brede zin.
Hiphop begon in de Verenigde Staten, in de binnenstad van New York. Hiphop is waarschijnlijk ontstaan uit 70's disco, funk en dub maar werd een eigen stroming in The Bronx tijdens zogeheten "block parties" (wijkfeesten). De eerste blockparty was in The Bronx en werd gegeven op Segdewick Ave.1520 door DJ Kool Herc op 11 augustus 1973. 
Op de "block parties" in de jaren zeventig mixten dj's, zoals DJ Kool Herc, Grandmaster Flash en Afrika Bambaataa, met twee kopieën van eenzelfde funk- of electro-plaat de drumsolo's (of breakdowns) aan elkaar. Als de breakdown (of break) op de eerste plaat eindigde, mixten ze de tweede kopie erdoor enzovoort. Op deze manier ontstond een nieuw nummer met uitsluitend drums, waar de dj overheen scratchte. 
De MC ("Master of Ceremonies") of rapper is de uitvoerende artiest. Veel artiestennamen van rappers beginnen met "MC" (spreek uit: em-sie). De oorsprong van rappen ligt in het Jamaicaanse toasten, waarmee bedoeld wordt een soort half zingend praten of min of meer rijmend opzeggen over een nummer heen.
Het gebruiken van verschillende talen door elkaar heen in één nummer wordt codewisseling (Engels: code switching) genoemd. 
Breakdance en graffiti zijn twee ondersteunende kunstvormen. De eerste is een vorm van dans, de tweede is het maken van visuele kunstwerken met behulp van spuitbussen. Graffiti wordt vaak op muren in de openbare ruimte gespoten, waardoor het ook als overlast beschouwd wordt.
Bij turntablism zijn strakke overgangen niet voldoende (zoals bij beatmixen). De technieken (zoals cutting, scratching, spinnen en juggling) zijn hier veel belangrijker. Een vertaling van turntablism is: "one who uses the turntable in the spirit of a musical instrument", oftewel: ‘iemand die een draaitafel gebruikt in de geest van een muziekinstrument’.
De eerste algemeen erkende hiphopplaat die werd uitgebracht was "Rapper's Delight" van The Sugarhill Gang uit 1979. Het was de eerste hiphopplaat die wijdverbreid populair werd in de mainstream en waar hiphopmuziek zijn naam aan ontleende (van de openingsmaat). Sommigen beschouwen de single "King Tim III (Personality Jock)" van de Fatback Band, die een paar maanden eerder werd uitgebracht in maart 1979, echter als een rapplaat.
Nederland.
De Amsterdamse groep Osdorp Posse stond begin jaren negentig aan de basis van de Nederlandstalige rap. Voor die tijd waren er al wel enkele noveltyhitjes geweest waarin in het Nederlands werd gerapt, maar de Osdorp Posse was de eerste groep die zich toelegde op pure rap (hardcorerap). Deze rauwe stijl was halverwege de jaren tachtig in Amerika ontwikkeld door groepen als Public Enemy. Rapper Def P, de voorman van de Osdorp Posse, vertaalde voor vrienden die het Engels niet zo goed beheersten de teksten van Amerikaanse hiphopmuziek in het Nederlands. Het letterlijk omzetten van clichés leverde daarbij een komisch effect op. Hiermee was de nederhop geboren.
De Nederlandstalige rap (nederhop) kreeg vastere voet aan de grond door onder meer Extince, die in 1995 een hit had met "Spraakwater". Met de komst van onder meer Spookrijders, Skate the Great, Brainpower, Opgezwolle, DAC, Stropstrikkers, en 0118-Vier kwam het tot een verdere groei van de Nederlandse hiphop.
In Rotterdam is in 2002 het HipHopHuis geopend ter bevordering van de HipHop cultuur in de stadsregio.
België.
De Aarschotse groep Krapoel In Axe, kortweg K.I.A., stond begin jaren negentig aan de basis van de Vlaamstalige rap. Ze rapten in hun eigen streektaal en zijn tot de dag van vandaag de commercieel succesvolste Vlaamse rapgroep gebleven. Van hun eerste single, "Zaterdag", werden meer dan 30.000 exemplaren verkocht en hun debuutalbum "Zonder Boe Of Ba" ging meer dan 15.000 keer over de toonbank.
De Mechelse groep ABN, toen nog met Pita, deed het goed in België en mocht zelfs aantreden op het befaamde festival van Rock Werchter. Eind 1995 ontstonden eveneens in Mechelen Stijle die Rijme, Pure Cult, Grensloos en Nest. Verder zijn er nog 't Hof van Commerce, De Nihilisten, De Feesters en Morsdood, die het met hun West-Vlaams dialect goed doen in België. In 2016 maakt Soufiane Eddyani een vliegende start met singles en een sessie die op YouTube miljoenen malen zijn bekeken.
De laatste jaren worden er ook vaker hiphopwedstrijden (zogeheten battles) in Vlaanderen georganiseerd.
Aan Franstalige kant zijn ook heel wat hiphoppers aan het werk, met als bekendste groepen Starflam uit Luik en De Puta Madre uit Brussel. Door hun succes ontstonden later meer Franstalige hiphopgroepen. Deze zijn veelal samengesteld uit allochtonen, vaak met een Congolese of Marokkaanse achtergrond.

</doc>
<doc id="17455" url="https://nl.wikipedia.org/wiki?curid=17455" title="Hip-hop">
Hip-hop



</doc>
<doc id="17456" url="https://nl.wikipedia.org/wiki?curid=17456" title="Hip-Hop">
Hip-Hop



</doc>
<doc id="17457" url="https://nl.wikipedia.org/wiki?curid=17457" title="18 v.Chr.">
18 v.Chr.

18 v.Chr. is een jaartal volgens de christelijke jaartelling.

</doc>
<doc id="17458" url="https://nl.wikipedia.org/wiki?curid=17458" title="Conservatorium">
Conservatorium

Een (muziek)conservatorium is een school in het hoger onderwijs waar men zich kan laten opleiden tot professioneel musicus of danser.
Historische achtergrond.
De benaming 'conservatorium' is afgeleid van het Latijnse 'conservare' (='bewaren'). De naam gaat terug op de weeshuizen, 'bewaar'-plaatsen (opvangplaatsen) voor ouderloze kinderen, in Italië. Reeds Paus Gregorius I (ca. 600) rekruteerde voor de zangersknapen jongens uit deze instellingen. Sinds de 16e eeuw werd het een vaste regel dat deze knapen, indien ze een goede stem en muzikaal gevoel hadden, een zangersopleiding kregen ten behoeve van de koren van de kathedralen en andere grote kerken. Pas tegen het eind van de 18e eeuw ontstonden ook in andere landen muziekscholen buiten deze weeshuizen om, maar de naam bleef tot in onze tijd in praktisch alle landen behouden.
De voornaamste conservatoria werden opgericht in Napels (1537: het "Santa Maria di Loreto", de voorganger van het huidige Conservatorio di San Pietro a Majella di Napoli), Stockholm (1771), Stuttgart (1775), Parijs (1784), Milaan (1807), Praag (1811), Brussel (1813), Wenen (1822), Londen (1822), Den Haag (1826), Madrid (1830), Genève (1835), Boston (1853), Sint Petersburg (1862), Moskou (1866), Amsterdam (1862) en Antwerpen (1897).
Eind 20e eeuw kregen tal van Nederlandse en Belgische plaatsen de wettelijke status van 'Conservatorium' voor hun muziekschool. De vroegere beperktheid van het aantal muziekvakken dat aan een conservatorium werd onderwezen is bovendien aanzienlijk uitgebreid.
Opleiding.
Structuur.
Tot aan de invoering van het bachelor-master stelsel (BaMa) in 2002 was een conservatoriumopleiding als volgt opgebouwd:
Vanaf 2002 is de opleiding verdeeld in opleidingen voor de internationaal erkende academische titels:
Tot 2014 waren de graden van universitaire opleidingen ongelijk aan die van het hoger beroepsonderwijs. De graad Bachelor/Master of Arts was alleen toegestaan voor universitaire opleidingen. Sinds 1 januari 2014 is het wettelijk mogelijk gemaakt dat ook hogescholen deze graden mogen uitreiken. De Bachelor/Master of Arts-titel komt dan in de plaats van de Bachelor/Master of Music-titel.
Bij zowel de oude als de nieuwe structuur is er sprake van een propedeusejaar. Dit jaar is oriënterend en selecterend van karakter, en dient men met voldoende resultaten af te sluiten om toegelaten te worden tot de Hoofdfase.
Toelating.
Om aan een conservatorium te worden aangenomen moet eerst een toelatingsexamen afgelegd worden, dat bestaat uit een schriftelijk of mondeling theoretisch deel en een praktisch deel, een auditie. Om het vereiste aanvangsniveau te bereiken is het nodig dat men al een groot aantal jaren les heeft gehad op het betreffende instrument van een beroepsdocent, die zelf ook een conservatoriumdiploma heeft. Dat kan via een privé-docent of bij een docent aan een muziekschool. In Vlaanderen kan men ter voorbereiding op het conservatorium ook deeltijds kunstonderwijs volgen, of kunstsecundair onderwijs voor de studierichting Muziek of woordkunst.
Als men nog onvoldoende theoretische kennis heeft maar wel voldoende muzikaliteit heeft laten zien bij de auditie, kan men toegelaten worden tot de Vooropleiding (deeltijdstudie). In dit jaar leert men alle benodigde theoretische kennis en wordt tevens gekeken of de muzikale ontwikkeling van de student voldoende is om toegelaten te worden tot het eerste jaar.
Inhoud studie.
Bij instrumentale hoofdvakken en het hoofdvak zang ligt de nadruk op musiceren. De student krijgt wekelijks een uur les van de hoofdvakdocent. Daarnaast zijn er (instrumentale) groepslessen, lessen met begeleiding van een pianist of lessen in ensemblespel. De student wordt geacht zo'n 3 tot 6 uur per dag te studeren op zijn instrument, afhankelijk van het type instrument. Bij zangers en blaasinstrumenten is dit aantal uren in de regel lager i.v.m. de fysieke belasting die ermee gemoeid is.
Naast de instrumentale vakken zijn er voor alle studenten lessen muziekgeschiedenis, algemene muziekleer en solfège. Voor de pedagogische studies zijn er lessen in methodiek en ontwikkelingspsychologie. Daarnaast kennen verschillende hoofdvakken specifieke aanvullende lessen, zoals orgelbouwkunde, basso continuospel en improviseren voor organisten, liedbegeleiding voor pianisten, harmonieleer, contrapunt en vormleer voor componisten, organisten en (koor-)dirigenten, of Italiaans, acteren en Alexandertechniek voor zangers. Verschillende conservatoria geven daarnaast lessen in de zakelijke aspecten van het zzp'erschap ter voorbereiding op de praktijk.
Ontwikkeling.
Over het algemeen geldt dat de student tijdens de hele opleiding (zoals bij elke kunstopleiding) voldoende artistieke ontwikkeling moet tonen om te mogen afstuderen. Als deze ontwikkeling stagneert of men de potentie niet waar weet te maken, kan een bindend studieadvies tot stoppen volgen. De bedoeling is dat de student aan het eind van de opleiding blijk geeft van een groot muzikaal voorstellingsvermogen, en zijn of haar muzikale ideeën kan realiseren door alle geleerde kennis betreffende klankvorming en interpretatie, zelfstandig en op een juiste manier op muziekstukken in verschillende stijlen toe te passen. Daarnaast weet de musicus met zijn instrument te communiceren naar een publiek toe en geeft hij blijk van een eigen, herkenbare artisticiteit, waarmee de musicus zich van anderen onderscheidt.
Overige muziekstudies.
Voor geïnteresseerden die niet bij een conservatorium terecht kunnen, hetzij omdat zij afgewezen zijn bij de toelatingsexamens, hetzij omdat ze te oud zijn voor een reguliere opleiding, bestond in Nederland tot 2017 de mogelijkheid om via een staatsexamen in het bezit te komen van een bachelordiploma (afgegeven door de voormalige Schumann Academie). Men volgde dan meestal de theoretische vakken bij een instituut dat daarin gespecialiseerd was en de praktische vakken bij een privédocent.
Naast de pop- en jazzopleidingen aan de reguliere conservatoria zijn er ook gespecialiseerde Rock- en Popacademies die op HBO-niveau popmuziek als studierichting aanbieden.
Het is ook mogelijk aan een universiteit musicologie te studeren. In deze studie ligt de nadruk op theoretische vakken en onderzoeksvaardigheden, en niet op de instrumentvaardigheid.
Werkveld.
Afgestudeerden kunnen gaan werken als privédocent of als docent aan een muziekschool of bij een docentencollectief. Docenten Schoolmuziek kunnen muzieklessen geven op basisscholen en in het voortgezet onderwijs, waar muziek een examenvak is. Zangers kunnen solliciteren op vacatures bij beroepskoren en bespelers van orkestinstrumenten kunnen solliciteren op vacatures bij ensembles en symfonieorkesten. Ook een eigen ensemble starten om mee op te treden komt veel voor. Pop- en jazzmusici kunnen een eigen band oprichten of als studiomuzikant meewerken aan opnames van anderen. Zeer getalenteerde musici kunnen door een impresariaat gescout worden, waarna de impresario optredens gaat regelen. Jonge, net afgestudeerde solisten kunnen meedoen aan concoursen om zo naamsbekendheid te verwerven als men een prijs wint. De top van de Nederlandse solisten kan zich, met hetzelfde doel, aanmelden voor de Nederlandse Muziekprijs.
Afgestudeerden met een conservatoriumdiploma kunnen ook werk vinden in aanverwante beroepen zoals in de organisatie van muziekfestivals, concertzalen en poppodia, als impresario, orkestinspiciënt of artistiek leider, als muziekbibliothecaris, muziekrecensent of redacteur van een (vak-)tijdschrift, of een studie tot muziektherapeut gaan volgen. Soms worden musici instrumentenbouwers, -stemmers of -reparateurs. Vaak heeft men als zzp'er een gemengde beroepspraktijk, waarbij ook bijbanen buiten de muziek worden genomen om het inkomen aan te vullen.
Over het algemeen geldt dat het moeilijk is om als musicus je brood te verdienen, tenzij men uitzonderlijk getalenteerd is. Volgens de beoordeling van de Nederlandse Nationale Beroepengids (2021) zijn de baankansen voor musici "slecht". Volgens onderzoek van EWMagazine (2021) verdienen Nederlandse musici na 10 jaar gewerkt te hebben bruto €27.639,- per jaar / €23,39 per uur (mediaan) en behoren daarmee tot de laagst verdienende HBO-opgeleiden.
Conservatoria.
Zie de pagina's , en Lijst van conservatoria voor een overzicht van alle (internationale) opleidingen.
Literatuur.
Andreas Dorschel, 'Die Idee des Konservatoriums', in: "Mendelssohns Welten", ed. Laurenz Lütteken (Kassel - Basel - London: Bärenreiter, 2010), 89-108.

</doc>
<doc id="17459" url="https://nl.wikipedia.org/wiki?curid=17459" title="HipHop">
HipHop



</doc>
<doc id="17460" url="https://nl.wikipedia.org/wiki?curid=17460" title="515">
515

Het jaar 515 is het 15e jaar in de 6e eeuw volgens de christelijke jaartelling.

</doc>
<doc id="17461" url="https://nl.wikipedia.org/wiki?curid=17461" title="Musicologie">
Musicologie

Musicologie of muziekwetenschap is de wetenschappelijke studie van muziek op universitair niveau. 
In het algemeen maakt zelf musiceren geen deel uit van de musicologie. Veel muziekwetenschappers hebben echter wel een muzikale vorming achter de rug. Sommigen combineren de studie musicologie met een opleiding aan een conservatorium.
Vakgebied.
De muziekwetenschap ontstond in de negentiende eeuw, en is dus een relatief jonge wetenschap. Net als veel cultuurwetenschappen ontstond ze uit losser georganiseerde initiatieven: in de negentiende eeuw hielden musici, liefhebbers en commerciële uitgevers zich bezig met het produceren van muziekgeschiedenissen, muziekedities. Met de opkomst van de Romantiek steeg het aanzien van de muziek zodanig, dat er aan verwetenschappelijking kon worden nagedacht. De eerste leerstoel voor muziekwetenschap kreeg Guido Adler in 1844, aan de universiteit van muziekhoofdstad Wenen. 
Aanvankelijk was de musicologie vooral gericht op het 'redden uit de vergetelheid' van oude meesters en het schrijven van (vaak geromantiseerde) biografieën. In de loop van de twintigste eeuw kreeg de musicologie een wetenschappelijke status. Belangrijke figuren die daarbij een rol speelden zijn Guido Adler en Carl Dahlhaus.
Inmiddels heeft de muziekwetenschap veel verschillende takken van sport. De voornaamste en oudste zijn:
Het belangrijkste musicologische naslagwerk met betrekking tot de Westerse klassieke muziek is de Engelstalige "The New Grove Dictionary of Music and Musicians", en de Duitstalige MGG ("Die Musik in Geschichte und Gegenwart").
Opleidingen in het Nederlands taalgebied.
In Vlaanderen worden de opleidingen tot bachelor en tot master in de musicologie alleen onderwezen aan de Katholieke Universiteit Leuven. De Universiteit Gent biedt binnen de opleiding kunstwetenschappen de optie major musicologie aan, waarbij naast de basisvakken van kunstwetenschappen enkele musicologische vakken gevolgd kunnen worden. In Nederland bestaan opleidingen aan de Universiteit van Amsterdam en de Universiteit Utrecht.

</doc>
<doc id="17462" url="https://nl.wikipedia.org/wiki?curid=17462" title="514">
514

Het jaar 514 is het 14e jaar in de 6e eeuw volgens de christelijke jaartelling.

</doc>
<doc id="17463" url="https://nl.wikipedia.org/wiki?curid=17463" title="Begrotingstekort">
Begrotingstekort

Een begrotingstekort ontstaat als de uitgaven (aflossing inbegrepen) van de Rijksoverheid (in Nederland) of de Belgische Staat in een jaar hoger liggen dan de inkomsten.
De "inkomsten" bestaan uit de heffing van directe en indirecte belastingen, en niet-belastingontvangsten (dividenden uit staatsdeelnemingen en in Nederland vooral aardgasbaten). De "uitgaven" bestaan uit de bestedingen van de ministeries.
Het ministerie van Financiën financiert de staatsschuld door het uitschrijven van obligaties op de kapitaalmarkt. Aan het eind van de looptijd moet een obligatielening worden afgelost. Als de overheidsuitgaven hoger zijn dan de inkomsten, dan moet het af te lossen bedrag opnieuw geleend worden. Ook de aflossingen die gedaan worden op de staatsschuld behoren tot de uitgaven.
In de Miljoenennota die in Nederland op Prinsjesdag wordt gepubliceerd, wordt een begroting van inkomsten en uitgaven voor het volgende jaar gepresenteerd. De Najaarsnota geeft een tussentijds overzicht van het lopende begrotingsjaar.
Het begrotings- en het financieringstekort worden vaak vermeld als percentage van het bruto binnenlands product (bbp). Doordat het bbp op de middellange termijn door verschillende factoren toeneemt, neemt de relatieve staatsschuld af wanneer de absolute staatsschuld constant blijft.
Het begrotingstekort wordt ook wel de financieringsbehoefte genoemd. Het begrotingstekort wordt vaak verward met het financieringstekort en het overheids- of EMU-tekort.
Financieringstekort.
Er is sprake van een "financieringstekort" als de lopende uitgaven van het Rijk hoger zijn dan de inkomsten. De aflossingen op de staatsschuld worden dan niet meegerekend. Door het financieringstekort neemt de staatsschuld toe. In de politieke besluitvorming speelt het financieringstekort een grotere rol dan het begrotingstekort.
Als de lopende uitgaven lager zijn dan de inkomsten, dan is er sprake van een "financieringsoverschot". In dit geval neemt de staatsschuld af.
Overheids- of EMU-tekort.
Het Stabiliteits- en Groeipact, ingesteld door het in werking treden van de EMU stelt verschillende restricties aan het beleid van overheden met betrekking tot stabiliteit van de euro. De regels hebben betrekking op zaken die een verhogende invloed hebben op inflatie, zoals overheidsbestedingen, aangezien eurolanden geen invloed hebben op monetair beleid (dit wordt nu geregeld door de Europese Centrale Bank).
De EMU staat een "overheidstekort" toe van niet meer dan 3% van het bbp. Dit tekort bestaat uit een mogelijk financieringstekort, de saldi van begrotingen van lagere overheden en sociale fondsen.
Daarnaast dienen EMU-landen een staatsschuld van niet meer dan 60% van het bbp te hebben, of een percentage dat deze waarde in een bevredigend tempo nadert. Beide eisen zijn in 2000 versoepeld onder druk van Duitsland en Frankrijk met de argumentatie dat het beperken van extra overheidsuitgaven tijdens laagconjunctuur de economische groei afremt.
Huidige situatie.
In 2007 hadden de Eurolanden een begrotingstekort van 0,6%, een historisch laagterecord. Voor alle EU-landen gezamenlijk bedroeg dit tekort 0,9%. In 2004 was dit nog 2,9% en 2,8% respectievelijk. De totale overheidsschuld bedroeg in 2007 in totaal 66,3 procent van het gezamenlijke bruto binnenlands product in de eurolanden en 58,7% in de EU-landen gezamenlijk. In 2004 was dit nog 69,5% en 62,0% respectievelijk.
In 2022 bedroeg de overheidsschuld in de eurolanden circa 94%.
Relatie tot andere macro-economische grootheden.
De belangrijkste inkomstenbronnen voor de centrale overheid vormen de loonbelastingen en de btw. Daardoor wordt de geldstroom bij iedere transactie afgeroomd en vloeit een deel naar de staatskas. Uiteindelijk zou zo al het geld naar de overheid vloeien, vergelijkbaar met Achilles en de schildpad. Je kunt dan ook van een kringloop van geld spreken, doordat de overheid geld uitgeeft en het vervolgens weer uit de samenleving terugpakt. Dit proces wordt echter door twee oorzaken onderbroken. De eerste is het saldo van de financiële relaties met het buitenland: als er geld naar het buitenland wegvloeit dan verliest de overheid haar grip daarop. Als er geld van het buitenland binnenvloeit, stapelt het geld zich bij de overheid op. In de Nederlandse situatie vloeit er al jarenlang geld vanuit het buitenland naar Nederland, voornamelijk door het zeer grote saldo op de buitenlandse handel. Men zou dan ook verwachten dat Nederland al jarenlang een groot overheidsoverschot zou hebben en dat er geen staatsschuld zou zijn. Er is echter een tweede oorzaak voor het niet terugvloeien van geld naar de overheid, nl. de besparingen. Door de besparingen wordt het geld niet langer uitgegeven en kan de overheid het niet meer bij transacties afromen. Nederland heeft door het in de wereld unieke pensioenstelsel op basis van reserveringen ongeëvenaard hoge besparingen. De besparingen in Nederland vormen een stille reserve voor de overheid, immers zodra de besparingen worden uitgegeven, zal het geld weer naar de overheid beginnen te vloeien. In het hypothetische geval dat de besparingen ongedaan worden gemaakt, zal dat geld zich in twee ongelijke parten verdelen: een grootste deel dat naar de overheid vloeit en een kleiner deel dat naar het buitenland wegvloeit. In die situatie zal de staatsschuld zijn omgeslagen in een zeer groot positief bezit.
Statistisch gezien is het begrotingstekort ruwweg het verschil tussen het saldo van de betalingsbalans en de nationale besparingen. Dit verschil wordt, zoals internationaal afgesproken, door het Centraal Bureau voor de Statistiek bij het opstellen van de Nationale Rekeningen gebruikt om het begrotingstekort definitief te bepalen. Opmerkelijk is dat bij deze internationale definitie de inkomsten noch de uitgaven van de overheid een rol spelen.

</doc>
<doc id="17464" url="https://nl.wikipedia.org/wiki?curid=17464" title="513">
513

Het jaar 513 is het 13e jaar in de 6e eeuw volgens de christelijke jaartelling.

</doc>
<doc id="17465" url="https://nl.wikipedia.org/wiki?curid=17465" title="Burgeroorlog">
Burgeroorlog

Een burgeroorlog of intrastatelijke oorlog is een oorlog waarbij de strijdende partijen deel uitmaken van dezelfde staat (hetzelfde land of rijk). Burgeroorlogen worden vaak uitgevochten om religieuze, etnische of politieke redenen, maar soms is het eenvoudigweg een strijd tussen twee rivaliserende groepen. De strijd kan gepaard gaan met slachtingen of zelfs genocide (volkerenmoord). Ook door de vaak lang aanslepende strijd is de tol aan mensenlevens van de gemiddelde burgeroorlog hoog.
Definitie.
Het begrip burgeroorlog (intrastatelijke oorlog) onderscheidt zich langs de ene kant van oorlog tussen staten of landen (interstatelijke oorlog), en langs de andere kant van revolutie. In beide gevallen is het onderscheid niet geheel objectief, maar vereist het een waarde-oordeel: wanneer is een strijdende partij een staat of een niet-statelijke actor, en wanneer is de oorlog revolutionair, dat wil zeggen: een noodzakelijke stap in de vooruitgang? Zowel het begrip natie als het begrip vooruitgang zijn problematisch. Bovendien ontaarden veel revolutionaire bewegingen die bedoeld waren als een snelle staatsgreep, in een langdurige burgeroorlog tussen revolutionairen en contrarevolutionairen.
Het moderne Europese staatsbegrip vindt zijn oorsprong in de Vrede van Westfalen van 1648. Het internationaal recht dat uit dat verdrag ontstond, verleende aan de staat het monopolie van het gebruik van geweld binnen zijn grenzen: alleen oorlog "tussen" staten was nog rechtmatig. Volgens Hugo de Groot ligt het grote verschil tussen burgeroorlog en statenoorlog in het feit dat in deze laatste de strijdende partijen elkaar als gelijken erkennen en dus een aantal regels respecteren, terwijl in een burgeroorlog de partijen elkaars bestaansrecht ontkennen, elkaars bestaan zelfs willen beëindigen en dus niet gebonden zijn aan gevestigde procedures.
Het multipolaire statensysteem van 1648 bleef bestaan tot 1945, toen het vervangen werd door de bipolaire wereld van de Koude Oorlog. Daar waar in het multipolaire systeem oorlogen tussen staten nog vaak voorkwamen, werden die na de Tweede Wereldoorlog de uitzondering; de overgrote meerderheid van gewapende conflicten zijn sindsdien burgeroorlogen.
Voorbeelden.
In het overzicht hieronder halen we een aantal gewapende conflicten aan die op Wikipedia de naam burgeroorlog dragen en er bijzondere aandacht krijgen.
Premoderne tijd (tot 1648).
In het oude Griekenland werden een aantal militaire conflicten tussen coalities van steden uitgevochten, zoals de Eerste Peloponnesische Oorlog (460-445 v.Chr.) tussen de Peloponnesische Bond en de Delische Bond. Deze kunnen alleen als burgeroorlogen worden gekenmerkt in de mate dat Griekenland als één natie wordt beschouwd, wat in de context van de klassieke Oudheid twijfelachtig heet.
De Romeinse burgeroorlogen luidden de overgang in van de Romeinse republiek naar het keizerrijk. Het bekendste conflict, de burgeroorlog tussen Pompeius en Caesar (49-46 v.Chr.), nam de vorm aan van een gewapende klassenstrijd.
In de Genpei-oorlog (1180-1185) betwistten twee machtige families elkaar de Japanse keizerstroon.
Er is een geschiedkundige discussie over de vraag of sommige oorlogen in de Middeleeuwen en vroegmoderne tijd als burgeroorlogen (bijvoorbeeld over godsdienstkwesties) kunnen worden beschreven, zoals:
Moderne tijd tot 1945.
In de Engelse Burgeroorlog, een reeks conflicten in Engeland, Schotland en Ierland tussen 1639 en 1651, werd de verhouding tussen de monarchie en het Britse parlement grondig gewijzigd. Een aantal van de strijdpunten hadden betrekking op de verhouding tussen kerk en staat.
In Zwitserland trachtten de katholieke kantons zich in de Sonderbund-oorlog van 1847 tevergeefs af te scheiden van het Eedgenootschap.
De inzet van de Amerikaanse Burgeroorlog (1861-1865) was de afschaffing van de slavernij, tegen de bredere achtergrond van de tegenstelling tussen het agrarische Zuiden en het industriële Noorden van de Verenigde Staten.
De Russische Burgeroorlog woedde in de nasleep van de Oktoberrevolutie op het grondgebied van het voormalige Russische keizerrijk van 1917 tot 1922. Het Rode Leger vocht voor de bolsjewistische revolutionaire bewindvoerders; het Witte Leger bestond uit een anti-bolsjewistische coalitie met steun van westerse mogendheden. Uit de oorlog kwamen de nieuwe onafhankelijke staten Finland, Estland, Letland, Litouwen en Polen voort.
In de Ierse Burgeroorlog (1921-1923) werd binnen de Ierse Vrijstaat de interne verdeeldheid uitgevochten over de rechtmatigheid van het Anglo-Iers Verdrag, waarin onder meer de tweedeling van Ierland was vastgelegd.
De Spaanse Burgeroorlog (1936-1939) plaatste conservatieven en rechtse falangisten tegenover een linkse coalitie. Door de uitgebreide directe steun van buitenlandse mogendheden aan de strijdende partijen, met name door wapenleveringen van Nazi-Duitsland en de Sovjet-Unie, was dit in zekere mate ook een oorlog bij volmacht.
De Chinese Burgeroorlog is merkwaardig omdat hij van 1927 tot 1950 duurde en onderbroken werd door de Tweede Wereldoorlog. De Communistische Partij en de Nationalistische Kwomintang waren aanvankelijk bondgenoten; de inzet van het conflict was de invloed van de Sovjet-Unie in China. De oorlog eindigde feitelijk met de communistische overwinning en de uitroeping van de Volksrepubliek China, hoewel de (niet algemeen internationaal erkende) regering van Taiwan zich als de rechtmatige opvolger van de (nationalistische) Chinese regering beschouwt.
Na de Tweede Wereldoorlog.
De Griekse Burgeroorlog (1946-1949) kwam voort uit de tegenstelling tussen communistische en niet-communistische verzetsgroepen onder de Duitse bezetting. Aanvankelijk werden de communisten gesteund door socialistische landen als Joegoslavië en de Sovjet-Unie; toen die hulp wegviel, konden de door het Westen gesteunde regeringstroepen de opstand neerslaan.
Het land Soedan is al sinds zijn onafhankelijkheid in 1955 conflictgebied. Zowel de Eerste Soedanese Burgeroorlog (1955-1972) als de Tweede Soedanese Burgeroorlog (1983-2005) draaiden rond de tegenstelling tussen het islamitische noorden en het christelijk-animistische zuiden. In 2011 werd Zuid-Soedan onafhankelijk, en sinds 2013 is dat land op zijn beurt het toneel van een burgeroorlog die tot heden (2020) voortduurt.
In de Colombiaanse Burgeroorlog (1964-2016) bevochten het regeringsleger en rechtse paramilitaire groepen een aantal linkse guerrillagroepen. Verschillende partijen financierden hun strijd met de aanmaak van en handel in cocaïne en de scheidingslijn met gewone maffiabendes was niet altijd duidelijk. Dit lang aanslepende conflict zou 200.000 mensenlevens hebben geëist.
De Biafraoorlog was een mislukte onafhankelijkheidsoorlog van de regio Biafra in Nigeria tussen 1967 en 1970. Acties van het regeringsleger tegen burgerdoelwitten maakten grote aantallen slachtoffers, maar worden internationaal niet als genocide erkend.
In de Zimbabwaanse Onafhankelijkheidsoorlog (1966-1979) probeerde de blanke minderheid in Rhodesië door een vervroegde onafhankelijkheidsverklaring de macht te behouden ten nadele van de zwarte bevolking. In de typische koude oorlogsstrategie kreeg de regering militaire steun van het Westen, terwijl twee opstandige guerrillabewegingen ZANLA en ZIPRA gesteund werden door respectievelijk China en de Sovjet-Unie.
De Libanese Burgeroorlog (1975-1990) vond zijn wortels in de etnisch-religieuze tegenstellingen van het multiculturele Libanon, maar werd aangewakkerd door internationale inmenging. Tijdens de bloedbaden in Sabra en Shatila in 1982 werden tussen de 700 en 3500 Palestijnse vluchtelingen vermoord.
De Mozambikaanse Burgeroorlog begon in 1976, dus een jaar na de onafhankelijkheid van Mozambique, en eindigde pas in 1992 toen na het einde van de Koude Oorlog de buitenlandse steun wegviel.
Na de onafhankelijkheid van Tadzjikistan in 1991 ontstond een tegenstelling tussen de door Rusland gesteunde regering en een breed oppositiefront dat onder meer de islamisten omvatte. Tijdens de Tadzjiekse Burgeroorlog van 1992 tot 1997 kwamen naar schatting 30.000 tot 60.000 mensen om.
De naam Sierra Leoonse Burgeroorlog dekt een reeks van verscheidene gewapende conflicten in Sierra Leone tussen 1991 en 2002. Het Speciaal Hof voor Sierra Leone was een rechtbank die zich over de talrijke oorlogsmisdaden moest uitspreken.
De Joegoslavische oorlogen begeleidden het uiteenvallen van de Socialistische Federale Republiek Joegoslavië na de val van de Berlijnse Muur. Het dramatische hoogtepunt vormde de Bosnische Burgeroorlog van 1992 tot 1995.
Het land Jemen is ontstaan in 1994 na een oorlog tussen de aanvankelijk afzonderlijke staten Noord-Jemen (Jemenitische Arabische Republiek) en Zuid-Jemen (Democratische Volksrepubliek Jemen, later Democratische Republiek Jemen), die elk al een geschiedenis van interne conflicten achter de rug hadden. In 2015 brak de Jemenitische Burgeroorlog uit, in eerste instantie een religieus conflict tussen soennitische en sjiitische moslims, maar gecompliceerd door de rol van internationale terroristische organisaties.
In Congo greep Laurent-Désiré Kabila de macht na de Eerste Congolese Burgeroorlog (1996-1997) met zittend president Mobutu Sese Seko. In 1998 brak de Tweede Congolese Burgeroorlog uit; omwille van het grote aantal betrokken landen verdient dit conflict wellicht niet de naam burgeroorlog, hoewel er geen oorlogsverklaringen tussen internationaal erkende regeringen aan te pas kwamen. De oorlog eindigde officieel met een vredesakkoord in 2002 maar het conflict blijft tot vandaag (2020) in diverse gebieden nasmeulen. De belangrijkste inzet lijkt het beheersen van natuurlijke hulpbronnen zoals edelstenen en mineralen.
De Syrische Burgeroorlog begon in 2011 als een opstand in het kader van de Arabische Lente maar ontaardde in een langdurig multilateraal gewapend conflict dat tot vandaag (2021) voortduurt. De internationale terreurbeweging Islamitische Staat beleefde haar hoogtepunt in 2015-2016 dankzij een solide uitvalsbasis in het onstabiele Syrië en zijn buurland Irak.
Veelvuldigheid en duur.
Bovenstaande lijst van voorbeelden, maar ook het hoofdartikel lijst van burgeroorlogen zelf, vormt anekdotisch bewijs voor de toegenomen frequentie van burgeroorlogen na de Tweede Wereldoorlog. De Correlates of War is een academische studie van oorlogen, gebaseerd op gegevens sinds 1816 (het einde van de Franse revolutionaire en napoleontische oorlogen).
De dataset van Correlates of War gebruikt het woord burgeroorlog alleen voor conflicten met minstens 1000 slachtoffers per jaar, waardoor bijvoorbeeld The Troubles in Noord-Ierland en de strijd tegen Apartheid in Zuid-Afrika niet meegerekend worden. Ook eenzijdig geweld van de regering tegen burgers wordt niet als een burgeroorlog beschouwd. In de periode 1816-1997 waren er in die dataset 213 burgeroorlogen, waarvan 104 sinds 1945. Het jaarlijks aantal "nieuwe" burgeroorlogen is sinds 1816 geleidelijk toegenomen van ongeveer 1 per jaar tot ongeveer 2 per jaar, terwijl het aantal "aan de gang zijnde" burgeroorlogen dramatisch is toegenomen van ongeveer 3 in de jaren 1920-1940 tot meer dan 15 sinds de jaren 1980. Weliswaar beginnen er steeds ongeveer evenveel gewapende conflicten, maar de "duur" van de conflicten is sterk toegenomen sinds het einde van de Tweede Wereldoorlog. Dit kan verklaard worden door de internationale context, die meer de neiging heeft intrinsiek zwakke staten te ondersteunen. Vele voormalige kolonies die na 1960 nominaal onafhankelijk waren, beschikten en beschikken in feite niet over de middelen om een volwaardige staatsstructuur uit te bouwen; dit effect werd nog versterkt tijdens de Koude Oorlog doordat de twee grote machtsblokken graag uitgebreide militaire steun verleenden aan gewelddadige oppositiebewegingen tegen een regering die aanleunde bij het andere kamp. Landen zoals Myanmar en Angola zijn bijna de hele tijd sinds hun onafhankelijkheid in een burgeroorlog verwikkeld.

</doc>
<doc id="17467" url="https://nl.wikipedia.org/wiki?curid=17467" title="512">
512

Het jaar 512 is het 12e jaar in de 6e eeuw volgens de christelijke jaartelling.

</doc>
<doc id="17468" url="https://nl.wikipedia.org/wiki?curid=17468" title="Stalinist">
Stalinist



</doc>
<doc id="17469" url="https://nl.wikipedia.org/wiki?curid=17469" title="Vancouver">
Vancouver

Vancouver is een stad in Canada, het is het centrum van de gelijknamige agglomeratie en veruit de grootste bevolkingsconcentratie van de provincie Brits-Columbia. De stad ligt aan de Straat van Georgia, een deelzee van de Grote Oceaan. Een inwoner van Vancouver wordt in het Engels een "Vancouverite" genoemd. De stad is vernoemd naar de Engelse kapitein George Vancouver, een nazaat uit het Nederlandse adellijke geslacht Van Coeverden. Hij verkende grote delen van British Columbia in de achttiende eeuw.
De stad heeft een inwonertal van 631.486 (in 2016), en in de agglomeratie wonen 2.313.328 mensen. Verwacht wordt dat dit aantal in 2020 zal zijn gestegen naar 2.600.000. De haven van Vancouver is een van de belangrijkste ter wereld. Door de lage productiekosten is het ook de derde stad van Noord-Amerika als het gaat om de filmindustrie, na Los Angeles en New York. Hierdoor wordt Vancouver soms ook wel Noord Hollywood genoemd. 
In 2005 was Vancouver de op een na duurste stad van Canada, na Toronto, en nam het de 56e plek in op de wereldranglijst in dezelfde categorie. De stad staat bekend om haar hoge levenskwaliteit. Sinds december 2018 is Kennedy Stewart de burgemeester van Vancouver.
Geschiedenis.
Volgens archeologisch onderzoek werd Vancouver 4500-9000 jaar geleden al bewoond door de inheemse bevolking. De kustlijn, die tegenwoordig Point Grey heet, werd als eerst verkend door de Spanjaard José María Narváez in het jaar 1791, hoewel weleens wordt gedacht dat Francis Drake de streek al in 1579 aandeed. De stad is vernoemd naar de Engelse kapitein George Vancouver, die in 1792 de streek aandeed en grote delen van British Columbia verkende, waaronder de Burrard Inlet en veel van deze plekken een Engelse naam gaf.
De handelsreiziger Simon Fraser van de handelsmaatschappij North West Company was in 1808 waarschijnlijk de eerste die de locatie van de huidige stad bezocht. De 'gold rush' van 1858-1859 bracht naar schatting 25.000 mannen uit Californië naar de Fraser River en naar het gebied waar nu Vancouver ligt. Tot en met 1870 was de plek echter bekend als "Granville Island" en zestien jaar later kreeg de stad pas de officiële naam Vancouver; op 6 april 1886 kreeg het officieel ook een stadstatus. Op 13 juni van datzelfde jaar woedde ook de Great Vancouver Fire, die een deel van de stad verwoestte.
In de jaren 80 van de 19e eeuw kreeg de stad een verbinding met het oosten van het land dankzij de aanleg van de Canadian Pacific Railway. De CPR eindigde in het Waterfront Station, waardoor de ernaast gelegen stadswijk Gastown een impuls kreeg. In deze periode werd Vancouver een permanent bewoonde stad; zo vervijfvoudigde de stad in de periode vanaf 1881 tot 1911.
De familie Vancouver kwam oorspronkelijk uit Nederland en heette daar "Van Coevorden". Indirect is Vancouver dus vernoemd naar de Drentse plaats Coevorden. Dit feit werd in 1986 gevierd met een bezoek van een delegatie Coevordenaren en het Coevorder Mannenkoor aan Vancouver. Voor die gelegenheid werd in Vancouver een replica van het Kasteel van Coevorden op schaal 1:3 nagebouwd in het centrum van Vancouver.
In de begindagen van de stad leunde Vancouver vooral op grote bedrijven, zoals de CPR en de goudmijnen. Langzaamaan kwamen echter de lokale economieën op gang, waaronder het gebruik van de natuurlijke eigenschappen van de omgeving. Vooral de ligging aan zee zou later zeer waardevol zijn. In de jaren 30 van de 20e eeuw werd de haven van Vancouver haar grootste economische sector. Door de Grote Depressie in dezelfde tijd werd ook Vancouver zeer zwaar geraakt.
Het uitbreken van de Tweede Wereldoorlog zorgde er echter voor dat Vancouver een grote economische impuls kreeg dankzij grote orders van onder andere de Royal Canadian Navy en Boeing.
Na de oorlog opende in 1957 de Oak Street Bridge over de Fraser River, terwijl een jaar later de laatste tram uit het straatbeeld verdween. In de jaren 60 openden twee nieuwe universiteiten, British Columbia Institute of Technology en de Simon Fraser-universiteit.
In 1979 verving het Pacific Central Station het oude Waterfront Station als eindpunt voor de CPR. Het Waterfront Station werd omgebouwd voor de SeaBus en de SkyTrain. Het eerste overdekte stadion van Canada, het BC Place Stadium, werd in 1983 geopend. Drie jaar later werd de Expo 86 in onder andere Canada Place en Plaza of Nations gehouden. Het is tot op heden de laatste wereldtentoonstelling in Noord-Amerika geweest en was met ruim 22 miljoen bezoekers een succes. 
Geografie.
Vancouver ligt aan de Straat van Georgia, een deelzee van de Grote Oceaan die grenst aan het Vancouvereiland. De stad ligt in de UTC−8-tijdzone en in de Pacifisch Maritieme Ecozoneregio. De stad ligt op het Burrard Schiereiland, tussen de Burrard Inlet aan de noordkant en de Fraser rivier aan de zuidkant. Vancouver ligt niét op Vancouver Island, zoals door sommigen wordt gedacht. De stad staat wereldwijd bekend om de spectaculaire natuur in de directe omgeving en beschikt over een van de grootste stadsparken van Noord-Amerika; Stanley Park. Op zeer kleine afstand van Vancouver ligt de bergketen "North Shore Mountains" die op zonnige dagen voor goede uitzichten zorgt, zelfs vanuit downtown Vancouver. Ook de meestal ondergesneeuwde vulkaan Mount Baker is vaak goed te zien. De stad ligt 971 kilometer ten zuidwesten van Calgary en 228 kilometer ten noorden van de Amerikaanse stad Seattle.
Buurten.
Vancouver is onderverdeeld in 23 stadsdistricten, die "neighbourhoods" worden genoemd:
Klimaat.
Vancouver heeft een gematigd klimaat, en is mild voor Canadese begrippen. De stad heeft geen extreem koude winters zoals Calgary of Montréal. Per jaar daalt de minimumtemperatuur 46 dagen onder het vriespunt, en slechts twee dagen per jaar onder de −10 graden Celsius. De gemiddelde jaarlijkse neerslag is 1588 mm. De zomermaanden zijn over het algemeen zonnig en droog, met een gemiddelde maximumtemperatuur van 22 graden in juli en augustus. Sneeuw is geen typisch weerbeeld van Vancouver, gemiddeld valt er elf dagen per jaar sneeuw.
Agglomeratie.
De agglomeratie Groot-Vancouver ("Greater Vancouver") bestaat uit 21 gemeentes:
Bevolking.
Al in de jaren 1950 en 1960 werden er in de stadskern van Vancouver vele residentiële wolkenkrabbers gebouwd, om op die manier de toekomstige groei aan te kunnen en ruimtetekort te voorkomen. Deze stadsplanning heeft ervoor gezorgd dat Downtown Vancouver een compact en toegankelijk stadshart is geworden, geschikt voor openbaar vervoer, fietsers en wandelaars. Vancouver bestaat uit een aantal verschillende districten, waarvan een aantal een sterk eigen karakter hebben. De grootste etnische minderheid zijn de Chinezen, en de stad heeft een van de meest gevarieerde Chineessprekende bevolkingsgroepen in Noord-Amerika. Vancouvers Chinatown is de op twee na grootste van Noord-Amerika (na die van New York en San Francisco).
Er bestaan nog meer multiculturele wijken zoals Little Italy, Greektown, Japantown en een aantal kleine Koreatowns, ook al worden veel van deze districten tegenwoordig door een zeer gemengde bevolking bewoond. Desondanks worden de straatnamen in sommige districten nog wel in twee talen weergegeven (bijvoorbeeld Engels en Koreaans). Een groot aantal inwoners van Hongkong emigreerde naar de Noord-Amerikaanse westkust en dus ook naar Vancouver, nadat deze Britse kolonie deel van China werd. Hierdoor werd de al aanwezige hoeveelheid immigranten nog sterk verhoogd. Andere Aziatische etnische minderheden die vertegenwoordigd zijn in Vancouver zijn onder andere Vietnamezen, Filipijnen, Zuid-Koreanen en Japanners.
Voor de immigratiegolf uit Hongkong in 1980, was de grootste niet-Britse bevolkingsgroep de inwoners van Duitse afkomst, gevolgd door Oekraïners en personen van Scandinavische afkomst. Ook immigranten uit Zuid-Amerika en Oost-Europa maken deel uit van Vancouvers bevolking, maar zijn niet zo zichtbaar als de Aziatische. Ook al is Vancouver niet compleet vrij van raciale spanning, de vele verschillende bevolkingsgroepen leven behoorlijk harmonieus samen in de stad. Eén kenmerk daarvan is het grote aantal 'gemixte koppels', de enorme populariteit van Sushi en de Thaise keuken onder de niet-Aziatische bevolking, en de vele traditionele feesten van buitenlandse culturen die worden gevierd. Vancouver heeft ook een grote homoseksuele bevolking. De omgeving van Davie Street in Downtown staat ook wel bekend als "Davie Village" door het grote aantal gay restaurants, bars en clubs die daar te vinden zijn. Ook wordt jaarlijks in Vancouver een Gay Pride Parade gehouden.
In 2012 was veertig procent van Vancouverites van Aziatische afkomt.
Religie.
Vancouver heeft een hoog percentage (35%) van niet-religieuze mensen. Dit komt waarschijnlijk door het hoge aantal Chinese Canadezen in de stad. In Amerika is de meerderheid van de Chinese Amerikanen niet-religieus. 8% van de Aziaten is sikh. Het Zuiver Land-boeddhisme is de meest invloedrijke stroming onder boeddhistische Vancouvers.
Economie.
Vancouver is een van Canada's belangrijkste industriële centra, onder meer door zijn gunstige ligging aan de Grote Oceaan. In de haven van de stad, de grootste van Canada, wordt jaarlijks ter waarde van 43 miljard dollar verhandeld met 90 landen. In de afgelopen jaren is de stad ook belangrijker geworden voor softwareontwikkelaars, biotechnologie en met name de filmindustrie.
De prachtige omgeving van Vancouver maakt de stad een interessante toeristische bestemming. Bezoekers worden meestal aangetrokken door de unieke combinatie van het brede culturele aanbod in deze kosmopolitische stad en de besneeuwde bergen, regenwouden en ruige kusten in de directe omgeving. Een andere toeristische trekpleister is Granville Island, een klein eilandje naast Downtown, waar een grote markt is gevestigd. Ook de walvistours door de Straat van Georgia en de nabijgelegen Capilano Suspension Bridge, een echte hangbrug over een ravijn zijn zeer populair. Buiten dat, bezoeken jaarlijks zo’n 1 miljoen toeristen Vancouver 'en route' op een cruise schip, meestal op weg naar Alaska.
Verkeer en vervoer.
In de jaren 80 werden in Vancouver geen snelwegen aangelegd vanwege een langetermijnplan waar in dit was verboden. Er is maar één snelweg, de "Highway 1" die de stad aan de oostkant doorkruist.
TransLink is het transportbedrijf dat verantwoordelijk is voor zowel het autoverkeer als het openbaar vervoer van Vancouver en omgeving. De eerste trolleybus verscheen in 1948 en verving tot 1955 in het centrum de trams van de Britse Elektrische Spoorweg van Colombia. Het bedrijf opereert naast 13 trolleybuslijnen een groot aantal gewone buslijnen, een passagiersferry (SeaBus), drie metrolijnen (de SkyTrain) en het stoptreintraject dat bekendstaat als de West Coast Express. Het eindstation van deze vervoermiddelen is het Waterfront Station in het centrum van de stad.
Treinen naar andere steden vertrekken vanaf het Pacific Central Station, onder andere naar Seattle en Toronto, maar die treindiensten worden geëxploiteerd door VIA Rail en Amtrak.
Vancouver heeft zijn eigen internationale vliegveld, simpelweg Vancouver International Airport genaamd, dat ligt op het eiland Sea Island in de voorstad Richmond. Het is het op een na drukste vliegveld van Canada, en de op drie na grootste internationale luchthaven van de Noord-Amerikaanse westkust (na Los Angeles, San Francisco en Seattle). Vanuit Vancouvers vliegveld vertrekken dagelijks een groot aantal vluchten naar Azië, het is dan ook een van de belangrijkste verkeersknooppunten voor de luchtvaart tussen Azië en Noord-Amerika.
Kunst en cultuur.
Vancouver beschikt over een behoorlijk aantal musea en galerijen. De Vancouver Art Gallery heeft een permanente collectie met meer dan 7.900 items waaronder een groot aantal werken van de beroemde Emily Carr. Het Vancouver Maritime Museum is een scheepvaartmuseum met als hoogtepunt de "St. Roch", een historisch arctisch ontdekkingschip. Het Museum of Anthropology at UBC van de Universiteit van Brits-Columbia is het grootste van Canada, en bevat een enorm aantal objecten van de "Native Americans", de oorspronkelijke bewoners van British Columbia. Buiten dat heeft de stad een van de meest spectaculaire aquaria ter wereld, met een groot aantal witte dolfijnen, exotische vissen, en gigantische zeesterren.
Elk jaar worden er in de stad twee wereldwijd bekende festivals gehouden; het Fringe Festival en het Vancouver International Film Festival.
In de VanDusen Botanical Garden bevindt zich een beeldenpark met sculpturen van het "Vancouver International Stone Sculpture Symposium 1975".
Media.
De belangrijkste kranten van Vancouver zijn de "The Vancouver Sun" en "The Province", allebei gepubliceerd door Pacific Newspaper Group Inc.. Andere belangrijke dagbladen zijn "24 hours", "Metro" en de "Vancouver Courier". Onafhankelijke kranten zijn "The Georgia Strait" en de "West Ender". De tv-stations van Vancouver zijn CBC, CityTV, CTV, Channel M en Global TV.
Sport.
IJshockeyclub Vancouver Canucks is het belangrijkste sportteam van de stad en speelt in de National Hockey League. Daarnaast speelt voetbalclub Vancouver Whitecaps FC in de Major League Soccer. 
Vancouver was in 2010 gastheer van de Olympische Winterspelen, in samenwerking met het nabijgelegen Whistler. Deze winterspelen waren voor het thuisland zeer succesvol, omdat Canada het medailleklassement won. 
Stedenbanden.
Vancouver was een van de eerste steden van Canada die meedeed aan het internationale partnerstedenproject, genaamd "Town twinning". Vancouver heeft speciale afspraken en banden op het gebied van culturele, sociale en economische samenwerking met de volgende steden:

</doc>
<doc id="17471" url="https://nl.wikipedia.org/wiki?curid=17471" title="Stalinisme">
Stalinisme

De term stalinisme verwijst naar de politieke stroming onder Jozef Stalin, en de op het stalinisme gebaseerde staatsvorm van de Sovjet-Unie, waarin de persoonlijkheidscultus rondom Stalin als politiek leider een belangrijke rol speelde. Aanhangers van Stalins politiek noemden zichzelf niet stalinist, maar communist (marxistisch-leninistisch); de stalinistische staatsvorm werd door sommige, communistische tegenstanders van het stalinisme ook wel staatskapitalisme genoemd. Het stalinisme baseerde zich op de ideologie van het marxisme-leninisme. Het stalinisme als personencultus beheerste de Sovjet-Russische politiek vanaf ongeveer 1924 tot de dood van Stalin in 1953.
Opkomst.
Het stalinisme kwam in de jaren 1920 op, toen de Russische Revolutie stagneerde, doordat zij geen succesvolle navolging kreeg in het buitenland – zo mislukte de Duitse communistische revolutie –, door de burgeroorlog in Rusland, en door de onderontwikkelde Russische economie. Onder die omstandigheden kwam Stalin bovendrijven als leider van de ontstane bureaucratie, na een machtsstrijd binnen de communistische partij die pas eind jaren twintig werd beslecht.
Een van de belangrijkste kenmerken van het stalinisme als systeem – los van de persoonscultus – is het zogenaamde 'socialisme in één land', in navolging van Lenins theorie over de gewenste opbouw van een socialistisch systeem. Daarmee wordt bedoeld dat men de socialistische staatsopbouw binnen het eigen land vooropstelde, boven een gelijktijdige internationale socialistische wereldrevolutie, zoals die door Stalins belangrijkste tegenstander Trotski werd gepropageerd. Het stalinisme ging over tot een agressieve collectivisatie van de gebruiksgoederen, maar stond wel beperkt persoonlijk bezit van productiemiddelen toe. Zo mocht iedere Russische boer een stukje grond bezitten en de opbrengst daarvan verkopen.
Het stalinisme wilde de economie van de Sovjet-Unie zo snel mogelijk industrialiseren. De nadruk lag daarbij op de ontwikkeling van de zware industrie, hetgeen ten koste ging van andere sectoren, met name de landbouw en de lichte industrie. Gelijke lonen, zoals ze voordien in de Sovjet-Unie golden, werden afgeschaft, loon werd gebaseerd op prestatie. Hard werken werd bovendien aangemoedigd door de verering van de 'stachanowisten' (zo genoemd naar de arbeider Stachanow): arbeiders die harder werkten en meer produceerden dan hun collega's. De stachanowisten genoten privileges, zoals aparte winkelwijken en grotere appartementen. In de landbouw kenmerkte het stalinisme zich door een gedwongen collectivisatie: private landbouwbedrijfjes werden afgeschaft, en samengevoegd tot vaak zeer grote collectieve bedrijven, die in het bezit waren van de staat, en waar de boeren werknemers in loondienst waren.
Het stalinistisch systeem slaagde er dankzij dwang en een geplande economie in om Rusland van een derdewereldland te verheffen tot een supermacht. Door de bureaucratische en centralistische planning (in plaats van direct en decentraal zoals voorgesteld door meer anarchistisch georiënteerde communisten) liep de steeds complexer wordende economie echter vanaf de jaren zestig vast.
Huwelijken werden door Stalin in ere hersteld, en abortus werd verboden: een hoger geboortecijfer moest zorgen voor voldoende toekomstige arbeidskrachten.
Kunst.
Op artistiek gebied werd het zogenaamde 'socialistisch realisme' gepropageerd en opgedrongen. Avantgardistische en impressionistische experimenten werden verboden, kunstenaars moesten 'realistische' kunst maken, die herkenbaar moest zijn voor de arbeiders. De gelukkige arbeider, de hardwerkende boer en de leider zijn de drie hoofdthema's op de meeste 'socialistisch-realistische' schilderijen. Diverse kunstenaars en ook componisten ontvluchtten de Sovjet-Unie, omdat het stalinisme hen niet toestond hun eigen kunst te maken.
Persoonscultus rondom Stalin.
Stalin werd enorm vereerd in bijvoorbeeld militaire parades en in de media. De houding ten opzichte van religie was tweeslachtig: soms werd zij getolereerd, dan weer werden gelovigen vervolgd. Het stalinisme kende een soort van patriottisme; het volk behoorde trots te zijn op de waarden en prestaties van het socialistische vaderland en historische helden werden vereerd.
Hoogtepunt van het stalinisme als persoonscultus, na de showprocessen (de 'Grote Zuivering') eind jaren dertig tegen Stalins (vermeende) tegenstanders, was wellicht de periode na de Tweede Wereldoorlog (vaak in Rusland de Grote Vaderlandse Oorlog genaamd). Tijdens de oorlog hadden de Russen zich massaal opgeofferd voor het vaderland; de stalinistische persoonsverheerlijking werd getemperd, de onderdrukking van de Kerken verlicht en de vaderlandsliefde benadrukt. Deze houding van de Sovjet-autoriteiten heeft mede geleid tot de overwinning van het Rode Leger (slag bij Stalingrad) en de geallieerden op het nazistische Duitsland en de bevrijding van Oost-Europa. Na de Tweede Wereldoorlog werd de persoonsverheerlijking weer tot ongekende hoogte opgezweept: Stalin had zich bewezen als vader en redder van Rusland en werd in de propaganda als enige bron van nationale bezieling en glorie aangewezen.
Stalinisme en destalinisatie in en buiten de Sovjet-Unie.
In de (door het Rode Leger) van de Duitse bezetting bevrijde Oost-Europese landen, liet Stalin communistische partijen aan de macht komen die loyaal aan de Sovjet-Unie waren. Na de dood van Stalin, en zeker na de befaamde rede van Sovjet-leider Nikita Chroesjtsjov in 1956, verdween de persoonscultus uit de Sovjet-Unie, en vond er destalinisatie plaats in alle oostbloklanden. De persoonsverheerlijking rondom Stalin verdween, maar de één-partij-politiek bleef bestaan. Ook sommige stalinistische politieke principes bleven na Stalins dood gehandhaafd. Vooral de totale staatscontrole over de economie bleef tot de val van de Muur standaard in het Oostblok. De ijzeren greep op de Warschaupact-landen bleef een onderdeel van de buitenlandse Sovjetpolitiek. Pas met de val van de Muur in 1989 kwam hier een einde aan in Oost-Europa. Albanië (Enver Hoxha) bleef een strak stalinistische koers varen tot aan 1990. Noord-Korea wordt soms ook als stalinistisch aangeduid, alhoewel dit land zijn banden met het Russische communisme in de jaren 1970 heeft verbroken.

</doc>
<doc id="17472" url="https://nl.wikipedia.org/wiki?curid=17472" title="Schaamhaar">
Schaamhaar

Schaamhaar of venushaar, met de medische term pubes of pubarche genoemd, is beharing op de schaamstreek dat vanaf de puberteit groeit. Het begin van deze haargroei (pubarche) kan in leeftijd verschillen van rond negen tot ongeveer zeventien jaar, met een gemiddelde van elf tot twaalf jaar bij meisjes, en dertien tot veertien jaar bij jongens. De lengte, dikte, hoeveelheid, en kleur van het schaamhaar kan per persoon verschillen; het lijkt qua structuur en kleur meer op de wenkbrauwen dan op het hoofdhaar. Schaamhaar en okselhaar kunnen in kleur afwijken van het hoofdhaar. Bij de meeste mensen is het donkerder, maar het kan ook lichter zijn. Schaamhaar behoort tot de secundaire geslachtskenmerken.
Ontwikkeling en groei.
Voor de puberteit groeit zowel bij jongens als meisjes dun vellushaar op de schaamstreek. Als gevolg van een toename van androgenen verandert dit in de puberteit in dikker, vaak krulleriger haar. De leeftijd dat dit zichtbaar wordt, wordt "pubarche" genoemd. Hoewel de verandering van de haarzakjes vrij abrupt is, kan het hele proces enkele jaren duren.
Jongens.
Bij jongens begint de groei van schaamhaar met enkele haren op de balzak of net boven de penis. Binnen een jaar neemt het aantal haren rond de penis sterk toe. Binnen drie tot vier jaar bedekt het haar de gehele schaamstreek en wordt het dikker en donkerder, en na vijf jaar breidt het zich naar boven uit, richting de buik en de navel. Het groeit meestal ruitvormig boven, onder en op de penis en balzak, en kan qua hoeveelheid verschillen van een kleine hoeveelheid boven de penis tot een hoeveelheid waar het bijna volledig overgaat naar bijvoorbeeld borsthaar en beenhaar.
Meisjes.
Bij meisjes is de haargroei eerder driehoekig en bevindt het haar zich vooral boven maar ook rond de vulva. Hoewel vrouwen minder lichaamsbeharing hebben dan mannen, hebben sommige vrouwen een kleine driehoek boven de vulva, maar groeit het schaamhaar bij anderen door tot op de dijen.
Verwijderen.
Er bestaan culturele verschillen wat betreft het verwijderen van het schaamhaar. In Korea wordt weelderig schaamhaar als aantrekkelijk beschouwd. Het Aziatische ras heeft echter vaak een dunne lichaamsbeharing en "schaampruikjes" zijn er bijgevolg mode. Het zijn stukjes kunsthaar om op de schaamstreek aan te brengen.
Bij veel volkeren, zowel in de oudheid als nu, was en is het verwijderen van schaamhaar een uiting van een verzorgd menselijk lichaam. De Grieken en de Romeinen verwijderden onder andere hun schaamhaar als teken van reinheid, schoonheid en vitaliteit. In verschillende islamitische culturen verwijderen zowel mannen als vrouwen het schaamhaar om redenen van religie. Ook bij vele natuurvolkeren is het verwijderen van schaamhaar de regel.
In de westerse cultuur wordt schaamhaar vooral om mode, populariteit en esthetiek verwijderd. Het al dan niet volledig verwijderen van schaamhaar is in het Westen begonnen in de porno-industrie in de jaren zestig van de twintigste eeuw. Daarbuiten is het pas sinds de late jaren negentig populair geworden. De verschillende vormen waarin intiem onthaard wordt, zoals langs de bikinilijn, een streepje, of in de vorm van een hartje, worden in de westerse cultuur vaak gezien als exotisch en modieus. Uit een Duits onderzoek door de Universiteit van Leipzig onder 314 studenten van gemiddeld 23 jaar bleek in 2008, dat 88% van de vrouwelijke deelnemers en 67% van de mannelijke deelnemers de schaamstreek en de intieme delen onthaarde. Er zijn echter ook mensen die een weelderige bos schaamhaar juist waarderen. Schaamhaar is lange tijd als erotisch gezien. 
Functie van schaamhaar.
De voorouders van de huidige mens, homo ergaster en/of homo erectus, waren door hun evolutionaire oorsprong als aapachtig wezen, van top tot teen behaard. In de evolutie verloor de mens echter het merendeel van zijn lichaamsbeharing. Het feit dat het schaamhaar niet verdwenen is, kan samenhangen met de geur. Deze speelt een belangrijke rol bij seksuele aantrekking tussen mensen, net zoals bij diverse dieren. Vandaag de dag reageren mensen daar volledig onbewust op via hun vomeronasaal reukorgaan, dit is een piepklein en oeroud extra reukorgaan. De haren onder de oksels, tussen de billen en rond de geslachtsdelen kunnen geuren vasthouden en verspreiden. Een andere mogelijke verklaring waarom schaamhaar niet verdwenen is, is dat het een aanwijzing is voor seksuele rijpheid.

</doc>
<doc id="17474" url="https://nl.wikipedia.org/wiki?curid=17474" title="502">
502

Het jaar 502 is het 2e jaar in de 6e eeuw volgens de christelijke jaartelling.

</doc>
<doc id="17475" url="https://nl.wikipedia.org/wiki?curid=17475" title="Oostblok">
Oostblok

Het Oostblok is een verzamelnaam voor de voormalige Sovjet-Unie en de landen in Centraal- en Oost-Europa die in de tweede helft van de twintigste eeuw onder de invloedssfeer van de Sovjet-Unie vielen. Militair waren de landen gebonden via het Warschaupact, economisch via de Comecon.
Naast de Sovjet-Unie bestond het Oostblok uit Hongarije, Roemenië, Bulgarije, Tsjechoslowakije, Polen en de Duitse Democratische Republiek (DDR). Soms worden Joegoslavië en Albanië ook tot het Oostblok gerekend.
In de Oost-Europese gebieden die na de Tweede Wereldoorlog in de invloedssfeer van de communistische Sovjet-Unie vielen, liet de toenmalige leider Stalin via staatsgrepen ("revoluties van boven") de communisten aan de macht komen. Hij wenste namelijk een "cordon sanitaire" ten westen van de Sovjet-Unie: een keten van bevriende staten (satellietstaten) die bij buitenlandse (lees: westerse) agressie de eerste klappen zouden opvangen. In Joegoslavië, Albanië en Bulgarije kwam een sterke communistische partij aan de macht, maar in Polen, de DDR, Tsjecho-Slowakije, Roemenië en Hongarije waren het relatief kleine partijen die kunstmatig (en vaak via allianties) aan de macht werden geholpen. De Sovjet-Unie trachtte hun economieën via de Comecon in een groter geheel samen te brengen, dat echter eerder gunstig voor de Sovjet-Unie was dan voor de kleinere Oostbloklanden. Zo wilde Chroesjtsjov, de opvolger van Stalin, Albanië voedselleverancier maken en vertelde Hoxha dat "de wondere visvangst echt wat voor hem was".
Albanië.
Albanië was orthodoxer in de leer dan de andere communistische landen en bleef decennia nagenoeg in een zelfgekozen isolement. Dit begon toen Joegoslavië in 1948 met de Sovjet-Unie brak, waardoor het land niet meer aan een bondgenoot grensde. Na Chroesjtsjovs kritiek op Stalin keerde Albanië zich ook van de Sovjet-Unie af en richtte zich op Mao's communistisch China. Na de dood van Mao wijzigde de koers van China en wenste Albanië ook met China niets meer te maken hebben; het bleef tot de val van het communisme geïsoleerd en zonder bondgenoten.
De DDR.
De Duitse Democratische Republiek was een communistisch land dat ontstond in 1949 in het door de Sovjet-Unie bezette deel van het verslagen Duitsland. De DDR had het hoogste inkomen per hoofd van de bevolking, maar kende in de beginjaren een sterke leegloop naar het westen. Nadat ongeveer 3 miljoen Duitsers uit de DDR naar het Westen waren gevlucht, is het regime op 13 augustus 1961 gestart met het bouwen van een muur tussen West- en Oost-Berlijn. Ook de grens tussen de twee Duitse staten, sinds 1945 onderdeel van het IJzeren Gordijn, werd vanaf dat moment hermetisch afgesloten.
Joegoslavië.
Joegoslavië was geen lid van het Oostblok of van het Warschaupact. Hoewel communistisch geregeerd was de leider, maarschalk Tito, aan de macht gekomen vanwege zijn succes als partizanenleider. Tito was dus niet door het Rode leger geïnstalleerd en had aldus geen verplichtingen jegens hen. Tito weigerde ook aan allerlei economische, ideologische en militaire eisen van de Sovjet-Unie tegemoet te komen. Dit leidde in 1948 tot een openlijke breuk met de Sovjet-Unie.
Joegoslavië was in 1961 een van de oprichters van de Organisatie van Niet-gebonden Landen en kon zijn positie tussen Oost en West uitbuiten. Toen de Koude Oorlog ten slotte ten einde liep en Tito inmiddels overleden was, kon de overheid het land niet langer bijeen houden en viel het uiteen.
Polen.
In Polen was de afwijzing van het communisme het sterkst. In de geschiedenis was Polen drie keer tussen Pruisen en Rusland verdeeld en in 1939 hadden nazi-Duitsland en de Sovjet-Unie samen Polen bezet. Aan het eind van de Tweede Wereldoorlog werd Polen weer door het Rode Leger bezet, nadat de Sovjetlegers tijdens hun opmars richting Duitsland vlak voor Warschau halt hielden en het veelal pro-westerse en liberale verzet door de Duitse bezetters liet uitmoorden (zie de "Opstand van Warschau"). In 1956, 1970 en 1980 kwam het in Polen tot opstanden, en vooral in de minder toegankelijke gebieden hielden zich nog lange tijd opstandelingen schuil. De opstand van 1980 was goed georganiseerd in de vakbond Solidarność en kon door de communistische partij niet onder controle gebracht worden.
Roemenië.
Roemenië nam ook een aparte positie in, want het bewind daar stelde zich ten opzichte van de Sovjet-Unie vrij onafhankelijk op. Ook dit land leek relatief liberaal. De Amerikaanse regeringen en diplomaten meenden dat Roemenië in een conflict de kant van het westen zou kunnen kiezen of neutraal zou blijven en trachtten de Roemeense dictator Ceaușescu te paaien. Dit bleek een misvatting; Ceauşescu onderdrukte de binnenlandse oppositie met harde hand en kocht zijn relatieve vrijheid af met de belofte de Russen onvoorwaardelijk te steunen.
Begin van het einde.
De kritiek van Chroesjtsjov op Stalin na diens dood deed in 1956 ook de posities van de leiders in de Oostbloklanden wankelen. De onderdrukking van de opstanden (Berlijn 1953, Boedapest 1956 en Praag 1968) maakten echter duidelijk dat de Sovjet-Unie een aantasting van haar invloedssfeer niet zou dulden. In 1980 lukte het de Poolse vakbond Solidarność via vreedzame weg en voor korte tijd hervormingen te forceren. Gedurende de rest van de jaren tachtig, ondersteund door paus Johannes Paulus II en de Verenigde Staten, zouden deze vakbond en overige organisaties in het Oostblok voor druk op de regimes zorgen.
Het einde van het Oostblok werd ingeluid door Michail Gorbatsjov, die de communistische leiders in de Oostblokstaten weigerde nog langer te steunen. In 1989-1990 vielen de communistische regimes als dominostenen, de een na de ander. Hongarije opent in 1989 de grens door het doorknippen van het ijzeren gordijn bij de stad Sopron tijdens de Pan-Europese picknick.
Nog steeds wordt de term "Oostblok" gebruikt ter aanduiding van de voormalig communistische Midden- en Oost-Europese landen. Een andere benaming was de Tweede wereld. De meeste inwoners van deze landen vinden het echter niet prettig wanneer hun landen als "Oostblok" worden aangeduid. Aangezien het kader waarin de landen samen het "Oostblok" vormden niet meer bestaat, is hedendaags gebruik van de term strikt genomen ook incorrect.

</doc>
<doc id="17477" url="https://nl.wikipedia.org/wiki?curid=17477" title="503">
503

Het jaar 503 is het 3e jaar in de 6e eeuw volgens de christelijke jaartelling.

</doc>
<doc id="17478" url="https://nl.wikipedia.org/wiki?curid=17478" title="Duitse Democratische Republiek">
Duitse Democratische Republiek

De Duitse Democratische Republiek (Duits: "Deutsche Demokratische Republik", DDR), ook wel Oost-Duitsland genoemd, was een communistisch land in Europa. Het land ontstond in 1949 in het door de Sovjet-Unie bezette deel van het verslagen Duitsland. Officieel bestond de DDR van 7 oktober 1949 tot 3 oktober 1990, de dag van de Duitse hereniging. Die dag werden de DDR en de Bondsrepubliek Duitsland tot één land, het tegenwoordige Duitsland, herenigd. De oude deelstaten die in 1952 waren afgeschaft werden hersteld.
Voor de Sovjet-Unie, die dit gebied in 1944/1945 als bezettingszone kreeg toegewezen, was de DDR strategisch belangrijk. Een volksopstand in 1953, waarbij West-Berlijn niet louter neutraal toekeek, werd door Sovjettroepen neergeslagen. Dit ontmoedigde nieuwe pogingen tot verzet. Vanaf de tweede helft van de jaren zeventig tot de vreedzame revolutie in najaar 1989 bestond een ondergrondse oppositie. In de DDR was grondwettelijk bepaald dat de Sozialistische Einheitspartei Deutschlands SED, de communistische partij, de feitelijke machthebber was en niet de formele staatsorganen, zoals de regering. Oppositieleden werden door de Stasi gevolgd en vaak ook vervolgd.
In de praktijk fungeerde Oost-Berlijn als hoofdstad van de DDR. Vanaf 1976 golden de wetten van de DDR onverkort ook voor Oost-Berlijn. Volkenrechtelijk gezien was Berlijn, Oost en West, een stad die onder het gemeenschappelijk bestuur van de vier bezettingsmachten stond.
Alle bedrijven waren in handen van de staat, in de vorm van een Volkseigener Betrieb (VEB). De socialistische staat bepaalde de productie alsmede de prijzen. Regelmatige tekorten aan goederen en de slechte kwaliteit waren hiervan het gevolg (planeconomie). Dit leidde tot grote ergernissen onder de DDR-bevolking (lange wachtrijen voor de winkels). Omdat West-Duitsland de DDR niet als zelfstandige staat erkende, werden vluchtende Oost-Duitsers als staatsburgers geaccepteerd en kregen zij automatisch een West-Duits paspoort. Het DDR-regime besloot vanaf 1952 daarom de grens met de Bondsrepubliek af te grendelen met levensbedreigende versperringen. Om een grootscheepse Republikflucht (vlucht van burgers naar West-Duitsland) te voorkomen via de nog open grens met West-Berlijn, werd vanaf 13 augustus 1961 ook het laatste ontsnappingsgat afgesloten: de bouw van de beruchte Berlijnse Muur. De grens tussen de beide Duitslanden werd als onderdeel van het IJzeren Gordijn verder versterkt en nog strenger bewaakt. Daarna liet het regime bewoners uit West-Duitsland maar mondjesmaat toe. De meeste burgers in de DDR konden wel West-Duitse radio- en televisiezenders ontvangen. Zo wisten ze hoe het leven in het Westen was; alleen in de regio Dresden, tegen de Poolse grens aan, was de ontvangst van westerse zenders niet of nauwelijks mogelijk.
Toen onder de Russische partijleider Michail Gorbatsjov vanaf 1985 de Sovjet-Unie zelf met hervormingen begon, (glasnost en perestrojka), putten veel burgers in de DDR hier nieuwe moed uit. Zij durfden zich via de kerken openlijk te verzetten. In de zomer van 1989 vluchtten duizenden via Hongarije de DDR uit. In september volgden vluchtelingen via de West-Duitse ambassade in Praag. In het najaar gingen tienduizenden de straat op, met name in Leipzig, maar ook in andere steden. De Muur viel op 9 november 1989. Minder dan een jaar later volgde de Duitse hereniging.
Geschiedenis.
Oprichting 1949.
De Sovjet-Unie poogde aanvankelijk vanaf 1945 te streven naar één neutraal Duitsland. Toen deze poging mislukte, kwam het in 1949 in het oostelijk deel tot de oprichting van de DDR. De sociaaldemocraten werden eerder al, in 1946, gedwongen met de communisten in één partij, de Sozialistische Einheitspartei Deutschlands SED samen te werken. De overige partijen, onder andere de christendemocratische en liberale, moesten zich aanpassen. Bij de enige vrije verkiezingen die op het grondgebied van de latere DDR zijn gehouden, de verkiezingen voor de Stadtverordnetenversammlung van Berlijn in 1946, kreeg de communistische SED nog geen 20% van de stemmen. Op 7 oktober 1949 nam het Volkskongress in Oost-Berlijn de grondwet van de nieuwe staat DDR aan.
Ontwikkeling.
De eerste drie jaar, tussen 1949 en 1952, konden de burgers van de beide Duitslanden over en weer de zonegrens nog zonder veel risico (illegaal) passeren. Grensversperringen waren er nog niet. Vanaf mei 1952 begon de DDR de grens echter met prikkeldraad en wachttorens af te bakenen. Na 1961, met de bouw van het IJzeren Gordijn en de Berlijnse Muur, werd de grens een "dodenzone" met mijnenvelden en werd het illegaal passeren ervan een levensgevaarlijke daad. De DDR richtte vervolgens een eigen leger op, de NVA en de Volkspolizei. Ook voerde de DDR een centraal geleide economie in. Mede daardoor ging de wederopbouw veel langzamer dan in West-Duitsland.
Na een verhoging van de arbeidsnormen, in feite een loonmindering, protesteerden in 1953 eerst Oost-Berlijnse arbeiders en daarna ook burgers uit andere lagen van de bevolking tegen de communistische machthebbers. Deze volksopstand op 17 juni 1953 werd door Sovjet-troepen met tanks bloedig onderdrukt. Vooral na het aantreden van de nieuwe partijleider Erich Honecker in 1971 probeerde de SED de bevolking met hogere staatsuitgaven voor zich te winnen. De DDR leefde alras op te grote voet en faalde uiteindelijk ook om economische redenen: ze kon haar sociaal-politieke beloften niet waarmaken en haar schulden niet nakomen. Sociaal bracht de DDR wel meer zekerheid en geborgenheid, aangezien het land officieel geen werkloosheid kende. Maar de praktijk was minder rooskleurig, aangezien talloze banen en functies geforceerd of gekunsteld waren (de DDR had wel een verborgen werkloosheid, een studie uit 1990 schatte deze op 15%).
Een deel van de bevolking reageerde op de rigide politiek van de SED door een "stemmen met de voeten". Tussen de oprichting van de DDR in 1949 en het jaar 1961 hebben zo'n 2,7 miljoen mensen de DDR en Oost-Berlijn verlaten, meer dan 10 % van de bevolking. Dat was mogelijk, omdat de grens tussen Oost- en West-Berlijn nog open was. Op 13 augustus 1961 kwam hieraan abrupt een einde door de bouw van de Berlijnse Muur. Het resultaat was dat de DDR-bevolking geen alternatief meer had en zich op een permanent leven in de DDR moest instellen. Toch bleef de ontevredenheid bestaan en dus bleven Oost-Duitsers vluchten naar het Westen. Daarnaast werden vanaf 1962 op grote schaal politieke gevangenen door de Bondsrepubliek vrijgekocht. Dit leverde de DDR 3,5 miljard DM aan harde valuta en goederen op. Aan de Duits-Duitse grens kwamen ook ruim 30 DDR-grenswachten om het leven, waarbij het slachtoffer in de meeste gevallen een deserterende collega was.
Vanwege de wankele economische situatie en onvrijheid kwam de SED na 1980 in steeds grotere problemen. De macht en invloed van de oppositie nam geleidelijk toe, vooral via de kerken. Dissidenten zoals de chemicus Robert Havemann (1910-1982), de econoom Rudolf Bahro (1935-1997) en ook de zanger Wolf Biermann, kregen in het Westen weliswaar veel media-aandacht, maar de steun voor hen onder de DDR-bevolking was ongewis. Michail Gorbatsjov, de leider van de Sovjet-Unie sinds 1985, probeerde het communisme in zijn land te hervormen door een zekere liberalisering toe te laten, terwijl de SED hard in de leer bleef.
Duitse Hereniging 1989/1990.
In 1988/1989 gaven ontwikkelingen in de andere socialistische landen, vooral in Polen en Hongarije, signalen voor een grotere verandering. In 1989 vluchtten veel DDR-bewoners via West-Duitse ambassades en via Hongarije, dat zijn grenzen naar Oostenrijk had geopend, naar het vrije Westen. De regering beperkte derhalve reizen naar Hongarije en trad hard op tegen demonstraties, maar stond politiek en economisch met lege handen.
Vanaf september 1989 vonden er in de DDR, met name in de stad Leipzig, elke maandagavond massale geweldloze protestdemonstraties plaats onder de leus "Wir sind das Volk". Cruciaal was die van 9 oktober 1989 met 70.000 demonstranten toen politie en leger op het laatste moment opdracht kregen van de lokale SED "niet" op te treden, hetgeen de val van het communistische regime inluidde. Op 23 oktober betoogden in Leipzig reeds 250.000 burgers, ook in andere steden waren er massaprotesten. In Oost-Berlijn vond op 4 november de eerste legale protestdemonstratie plaats met ruim 500.000 betogers. Vijf dagen later, op 9 november, viel hierdoor de Berlijnse muur, overigens mede door een communicatiefout van de SED-woordvoerder Günter Schabowski, die alleen soepelere reisregelingen naar het Westen wilde aankondigen. Maar al enkele uren later stroomden duizenden DDR-burgers naar de grens met West-Berlijn. Deze ging onder druk van de bevolking voor 22.00 uur open.
De dagen erna werden nieuwe openingen in de Muur gemaakt, delen van de Muur werden vervolgens afgebroken (West-Berlijners sloegen met pikhouwelen stukken uit de gehate Muur). Ook werd het mogelijk de landgrens tussen beide Duitslanden te passeren met nieuwe provisorisch gemaakte overgangen zonder grensbewaking en controles. Voor het eerst in 40 jaar liepen burgers vrij rond in de zogeheten 'dodenzone', althans waar geen mijnenvelden lagen. De val van de muur in Berlijn luidde het begin van de val van het communisme in heel Oost-Europa in.
Op 18 maart 1990 kozen de Oost-Duitsers voor het eerst sinds 1932 vrij een parlement volgens de regels van de democratie. De communistische SED-PDS, later de Partei des Demokratischen Sozialismus PDS, kreeg 16 % van de stemmen, meer dan verwacht. De christendemocratische CDU echter won met ruim 40 % de verkiezingen en vormden een regering met de sociaaldemocraten, de SPD, en de liberalen. Op 1 juli 1990 werd de West-Duitse Mark in de DDR ingevoerd en hield de DDR-Mark op te bestaan. Op 3 oktober 1990 hield de DDR zelf op te bestaan.
Het opvallendste overgebleven bouwwerk uit de DDR-tijd is de in 1969 gebouwde, 365 meter hoge tv-toren aan de Alexanderplatz in Berlijn.
Na de Duitse Hereniging.
3 oktober is sinds de Duitse Hereniging de nationale feestdag van Duitsland, de dag van de Duitse Eenheid. West-Duitsland, dat economisch veel sterker was, investeerde honderden miljarden marken om Oost-Duitsland te helpen. De werkloosheid in de DDR steeg sinds de val van het communisme dramatisch, omdat veel staatsbedrijven verouderd waren en geen bestaansmogelijkheid op de vrije markt hadden en vervangende werkgelegenheid in vele gevallen uitbleef.
De toenmalige bondskanselier Helmut Kohl sprak bij de hereniging wel over de 'wonden van 40 jaar SED-dictatuur, die niet licht geheeld zullen worden', maar stelde ook "blühende Landschaften", bloeiende landschappen, in het vooruitzicht en voorspelde dat de welvaart van de nieuwe deelstaten het niveau van de westelijke deelstaten zou bereiken. Dat laatste bleek tegen te vallen. Wel is de infrastructuur aanzienlijk verbeterd, veel privékapitaal is geïnvesteerd en de stadsvernieuwing is ter hand genomen. Werkgelegenheid blijft echter een probleem: een fors deel van de uitgaven wordt nog gevormd door werkloosheidsuitkeringen. Uit een onderzoek uit 2017 bleek verder dat het gemiddelde salarisniveau in het oosten 25% lager lag dan in het westen.
De onvrede draagt ertoe bij dat relatief veel mensen in de nieuwe deelstaten op radicaal rechtse of linkse partijen stemmen, vooral op die Linke, die uit de SED is voortgevloeid. Bij de Duitse Bondsdagverkiezingen in 2009 haalde zij 11,9 % in geheel Duitsland. In de nieuwe deelstaten was dat tussen 24,5 % en 32,4 %, in Sachsen-Anhalt, in de oude tussen 14,7 % en 21,2 %, in Saarland. 72 % van de Duitsers vindt, dat de "innere Einheit", de interne eenheid, nog steeds niet is bereikt en dat er een "Mauer in den Köpfen", een muur in de hoofden, blijft bestaan. Bovendien bleek uit een onderzoek van het Leipziger Institut für Marktforschung, naar aanleiding van het feit dat de muur 20 jaar eerder gevallen was, dat in 2011 nog 12,5% van de Duitsers het leven vóór de val van de muur verkoos.
Politiek.
Partijen.
In 1945 mochten, naast de KPD, behalve de SPD ook de Christelijk Democratische Unie en de Liberaldemokratische Partei Deutschlands worden opgericht. De SPD moest in 1946 opgaan in een fusie met de KPD, waaruit de Sozialistische Einheitspartei Deutschlands ontstond, die vooral door de communisten werd geleid. Deze KPD ging in 1948 over van een gematigd lijkende koers naar een stalinistische koers. Het was streng verboden om de SPD opnieuw op te richten.
De christendemocraten en liberalen werden gedwongen om de politiek van de SED te steunen, doordat de Sovjet-bezetter bestuursleden van die partijen arresteerde. Om beide partijen nog meer te verzwakken richtten de communisten twee nieuwe partijen op: de Democratische Boerenpartij van Duitsland en de Nationaal-Democratische Partij van Duitsland, in naam de laatste voor voormalige 'kleine nazi's'.
Alle partijen moesten lid zijn van een 'antifascistisch-democratische blok', dat later het Nationale Front werd. Bij dit blok aangesloten waren ook zogeheten 'massaorganisaties': vakbond, vrouwenorganisatie, jongenorganisaties Freie Deutsche Jugend en Kulturbund. De partijen buiten de SED werden 'blokpartijen' benoemd. Toen de SED in 1987 ruim 2,2 miljoen leden telde, hadden de overige partijen in totaal 469.000 leden. Ter vergelijking: in de veel grotere Bondsrepubliek had de grootste partij, de SPD, toen minder dan één miljoen leden.
Bij de verkiezingen voor de Volkskammer, het parlement, en ook de andere volksvertegenwoordigingen, traden de partijen en massaorganisaties met maar één gezamenlijke lijst aan. Welke partij hoeveel zetels kreeg werd al van tevoren via het Nationaal Front bepaald. De SED had blijkbaar geen absolute meerderheid in de Volkskammer, toch waren de meeste volksvertegenwoordigers van de massaorganisaties ook lid van de SED. In 1968 werd de leidinggevende rol van de SED zelfs in de grondwet geplaatst. De volgende partijen waren vertegenwoordigd in de Volkskammer:
De belangrijkste massaorganisaties waren:
Bestuursstructuur.
Volgens de grondwet was het hoogste orgaan van de staat de Volkskammer. De SED had 127 zetels in de Volkskammer, de overige vier partijen ieder 52 zetels. De vijf massaorganisaties kregen ieder tussen 14 en 61 zetels.
Het ambt van staatshoofd werd vanaf de oprichting van de DDR in 1949 tot 1960 vervuld door een president, Wilhelm Pieck. Na zijn dood werd een collectief staatshoofd ingericht, de Staatsraad, "Staatsrat". Feitelijk staatshoofd was de voorzitter van de Staatsraad. In april 1990, na de eerste democratische verkiezingen, de "Volkskammerwahl", werd de Staatsraad afgeschaft en de functie van president in ere hersteld. Een president werd niet meer gekozen, de taken van het staatshoofd werden tot 3 oktober 1990 waargenomen door de voorzitter van de Volkskammer.
De ministerraad, voorgezeten door een minister-president, was de uitvoerende raad van de Volkskammer. Er waren ruim veertig ministers, vier van hen waren vertegenwoordigers van de vier blokpartijen. De minister-president was echter altijd lid van de SED. In de realiteit kon het SED-politbureau de ministers en ambtenaren bevelen geven.
Buitenlandse betrekkingen.
De DDR is tijdens haar bestaan vrijwel onwankelbaar trouw geweest aan de Sovjet-Unie. Dit ligt wellicht mede aan het feit dat de staat niet alleen zijn ideologische karakter, maar ook zijn zelfstandige bestaan dankte aan steun van de Sovjet-Unie. Massaal gewapend ingrijpen, zoals in Hongarije en Tsjecho-Slowakije, of dreigen daarmee, zoals in Polen, is nooit nodig geweest. Wel greep het Rode Leger hard in tijdens de volksopstand in 1953. De vriendschap tussen de DDR en de Sovjet-Unie werd dan ook standaard als 'eeuwig en onverbrekelijk' omschreven. Toen Walter Ulbricht rond 1971 een iets onafhankelijker koers ging varen, kon deze zonder moeite vervangen worden door Erich Honecker. Pas toen Sovjet-leider Michail Gorbatsjov met zijn glasnost en perestrojka zelf probeerde het Sovjet-communisme te hervormen, wenste de DDR-regering daarin niet mee te gaan. Toen bleek echter hoezeer de tijden veranderd waren. Gorbatsjov liet in 1989 weten dat ze het zelf maar moesten uitzoeken met de woorden: Трудности подстерегают тех, кто не реагирует на жизнь, bekend geworden als ongeveer vertaald "Wie te laat komt, wordt door het leven gestraft."
In haar beginjaren werd de DDR als staat internationaal nauwelijks erkend. De Bondsrepubliek hanteerde tussen 1955 en 1969 de Hallsteindoctrine, die bepaalde dat de Bondsrepubliek geen diplomatieke betrekkingen onderhield met landen die de DDR erkenden. Als enige uitzondering werden diplomatieke betrekkingen met de Sovjet-Unie onderhouden. Een doorbraak werd bereikt met de ondertekening van het Grundlagenvertrag tussen de Bondsrepubliek en de DDR in december 1972. België erkende de DDR diezelfde maand nog en Nederland ging op 5 januari 1973 eveneens over tot de erkenning van de DDR. Op 18 september 1973 werden de DDR en de Bondsrepubliek beide lid van de Verenigde Naties.
Relaties met het Westen.
De DDR beschouwde zichzelf als de eerste "boeren- en arbeidersstaat op Duitse bodem". Deze staat heeft echter altijd meer dan enige andere marxistisch-leninistische staat te kampen gehad met de verlokkingen die de eigen bevolking waarnam in het kapitalistische westen. Niet alleen was er een natuurlijke grens met West-Duitsland, ook de West-Duitse media waren vrijwel overal goed te ontvangen en natuurlijk zonder taalbarrière. In de Bondsrepubliek voltrok zich het naoorlogse Wirtschaftswunder, waarmee het zelfs veel andere West-Europese landen in de schaduw stelde. De DDR-bevolking kon zelf waarnemen dat zowel de materiële welvaart als de mensenrechten aan de andere kant van de Duits-Duitse grens op een veel hoger peil stonden. Bovendien beschouwde West-Duitsland migranten vanuit de DDR niet als buitenlanders, maar als Duitsers, die meteen een paspoort konden krijgen.
Het was overigens wel zo, dat tot de zomer van 1961 ook West-Duitsers ervoor kozen te verhuizen naar de DDR, op zoek naar de socialistische heilstaat, of om privé- en familieredenen, zij het een fractie van de oost-westmigratie. Een en ander dreigde tot grootscheepse ontvolking van de DDR te leiden, zodat aan de Duits-Duitse grens en tussen Oost- en West-Berlijn draconische maatregelen moesten worden genomen om de eigen bevolking te weerhouden van Republikflucht, zoals het in het DDR-strafrecht werd omschreven. Vanaf augustus 1961 werd de Berlijnse Muur gebouwd en steeds verder geperfectioneerd. De Muur heette de "Antifascistische Schutzwall" en was door de regering officieel bedoeld als bescherming tegen het kapitalistische Westen. Aan de Duits-Duitse grens werd het IJzeren Gordijn gebouwd, bestaande uit prikkeldraad, mijnenvelden en automatische schietinstallaties, "Selbstschussanlage" de SM-70. Het doodschieten van vluchtelingen aan de Berlijnse Muur, waarbij ongeveer 200 mensen die probeerden te vluchten werden doodgeschoten en elders aan de Duits-Duitse grens, bezorgde de DDR een slecht imago. Het opheffen van de reisbeperkingen voor de eigen bevolking in 1989 luidde het einde in van de DDR.
Districten of gewesten.
Gedurende de eerste paar jaar van haar bestaan was de DDR een federale staat, met de deelstaten, "Länder", Mecklenburg, Saksen-Anhalt, Brandenburg, Thüringen en Saksen. In 1952 werd deze structuur afgeschaft en vervangen door 15 districten, "Bezirke", die tot 1990 zouden blijven bestaan. Deze districten werden naar hun belangrijkste stad genoemd. Het doel van de nieuwe grenzen en namen was om een streep te zetten onder de Duitse geschiedenis en de herinnering aan oude staten zoals Mecklenburg, Brandenburg en Saksen uit te wissen.
Godsdienst.
De grootste kerk was de Luthers-Evangelische Kerk. Godsdienstvrijheid werd door de grondwet gegarandeerd, maar er waren voortdurende spanningen tussen kerk en staat. De kerk was een in principe onafhankelijke institutie waarin carrière ook mogelijk was voor mensen die zich niet aan de overheid wilden aanpassen. Toch moest ook de kerk compromissen sluiten.
De lutherse kerken werden nauw gevolgd door de geheime diensten, eveneens als de veel minder betekenende Rooms-Katholieke Kerk. Op scholen werd het atheïsme en het geloof in het socialisme gepropageerd. De grote meerderheid van de Duitsers in de voormalige DDR was ook later geen kerklid: in 1990 noemde maar 25% zich christen.
Economie.
Na de oorlog legde de Sovjet-Unie haar bezettingszone zware herstelbetalingen op, terwijl zij de toepassing van het Marshallplan verbood. Bovendien werd in de Sovjetzone privé-eigendom in hoog tempo onteigend. Ten opzichte van de Bondsrepubliek kwam de DDR op een achterstand te staan die nooit werd ingehaald, ook al omdat er heel wat illegale export was naar de Bondsrepubliek - zie het voorbeeld van de Flaschenträger. Terwijl in de Bondsrepubliek de levensmiddelendistributie op 1 mei 1950 werd afgeschaft duurde deze rantsoenering in de DDR nog tot 1958. Weliswaar waren levensmiddelen in HO-winkels zonder bon te krijgen, maar daar moesten de prijzen van de zwarte markt worden betaald.
De economie van de DDR functioneerde in vergelijking tot andere marxistisch-leninistische staten redelijk goed. Maar sinds het einde van de jaren 70 kreeg de DDR te kampen met een steeds slechter draaiende economie. De DDR leed onder de oliecrisis van 1973. Binnen het Centraal Comité van de SED was Günter Mittag van 1976 tot 1989 verantwoordelijk voor de planeconomie.
De productie was te zeer op kwantiteit en niet op kwaliteit gericht. De consumenten reageerden op het teleurstellende aanbod met kopersstakingen, maar daarop reageerde de planeconomie niet of onvoldoende, zodat de winkels volle schappen met ongewenste artikelen hielden. De wel gewenste artikelen bleven schaars. De productie gebruikte veel te veel goedkope energie en exporteren was moeilijk, omdat er een technologische achterstand op het Westen bestond. De productiviteit in de DDR bedroeg minder dan 35% van de productiviteit in West-Duitsland. De DDR ontbrak het aan de deviezen om licenties van de grote (westerse) ontwikkelaars van productiemethoden en materialen te kopen. In 1982 naderde het moment waarop de DDR niet meer aan haar betalingsverplichtingen zou kunnen voldoen. Dit gevaar werd afgewend door twee miljardenkredieten, die de Bondsrepubliek in 1983 en 1984 verstrekte. Deze werden op initiatief van Franz Josef Strauß verstrekt. Als tegenprestatie ontmantelde de DDR de "Selbstschussanlagen" (automatische schietinstallaties) aan de Duits-Duitse grens. Gesprekspartner van Strauß was Alexander Schalck-Golodkowski, die als hoofd van de afdeling "Kommerzielle Koordinierung" verantwoordelijk was voor het verkrijgen van deviezen door de DDR. Tussen 1967 en 1989 kwam via deze afdeling 41 miljard DM voor de DDR beschikbaar, waarvan 27 miljard door economische prestaties van de DDR en 14 miljard via betalingen van de Bondsrepubliek. In 1987 bedroeg de buitenlandse schuld van de DDR 34,7 miljard D-Mark, ofwel 138,9 miljard DDR-Mark, terwijl het BBP 334,8 miljard DDR-mark bedroeg.
De productie van de DDR kon jarenlang te veel grondstoffen gebruiken, omdat deze materialen niet tegen marktprijzen aan de kombinaten werden geleverd. De planeconomie slaagde er ook niet in om de benodigde reserveonderdelen te fabriceren of te distribueren, zodat tal van machines, in landbouw en industrie, stilstonden.
De derde industriële revolutie, de digitalisering van de economie en de wetenschap en de dankzij halfgeleiders en chips mogelijk geworden computerbouw gingen aan de DDR voorbij, omdat men noch over de licenties, noch over de daarvoor benodigde open informatie-uitwisseling beschikte. De DDR heeft wel computers en automaten gefabriceerd, maar bleef daarin ver achter bij de Bondsrepubliek. Het Oostblok liep zeven tot twaalf jaar achter op het westen. Spionage nam de plaats in van eigen research, al waren er uitstekende wetenschappers, met name wiskundigen, beschikbaar.
Het grote publiek was onbekend met de consequenties van de verslechterende economie. De Volkskammer was na de val van Honecker verrast om te vernemen dat er grote buitenlandse schulden, met name aan de Bondsrepubliek, en grote begrotingstekorten bestonden. De DDR was aan het begin van de jaren 90 in feite een failliete staat.
De modernisering en integratie van de Oost-Duitse economie zijn in het hedendaagse Duitsland nog steeds een kostbaar langetermijnprobleem: jaarlijks wordt voor zo'n 70 miljard dollar aan financiële steun van het westen naar het oosten gesluisd. Maar de groei blijft nog achterwege. Tot de erfenis van de industrie van Oost-Duitsland moet ook een enorme milieuverontreiniging worden gerekend.
Woningbouw.
In de eerste jaren van de DDR was de volkshuisvesting gericht op het herstel van de schade van de Tweede Wereldoorlog. Op de SED-partijdag van 1971 werd besloten tot een grootscheeps woningbouwprogramma, waardoor in 1990 de woningnood opgeheven moest zijn. De staat richtte zich op de grootscheepse aanleg van in socialistische stijl aangelegde satellietsteden rond de industriële kernen. Hoogbouw met prefabonderdelen van cement en beton, de "Plattenbau" stond daarbij voorop. De huizen boden tienduizenden mensen een onderdak dat vergeleken met de woonkazernes van de oude industriesteden geriefelijk, gezond en ruim was. Er waren parken, sportvoorzieningen, kinderopvang en scholen op loopafstand. Omdat de architectuur sterk ideologisch was beïnvloed, was er ondanks alle goede bedoelingen sprake van saaiheid. Er was weinig keuze in huisvesting. Volgens de officiële cijfers werd in 1984 de twee miljoenste nieuwbouwwoning opgeleverd en in 1988 de drie miljoenste woning; in werkelijkheid werd ongeveer twee derde van dit aantal gerealiseerd.
De staats-nutsbedrijven voorzagen alle Oost-Duitse woningen van (nagenoeg) gratis gas, water en licht.
De kernen van de oude steden werden ondertussen sterk verwaarloosd. Er waren in de Oost-Duitse planeconomie geen zelfstandige aannemers, loodgieters, dakdekkers en schilders. Men kon de schaarse bouwmaterialen niet in bouwmarkten of doe-het-zelfzaken kopen. Particuliere woningen, zelfs monumenten, raakten daardoor in verval. Door de lage huren, die bevroren waren op het niveau van 1936, was er ook geen geld beschikbaar voor de renovatie van woningen. In 1990 was één op de vier woningen in de DDR dringend aan renovatie toe; daarvan gold voor ongeveer 1 miljoen woningen dat de toestand zo slecht was, dat renovatie geen optie meer was.
In bijvoorbeeld Quedlinburg was een groot deel van de historische bebouwing in 1990 zó vervallen en verwaarloosd, dat deze stad maar ternauwernood van de sloophamer kon worden gered.
Gezondheidszorg.
De gezondheidszorg stond op een redelijk hoog peil en was gratis. Tot 1975 was de levensverwachting van de inwoners vrijwel gelijk met die in de Bondsrepubliek. In 1989 werd een Oost-Duitse vrouw gemiddeld 76 jaar en drie maanden oud. In 2009 was dat 81 jaar en 2 maanden. In de Bondsrepubliek worden door het Max Planck Instituut de verwachtingen van 79 jaar in 1989 en 81 jaar en vier maanden in 2009 gegeven. Voor mannen in Oost-Duitsland was de levensverwachting in 1989 69 jaar en twee maanden, terwijl zijn West-Duitse landgenoot 72 jaar en 7 maanden mocht verwachten. In 2009 werden mannen in oostelijk Duitsland gemiddeld 74 jaar en 7 maanden en in West-Duitsland 75 jaar en 9 maanden.
De zuigelingensterfte daalde in de ruim veertig jaren dat de DDR bestond gestaag van 72 naar 8 sterfgevallen per 1.000 geboorten.
Milieu.
In de DDR waren de belangen van natuur en milieu compleet ondergeschikt aan de economie. De DDR raakte tijdens haar bestaan zwaar vervuild. Door het gebruik van bruinkool had de DDR de hoogste uitstoot van zwaveldioxide en de hoogste concentratie fijnstof van alle Europese staten. Door de luchtverontreiniging lag het sterftecijfer bij mannen voor bronchitis, longemfyseem en astma meer dan twee keer zo hoog als het Europese gemiddelde.
Meer dan de helft van het bosareaal was beschadigd.
In 1989 was welgeteld 1 % van de meren en slechts 3 % van de rivieren "ecologisch intact". Het overige oppervlaktewater was verontreinigd door landbouw en industrie. Ook werd 42 % huishoudelijk rioolwater ongezuiverd geloosd. Meer dan 1,2 miljoen inwoners van de DDR hadden hierdoor geen toegang tot drinkwater van een aanvaardbare kwaliteit.
Milieugegevens werden in de DDR niet gepubliceerd. Vanaf 1970 golden deze als vertrouwelijk en vanaf 1980 als geheim. De milieubeweging werd door de Stasi onderdrukt.
Het Rode Leger had in de DDR 350.000 hectare in gebruik, een gebied groter dan de provincie Zuid-Holland. Toen de Sovjet-troepen zich tegen 1994 terug hadden getrokken, bleek de grond van deze terreinen zwaar vervuild.
Justitie.
Vervolging van andersdenkenden.
De vraag of de DDR een rechtsstaat, of een "onrechtsstaat" is geweest, is in Duitsland tot op heden onderwerp van discussie. Zeker is dat de mensenrechten werden geschonden, dat er in het geheim executies plaatsvonden, terwijl de doodstraf officieel was afgeschaft en dat de rechters meermaals een oordeel velden op aanwijzing van de politie en de communistische partij. Burgers die kritisch waren over de regering en zij die wilden emigreren werden vervolgd, gepest en achtergesteld. Dat gold ook voor hun kinderen. Zij werden ontslagen of het werd hun kinderen niet toegestaan eindexamen te doen.
Kenmerkend voor de DDR was de zware bestraffing van het ontvreemden of beschadigen van collectief bezit: "Entwendung von Volkseigentum". In de ogen van de communistische machthebbers was dit een bij uitstek verwerpelijk delict. Functies in de magistratuur of als advocaat waren niet erg in aanzien en verdienden slecht. In 1952 kwam het nieuwe Wetboek van Strafvordering van de DDR, de "Strafprozeßordnung der DDR vom 2.10.1952, GBl." van kracht. Daarin werden de rechten van verdachten sterk beperkt ten gunste van die van politie en aanklager. De DDR strafte onder andere met het ontnemen van het staatsburgerschap. Dat overkwam dissidenten als Wolf Biermann.
Bij de totstandkoming van de DDR werden ondernemers, waaronder hotel- en pensionbezitters, massaal onteigend of gechanteerd, opdat hun onderneming deel van een collectief bedrijf zou worden. Het grootgrondbezit was al eerder, door de Sovjet-Unie, onteigend. Het kadaster raakte verwaarloosd, zodat eigendomsrechten onduidelijk werden.
Het Ministerie voor Staatsveiligheid, de Stasi, stond boven de wet. Zo kon de Stasi in 1961 en 1962 de kluizen en huurkluisjes van de banken, in een actie die "Staatsaktion Licht" werd genoemd, leeghalen. Sieraden, kunst, goud, verzamelingen en kunst ter waarde van miljoenen verdwenen in de kas van de Stasi. Controle op de bestemming ontbrak en een van de betrokkenen richtte met de ongecontroleerd beheerde opbrengst in een natuurgebied een huis in tot Sozialwerk zur Befriedigung der Herzenswünsche van de hoogste staatsfunctionarissen. Minister Erich Mielke maakte aan deze corruptie een einde, maar hij moest de opbrengst verkopen via de Kommerzielle Koordinierung KoKo, "Kunst &amp; Antiquitäten GmbH" onder leiding van staatssecretaris voor buitenlandse handel Alexander Schalck-Golodkowski. Het bedrijf moest 55 miljoen DDR-Mark per jaar opleveren en chanteerde met behulp van de belastingdienst de eigenaren van kunstvoorwerpen. Deze werden afgetroggeld en in het Westen verkocht.
De DDR zette haar gevangenen op grote schaal in voor dwangarbeid. De producten die door dwangarbeiders waren gemaakt werden aan een groot aantal westerse bedrijven verkocht, waaronder aan de HEMA, C&amp;A, Wehkamp, Shell en Philips. Deze dwangarbeid leverde de DDR jaarlijks 200 miljoen DM aan buitenlandse deviezen op.
Bij de vervolging van andersdenkenden werd gebruikgemaakt van de volgende artikelen van het Strafgesetzbuch (Wetboek van Strafrecht) van de DDR:
Homoseksualiteit.
Homoseksuele handelingen waren volgens het oude Duitse strafrecht van 1871 strafbaar. De nationaalsocialisten hadden deze wetten in 1935 nog aangescherpt. De communistische autoriteiten streden onderling over hoe te handelen. In Thüringen kozen de rechters voor een milde uitleg van de wet, maar in andere deelstaten was men geneigd om de oude wet uit het nationaalsocialisme uit te voeren. Rechters in Sachsen-Anhalt hielden de wet van 1935 voor "typisch nationalsozialistisches Unrecht". De door de nationaalsocialisten vervolgde homoseksuelen werden niet schadeloos gesteld voor hun lijden. Daarin volgde de DDR een uitspraak van de magistraat in Berlijn.
De rechters in Halle bleven volhouden dat iedere homoseksuele handeling, zoals kussen, die "het gevoel voor fatsoen van de arbeiders kwetste" onder het wetsartikel 175a viel.
In 1957 veranderde de wet in de DDR in die zin dat de rechter rekening moest gaan houden met niet vervolgen wanneer een wetsovertreding niet tot schade aan de socialistische maatschappij had geleid. Daarna kwam het niet meer tot vervolging.
In 1968 kreeg de DDR een eigen strafwet. Seks tussen twee personen van hetzelfde geslacht viel nu onder § 151 StGB-DDR. Seksuele handelingen met minderjarigen waren voor volwassenen verboden.
Op 11 augustus 1987 vernietigde het Hooggerechtshof der DDR een vonnis volgens § 151 StGB-DDR, omdat "homo- en heteroseksualiteit varianten van het menselijk geslachtsverkeer zijn en ook homoseksuele mensen deel van de socialistische maatschappij uitmaken". Daarop besloot de Volkskammer in 1989 om het nu overbodige § 151 StGB-DDR te schrappen.
Rehabilitatie.
De DDR had tussen 1960 en 1989 in totaal 280.000 politieke gevangenen. Een groot aantal veroordelingen stond daarbij in verband met de "Republikflucht". Na de Duitse hereniging zijn talrijke procedures voor juridische rehabilitatie gevoerd, tot 2008 zijn meer dan 200.000 veroordelingen van de DDR-justitie nietig verklaard.
Leger.
Al in 1949 werd een Kasernierte Volkspolizei opgericht, een eufemistische benaming voor een leger. Het officiële leger werd in 1956 opgericht onder de naam Nationale Volksarmee NVA. Tot 1962 was de NVA een vrijwilligersleger. Na invoering van de dienstplicht bestond het uit 170.000 soldaten. Bijna alle officieren waren lid van de SED, evenals de onderofficieren.
Volgens de SED was het leger het machtsinstrument van de arbeidersklasse ter bescherming en beveiliging van de socialistische vooruitgang voor aanvallen van westerse staten. De NVA heeft nooit deelgenomen aan een oorlog, maar is wel enkele malen voor langere tijd in verhoogde staat van paraatheid geweest, zoals in 1961 tijdens de bouw van de Berlijnse Muur, in 1962 tijdens de Cubacrisis, in 1968 bij de inval van het Warschaupact in Tsjecho-Slowakije en in de herfst van 1989.
De andere krijgsmachtonderdelen van de DDR waren de Volksmarine en de Luftstreitkräfte der NVA.
Munteenheid.
De officiële munteenheid van de DDR was vanaf 1968 bekend als de Oost-Duitse mark, "Mark der DDR" of DDR-mark. Het symbool was M, in het Westen werd de munt 'Ostmark' genoemd. Bezoekers konden de Oost-Duitse mark alleen in Oost-Duitsland kopen en uitgeven en ze mochten deze niet in- of uitvoeren. De waarde van de Oost-Duitse mark was officieel gelijk aan die van de Duitse mark uit de Bondsrepubliek, alhoewel op de zwarte markt één Duitse mark drie tot vier Oost-Duitse mark kostte.
In de aanloop naar de Duitse hereniging werd op 1 juli 1990 een monetaire unie van kracht waarin de Oost-Duitse mark als wettig betaalmiddel door de West-Duitse mark, de DM, werd vervangen. Per persoon konden tot 4.000 M, voor 60-plussers 6.000 M, voor evenveel DM worden ingewisseld, daarboven tegen 50 % van de waarde. Later werd de M waardeloos verklaard. Het muntgeld was tijdens de overgangsperiode binnen het gebied van de DDR geldig, omdat de nationale bank der Bondsrepubliek niet genoeg kleingeld tot haar beschikking had.
Naam van de DDR.
De officiële naam van de Duitse Democratische Republiek werd in de DDR weergegeven of afgekort als DDR. Niet alleen in de regering, maar ook anderen noemden de DDR "unsere Republik", onze republiek. In de jaren 60 verdween Deutschland uit veel uitdrukkingen. Bijvoorbeeld de Kulturbund zur demokratischen Erneuerung Deutschlands, vanaf 1958 Deutscher Kulturbund, kreeg in 1974 de naam Kulturbund der DDR. Een uitzondering was de naam van de heersende partij zelf, de Sozialistische Einheitspartei Deutschlands.
In de Bondsrepubliek gebruikte men, zeker tot de jaren 70, liever andere uitdrukkingen dan DDR, omdat het DDR-regime niet door democratische verkiezingen was gelegitimeerd:
In de Bondsrepubliek stonden tot 1990 de oude grenzen van 1937 op gewone landkaarten, in stippellijnen met de informatie dat bepaalde gebieden onder het 'bestuur' van Polen of de Sovjet-Unie stonden, meestal in kleur van die staten. Ook de grens tussen de Bondsrepubliek en de DDR verschilde van gewone landsgrenzen.
Grensverkeer.
Er waren verschillende mogelijkheden voor buitenlanders om de DDR te bezoeken. Zo was het mogelijk om een toeristenvisum voor de DDR aan te vragen gedurende een bepaalde periode. Officieel moest iemand opgeven in welk hotel of op welke camping hij overnachtte, maar in de praktijk kon iedereen met een visum vrij in de DDR rondreizen en ook bij burgers thuis overnachten. Men diende zich dan eerst bij de lokale politie te melden voor een uitreisvisum. De DDR-burger zelf moest in een logboek vermelden dat deze westerlingen in huis hadden gehad. Dit werd meestal gedaan door de huismeester in opdracht van de Stasi verricht. Vanaf het einde van de jaren 70 was het voor westerse bezoekers verplicht eerst 13, en later 25 DDR-mark, per dag uit te geven.
Daarnaast waren er speciale visa voor met name West-Duitsers, die voor hun dagelijks werk naar Oost-Duitsland moesten. Een voorbeeld hiervan is de afvalverwerking van West-Berlijn die in Oost-Duitsland gebeurde.
De meeste bezoeken aan de DDR bestonden voor buitenlanders uit het passeren van een van de Transitstrecken, bijvoorbeeld tussen Helmstedt en Berlijn. Het verlaten van de Transitstrecke was niet toegestaan en het onderbreken van de reis mocht alleen bij speciale punten. Deze speciale punten konden een intertank of intershop zijn.
De tweede relatief eenvoudige mogelijkheid was een bezoek vanuit West-Berlijn aan Oost-Berlijn. Sommige buitenlanders en leden van het Corps Diplomatique konden de grens bij Checkpoint Charlie passeren en toeristen moesten met de S-Bahn of de U-Bahn bij station Berlin Friedrichstraße de grens over. Men was verplicht 25 DM om te wisselen in 25 Ostmarken. Voor de DDR-regering was dit een manier om aan harde valuta te komen, aangezien toeristen meestal geld overhielden aan hun bezoek aan Oost-Berlijn en het resterende wisselgeld niet mochten inwisselen of meenemen, maar dit werd niet goed gecontroleerd.
Verder moesten toeristen aan de grens voor 5 DM een dagvisum kopen. Toeristen waren verplicht voor middernacht de stad weer te verlaten. Men mocht met dit visum alleen Oost-Berlijn bezoeken en zich niet buiten de stadsgrenzen begeven. Met beperkingen was het overigens wel mogelijk zich aan te sluiten bij een georganiseerde trip naar Potsdam.
De grensovergang Helmstedt-Marienborn was tijdens de deling van Duitsland de grootste en belangrijkste grensovergang in de Duits-Duitse grens.

</doc>
<doc id="17479" url="https://nl.wikipedia.org/wiki?curid=17479" title="504">
504

Het jaar 504 is het 4e jaar in de 6e eeuw volgens de christelijke jaartelling.

</doc>
<doc id="17480" url="https://nl.wikipedia.org/wiki?curid=17480" title="505">
505

Het jaar 505 is het 5e jaar in de 6e eeuw volgens de christelijke jaartelling.

</doc>
<doc id="17481" url="https://nl.wikipedia.org/wiki?curid=17481" title="506">
506

Het jaar 506 is het 6e jaar in de 6e eeuw volgens de christelijke jaartelling.

</doc>
<doc id="17482" url="https://nl.wikipedia.org/wiki?curid=17482" title="508">
508

Het jaar 508 is het 8e jaar in de 6e eeuw volgens de christelijke jaartelling.

</doc>
<doc id="17483" url="https://nl.wikipedia.org/wiki?curid=17483" title="Barbados">
Barbados

Barbados is een eilandstaat aan de meest oostelijke kant van het Caribisch gebied. De ministaat heeft een totale oppervlakte van 430 km². Het bestaat uit een enkel eiland, dat tot de Bovenwindse Eilanden van de Kleine Antillen behoort. Het wordt ook wel "Little England" of "Bimshire" genoemd.
Barbados is het meest oostelijk gelegen eiland van de Antillen; het ligt ongeveer 175 kilometer ten oosten van Saint Vincent. Aan de zuid- en de westkust liggen veel stranden met fijn zand en koraalriffen. Er heerst een tropisch klimaat met een gemiddelde temperatuur van 26 °C en overvloedige neerslag, vooral in het binnenland. Het regenseizoen duurt van juni tot november. Orkanen zijn in het gebied talrijk, maar door de zuidoostelijke ligging blijft Barbados vaak buiten schot.
De officiële munt is de Barbadiaanse dollar, onderverdeeld in 100 cent. De voertaal is Bajan, een creoolse taal. De officiële taal is Engels.
De naam Barbados komt van het Spaans of Portugees. De eerste Europese zeevaarders die er aankwamen vernoemden het eiland naar de veel voorkomende bebaarde vijgenboom "los barbados", een soort ficus met baardachtige luchtwortels.
Geografie.
Barbados ligt in de Atlantische Oceaan en bestaat voor het grootste gedeelte uit koraalkalksteen. Rondom het eiland komen baaien met koraalzandstranden voor, waaronder:
Aan de noord- en oostkant van het eiland is de zee veelal te wild om te baden, al wordt er wel gesurft. De meeste toeristen zijn dan ook te vinden aan de Caribische zuid- en de westkust. De belangrijkste kapen zijn:
Het land telt weinig rivieren van enige omvang. De grootste zijn Constitution River in Bridgetown en Long Pond in de gelijknamige baai. De hoogte van het eiland loopt niet geleidelijk, maar in de vorm van terrassen, op naar het noordwesten doordat het eiland uit fasegewijs opgestuwde zeebodem bestaat. De vier bekendste heuvels liggen dan ook allemaal op dezelfde heuvelrug in het noordoosten die een halve cirkel rond Long Pond beschrijft:
Bevolking.
Barbados heeft 287.375 inwoners, wat relatief veel is, gelet op het feit dat het eiland slechts een oppervlakte heeft van . De bevolkingsdichtheid bedraagt . Het land is dus overbevolkt, en de bevolking neemt nog steeds toe, met een groeipercentage van 0,26% per jaar.
Barbados heeft een vruchtbaarheidscijfer van 1,62 geboorten per vrouw. Volgens de laatste bevolkingsprognose van de Verenigde Naties zal de bevolking van Barbados dalen tot 277.011 in 2050 en tot 214.792 in 2100. De levensverwachting in Barbados is internationaal gezien hoog met 79,0 jaar.
De meerderheid van de bevolking stamt af van slaven uit Afrika. De minderheid wordt gevormd door Indiërs, Britten, Chinezen, Syriërs, Libanezen en Joden.
Godsdienst.
Circa 49,4% van de bevolking is christen. Naast de anglicanen (26,3%) zijn er veel christenen op Barbados die behoren tot de zogenaamde opwekkingskerken.
Naast het christendom treft men ook andere godsdiensten aan op Barbados, zoals het hindoeïsme, boeddhisme, baha'i en de islam.
Geschiedenis.
Op Barbados bestaat de bevolking voornamelijk uit afstammelingen van Afrikaanse slaven en mulatten. Het eiland werd vroeger bewoond door de Arowakken, die uitgestorven zijn door Europese ziekten en de zware omstandigheden waaronder zij slavenarbeid moesten verrichten. Zoals in veel andere Caribische landen werden ook hier slaven uit Afrika geïmporteerd. Het eiland werd bezocht door de Spanjaarden en de Portugezen, waarna het land door de Britten werd bezet in 1627. Op 16 april 1816 begon de zwaarste slavenopstand die Barbados heeft gekend, onder aanvoering van Bussa. In 1838 werd de slavernij definitief afgeschaft. Barbados was even lid van de West-Indische Federatie (1958-1962) en verkreeg uiteindelijk zelfbestuur in 1961. In 1962 werden de verkiezingen gewonnen door de Democratic Labour Party, aangevoerd door Errol Walton Barrow, die premier werd na de onafhankelijkheid op 30 november 1966. Sinds 2018 is Mia Mottley van de Barbados Labour Party premier. Ze is de eerste vrouwelijke regeringsleider van het land.
Op 6 oktober 2021 werd het wetsvoorstel aangenomen, waarbij het ambt van president binnen de grondwet werd vastgelegd ter vervanging van Elizabeth II als Koningin van Barbados. Op 30 november 2021 werd de eerste president, Sandra Mason ingezworen. Mason was sinds 2018 de Gouverneur-Generaal van Barbados en werd door de eerste minister en de leider van de oppositie genomineerd en daarna verkozen door het parlement. Politici werden jarenlang weerhouden om de volledige onafhankelijkheid uit te roepen, vanwege een negatief advies twintig jaar eerder dat waarschuwde voor mislukte experimenten in Guyana en Suriname.
Staatsinrichting.
Barbados is een parlementair democratische republiek met een president aan het hoofd. De republiek werd op 30 november 2021 uitgeroepen en verving koningin Elizabeth II als staatshoofd. Het land bleef evenwel lid van het Britse Gemenebest. Sandra Mason werd de eerste president van het land. Zij was tevens de laatste gouverneur-generaal van Barbados.
De uitvoerende macht ligt in de handen van de president en het kabinet. De premier is meestal de leider van de grootste partij. Het parlement bestaat uit twee kamers. Het lagerhuis, de Assemblée, bestaat uit dertig leden. Zij worden via algemeen kiesrecht gekozen. Het hogerhuis, de Senaat, bestaat uit 21 leden. Zij worden door de president aangewezen.
Barbados heeft een ridderorde, de Orde van Sint-Andreas.
Barbados is lid van de Caribische Gemeenschap (Caricom).
Politieke partijen.
De voornaamste partijen op Barbados zijn:
Bestuurlijke indeling.
Barbados kent naast de centrale overheid als enige bestuurslaag de constituencies. De Nederlandse vertaling van constituencies is in het algemeen kiesdistricten, maar die vertaling is hier verwarrend. De constituencies hebben een benoemde raad. Deze zgn. "constituency councils" hebben een rol op het gebied van lokaal bestuur.
Historisch is het land verdeeld in elf parishes. Deze zijn ontstaan in 1645, maar hebben sinds 1967 geen politieke functie meer. In het dagelijks leven spelen ze wel nog een rol voor bijvoorbeeld plaatsaanduiding en persoonlijke identiteit.
Vlag.
De vlag van Barbados is aangenomen toen het land onafhankelijk werd op 30 november 1966. De rechthoekige vlag bestaat uit drie verticale banden van dezelfde breedte. De eerste blauwe band staat symbool voor de lucht, het geel staat symbool voor het zand van de stranden en de ander blauwe band staat symbool voor de zee. De drietand staat symbool voor de breuk met het Verenigd Koninkrijk bij de onafhankelijkheid (Britannia hield in de koloniale vlag de drietand vast). Ook verwijst de drietand naar de sterke band die het land met de zee heeft.
Economie.
Het bruto binnenlands product in 2020 is 4,37 miljard dollar en staat op de 165e plaats op de ranglijst van de nationale economieën. Met US$ 15.191 per hoofd van de bevolking bevindt het bruto binnenlands product zich in een internationale vergelijking in het middensegment. De staatsschuld bedraagt 141,7% van het BBP, waardoor Barbados een van de landen met een hoge schuldenlast is. Barbados heeft een werkloosheidspercentage van 12,8%.
Het bruto binnenlands product in 2021 bedraagt 4.871 miljard dollar (16.875 dollar per hoofd van de bevolking).
Het toerisme en de banken zijn momenteel de belangrijkste bron van inkomsten. De industrie bestaat grotendeels uit de raffinage van suikerriet, het belangrijkste exportproduct, hoewel ook rum en melasse worden geproduceerd, alsmede textiel. Het eiland heeft een der hoogste inkomens van Centraal- en Zuid-Amerika.
Steden.
De hoofdstad van Barbados is Bridgetown (gesticht in 1628). Deze stad telde in 2014 ongeveer 110.000 inwoners.
Steden van minder dan 25.000 inwoners zijn: Greenidge, Spring Hall, Nessfield, Greenland, Saint Andrew, Bruce Vale, Bakers, Speightstown, Westmoreland, Bathsheba, Hillcrest, Holetown, Welchmann Hall, Blackman's, Newcastle, Bath, Lemon Arbour, Todds, Kendal, Whitehaven, Three Houses, The Crane, Six Cross Roads, Carrington, Charnocks (met de enige internationale luchthaven), Oistins, Maxwell's Coast, Carrington, Saint Lawrence, Worthing, Hastings, Bannatyne, Constant, Ellerton, St. George, Rouen, Black Rock, Jackson en Durants.
De zuid- en westkust van het eiland zijn sterk verstedelijkt. Veel van de bovengenoemde steden gaan dan ook naadloos in elkaar over.
Onderwijs.
Het niveau van het onderwijs op Barbados is hoog. Ondanks de beperkte omvang van het eiland zijn er meerdere scholen die universitair onderwijs aanbieden. Scholieren in het middelbaar en basisonderwijs worden streng gedisciplineerd middels "lashing" (geselen). Officieel mag alleen het hoofd van de school leerlingen slaan, maar in de praktijk hanteren ook veel docenten de liniaal. Slechts een beperkt aantal, soms dure privéscholen en één openbare basisschool doen niet aan lijfstraffen. De privéscholen hebben vaak een sterk oververtegenwoordigd aandeel scholieren van Europese afkomst. Dit is een van de weinige uitingen van de sterke segregatie op het eiland van inwoners van Afrikaanse en Europese afkomst die nog altijd aanwezig is.
Flora en fauna.
De flora van Barbados is gedeeltelijk gekapt in de 18de eeuw voor de aanplant van suikerriet maar een aantal kleine stukjes tropisch regenwoud zijn in ravijnen bewaard gebleven.
Langs de kusten en stranden groeien de manzanillaboom, cactus en mangrove. Planten uit de oerwouden van de meer bergachtige eilanden als Trinidad en Saint Lucia vindt men in de fraaie tropische tuinen van Barbados. Soorten als de "Heliconia caribaea" en "Philodendron giganteum" vindt men in de tuinen van Barbados.
De fauna van Barbados is minder divers dan die van de andere eilanden van de Kleine Antillen. Dit komt voornamelijk doordat het eiland ver van het vasteland van Zuid-Amerika ligt en er geen andere eilanden tussen Barbados en het vasteland liggen.
Menselijke activiteiten hebben de fauna zeer beïnvloed. Deze invloed bestaat uit ontginning voor het verbouwen van suikerriet, verstedelijking en de introductie van exoten. Dieren die zich het best konden aanpassen aan de mensen zijn er nog volop, terwijl het met de dieren die minder bekwaam waren in het aanpassen het over het algemeen slecht is gegaan.
De "Barbadosanolis" is een voor Barbados endemische soort, deze hagedissensoort is vanuit Barbados op Saint Lucia uitgezet. De niet-giftige slang "Tetracheilostoma carlae" is ook een endemische soort. Er leven acht vleermuissoorten op Barbados en ook het bekende aquariumvisje de guppy komt op Barbados voor.

</doc>
<doc id="17484" url="https://nl.wikipedia.org/wiki?curid=17484" title="509">
509

Het jaar 509 is het 9e jaar in de 6e eeuw volgens de christelijke jaartelling.

</doc>
<doc id="17485" url="https://nl.wikipedia.org/wiki?curid=17485" title="Niets">
Niets

Niets, of niks in de fysische betekenis, wil zeggen een absolute leegheid, de afwezigheid van enige materie. Het al of niet bestaan van een "niets" is lang een onderwerp van discussie geweest. 
Natuurkunde.
Tot ver na de middeleeuwen dacht men dat de natuur een afkeer had van een niets en dit "niets" altijd weer opvulde. Dit staat bekend als "horror vacui".
Naarmate het inzicht vorderde leek het erop dat een vacuüm wel degelijk kan bestaan en dat de ruimte tussen de sterren vrijwel leeg was. Tussen de individuele atomen zou er niets zijn.
De komst van de kwantummechanica heeft dat beeld doorbroken. Een elementair begrip uit de kwantummechanica is het onzekerheidsprincipe van Heisenberg. Dit stelt dat van een deeltje nooit de snelheid en positie tegelijk precies bekend kan zijn. Dit betekent dat de energie van het vacuüm niet nul kan zijn. Met andere woorden: er kan altijd een deeltje aanwezig zijn. Uit het niets ontstaan spontaan deeltjes en deze vernietigen elkaar weer, zie virtueel deeltje.
Met experimenten is het bestaan van deze "vacuümenergie" aangetoond. Het lijkt er op dat het absolute niets niet bestaat, in ieder geval niet in ons heelal. Of er "daarbuiten" een niets bestaat, is een vraag voor filosofen en metafysici. De wetenschap kan er (nog) geen uitspraak over doen. 
Een voorbeeld van een dergelijke filosofische beschouwing is als volgt. Het feit dat hier en nu iets bestaat is een argument om de mogelijkheid van een absoluut niets uit te sluiten. Zelfs indien men een toestand veronderstelt van de meest absolute fysische leegheid, waarin geen tijd, geen energie en geen ruimte bestaan - dus minder nog dan de singulariteit die aan de oorsprong van de oerknal lag - dan nog zou men het bestaan van zuiver abstracte wetten en wiskundige principes moeten aanvaarden, zonder volgens dewelke nooit iets zou zijn kunnen ontstaan. In die optiek is bijvoorbeeld de wiskunde in haar abstractie onafhankelijk van het bestaan van wat dan ook.
Mythologie.
Een aantal mythologische scheppingsverhalen beginnen met "een absoluut niets". In de Noordse mythologie heet dit bijvoorbeeld Ginnungagap of "gapende leegte", en in de Griekse mythologie wordt het niets Chaos genoemd.
Andere betekenissen.
Naast de natuurkundige betekenis van het niets kan men met het woord ook iets anders bedoelen.

</doc>
<doc id="17486" url="https://nl.wikipedia.org/wiki?curid=17486" title="Lijst van staten en territoria van India">
Lijst van staten en territoria van India

India is een federale republiek die onderverdeeld is in 28 deelstaten en 8 unieterritoria (waaronder het nationaal hoofdstedelijk territorium Delhi). Alle staten en territoria zijn weer onderverdeeld in districten.
Tabel.
In de onderstaande tabel zijn de staten in het vet weergegeven en de territoria "cursief".

</doc>
<doc id="17487" url="https://nl.wikipedia.org/wiki?curid=17487" title="Goa (muziekstijl)">
Goa (muziekstijl)

Goa of Goa-Trance is een muziekstijl die eind jaren tachtig en begin jaren negentig is ontstaan in de Indiase staat Goa. Vandaag worden de namen Goa-trance &amp; Psychedelic trance vaak door elkaar gebruikt, wat eigenlijk onterecht is. Psychedelic trance is de overkoepelende naam voor alle Trance (muziek)-genres die psychedelische elementen in zich heeft. Ook Full On, Forest, Dark, Progressive, Psychedelic Ambient (of kortweg Psybient) en natuurlijk Goa-Trance vallen hieronder.
Goa-Trance (soms wordt dit ook "old school" genoemd) is elektronische dansmuziek, met een duidelijk 4/4 ritme waarvan het tempo meestal tussen de 140 en 150 beats per minuut ligt. In het algemeen duren goanummers zo'n zeven tot tien minuten. De nummers proberen geleidelijk aan de energie op te bouwen door middel van veranderingen in de percussiepatronen en steeds meer gecompliceerde en gelaagde synthesizergeluiden, melodieën en harmonieën, om zo een hypnotisch, euforisch en intens gevoel te creëren.
Het verschil tussen Goa en de andere Psychedelic Trance genres, is de nadruk op melodie.
Zoals al eerder gezegd is deze muziek ontstaan op de stranden van de Indiase deelstaat Goa. Ze werd in de jaren zestig en zeventig een populaire bestemming onder hippies. In de jaren tachtig werd ze weer populair door de oudere, nu rijkere hippies die de oude hippieroutes uit de jaren zestig wilden herbeleven, en de 'gewone' toerist volgde. Goa wordt dan ook weleens moderne 'hippiemuziek' genoemd.
Door dit fenomeen werd deze muziekstijl al snel als een subcultuur verspreid over de wereld. Deze muziek kende vooral in de jaren 90 een grote populariteit in Israel en Europa. Maar ook Japan, Australië, Zuid-Afrika en Brazilië dansten toen al mee op Goa-trance. Ondanks de populariteit bleef het undergroundlabel wel behouden. Vooral de link naar (psychedelische) drugs en de opmerkelijke danslocaties en -gewoontes zorgden hiervoor. Deze dansfeesten hadden vaak een lengte van twaalf uur of langer. Vaak worden deze feesten gehouden in verlaten forten, op het strand of op zogenaamde geheime locaties. Door middel van flyers en meetingpoints (plaats van waar men naar de danslocatie vertrekt) kan men tot op deze locatie geraken.
De locaties zijn vaak versierd door middel van blacklights, videoprojectoren en doeken en versieringen die reageren op het blacklight. Deze dragen bij aan de aparte sfeer die op deze party's heerst. Het valt dan ook op dat er hier zeer weinig gebruik wordt gemaakt van moderne lichtapparatuur, wel gebruikt maar eerder uitzondering dan regel. Dit om de kostprijs zo laag mogelijk te houden en ook wordt dit gezien als verwijzing naar de hippietijd. Ook de kledingstijl van vele bezoekers gaat terug naar de hippies, vooral met kleuren die reageren op het blacklight.
De muziek leidt samen met de veelal gebruikelijke psychedelica bij tot een esoterische sfeer die kenmerkend is voor goafeestjes. Enkele veelgebruikte drugs zijn MDMA, 2C-B, peyote, paddo's, DMT en LSD.
Goa-Trance in België.
België heeft sinds het midden van de jaren 2000 een speciale plaats in de international Goa-trance scene. In het begin van de jaren 2000 was Goa-Trance bijna uitgestorven. Andere Psychedelic Trance genres namen over en de nadruk op melodie werd losgelaten. Slechts enkele groepen en labels bleven de traditionele Goa-Trance produceren. Dit resulteerde in 2004 in de oprichting van het Belgische muzieklabel Suntrip Records. Dit is vandaag de wereldleider als het gaat over moderne Goa-Trance. Nadien volgden nog andere Belgische Goa-Trance labels zoals Dimensional Records, Sita Records, Cronomi Records en Lost in Time Records.
Onder invloed van Suntrip Records en zijn eigenaar, Dj Anoebis bleef Goa-Trance floreren in België tot de dag van vandaag en zijn er artiesten die een internationale faam bezitten. Live acts &amp; dj's zoals Triquetra, Agneton, Anoebis en Antares hebben een Belgische thuisbasis maar spelen over heel de wereld.
Goa-Trance in de rest van de wereld.
De in België gestarte wederopstanding van traditionele Goa-Trance kreeg ook internationaal bijklank. In het midden van de jaren 2000 is "old school" goa niet alleen in België populair, ook in Israël schieten de feesten opeens als paddenstoelen uit de grond. De artiest Afgin is hier een van de drijvende krachten achter. De voorbije 5 jaar is de Goa-Trance scene in de wereld heel wat groter geworden. In Portugal, Spanje, Servië en Brazilië kan je nu ook makkelijk een hele nacht dansen op Goa-Trance. De bekendste festivals die zich alleen met deze sound bezig houden zijn ZNA Gathering in Portugal en Apsara Festival in Roemenië.

</doc>
<doc id="17488" url="https://nl.wikipedia.org/wiki?curid=17488" title="Goa (India)">
Goa (India)

Goa (Konkani: गोंय, "goṃya"; Marathi: गोवा, "govā") is een deelstaat van India, gelegen aan de westkust van het Indische Subcontinent. Het is qua oppervlakte (3.702 km²) de kleinste Indiase staat en telt 1.458.545 inwoners (2011). De hoofdstad is Panaji.
Goa was eeuwenlang, van 1510 tot 1961, een kolonie van Portugal en maakte zodoende (net als de gebieden van het unieterritorium Dadra en Nagar Haveli en Daman en Diu) deel uit van Portugees-India. Het was tevens de hoofdstad van het Portugese koloniale imperium in het Verre Oosten.
Bevolking.
In Goa worden veel talen gesproken, waarvan de belangrijkste zijn: het door de Konkani gesproken Konkani (de officiële taal van Goa), Marathi, Hindi en Engels. Ook wordt er door een kleine minderheid nog Portugees gesproken.
Een meerderheid van 65,8% is hindoe. De invloed van de Portugezen is echter nog goed te merken aan het relatief hoge percentage christenen (26,7%), in hoofdzaak katholieken. Er staan in de dorpen vaak katholieke kerken en hun architectuur doet sterk aan Portugese kerken denken. Daarnaast staan er ook veel kleurrijke hindoetempels.
Geschiedenis.
Rond 2200 voor Christus woonden er waarschijnlijk al mensen in de huidige deelstaat Goa. Goa was, net als de rest van de Konkan, in de Oudheid een belangrijk internationaal handelscentrum met betrekkingen in het Midden-Oosten, Noord-Afrika en zelfs met het machtige Romeinse Rijk.
Goa verschilde in cultureel opzicht niet van de rest van de Konkan tot de komst van de Portugezen, die de grotendeels hindoeïstische bevolking tot het christendom bekeerden. Het gebied maakte tot die tijd deel uit van verschillende grote rijken. Na het uiteenvallen van het Bahmanidenrijk in 1490 behoorde het aan de sultan van Bijapur.
De Portugezen arriveerden in het begin van de 16e eeuw op de westkust van India. Ze waren vooral geïnteresseerd in de specerijenhandel. De Portugezen veroverden onder leiding van Afonso de Albuquerque in 1510 Goa Velha. Ze maakten het tot hoofdstad van Portugees-India en meer in het algemeen van de Portugese bezittingen in Azië. In het kielzog van de militairen en handelaren begonnen katholieke missionarissen het evangelie onder de bevolking te verspreiden. In 1533 stichtten ze een bisdom, dat in 1558 werd verheven tot het Aartsbisdom Goa en Daman.
Geleidelijk aan breidden de Portugezen hun gebied uit tot een kolonie die een gebied ter grootte van enkele duizenden vierkante kilometers besloeg. Een poging van de sultan van Bijapur om het gebied terug te winnen in 1570 slaagde niet, hoewel de Portugezen wel teruggedreven werden.
In 1583 zeilde in het gevolg van Vincente de Fonseca, de pas aangestelde aartsbisschop van Goa, de Nederlandse cartograaf Jan Huygen van Linschoten naar Portugees-India. Hij legde zijn observaties vast in het geschrift "Itinerario" dat de basis vormde voor de expansie van de Nederlanders in Azië. Ze zouden de Portugezen uit grote delen van dat werelddeel verdrijven. Vanaf 1636 werd de haven van Goa gedurende ongeveer acht jaar geblokkeerd door Nederlandse schepen waardoor de uitvoer van peper naar Lissabon werd belemmerd, het gebied werd echter nooit veroverd.
Het Portugese bestuur over de regio duurde meer dan vier eeuwen, tot 1961. Op 18 en 19 december 1961 viel het Indiase leger Goa binnen om de Portugezen in twee dagen uit het gebied te verjagen. De soevereiniteit van het gebied werd overgedragen aan de Indiase staat. Naast Goa werden in dezelfde tijd ook de gebieden Daman en Diu veroverd op de Portugezen. Deze drie gebieden werden samengevoegd tot het unieterritorium Goa, Daman en Diu. Op 30 mei 1987 werd Goa bevorderd tot deelstaat en werd het restant Daman en Diu voortgezet als unieterritorium. Sinds de verdrijving van de Portugezen is het Portugees niet meer de onderwijstaal en is ze in het openbare leven verdrongen door Marathi, Konkani en Engels.
Geografie en bestuurlijke indeling.
Goa grenst in het noorden aan de staat Maharashtra en in het oosten en zuiden aan de staat Karnataka. In het westen heeft de staat een 160 km lange kustlijn aan de Arabische Zee. Rivieren die door Goa stromen zijn onder meer de Zuari, de Mandovi, de Terekhol, de Chapora en de Sal.
Goa is bestuurlijk onderverdeeld in twee districten, die respectievelijk in zes en vijf taluka's zijn onderverdeeld. De twee districten zijn:
Klimaat.
De moessontijd is het belangrijkste element van het Goaanse klimaat; hij duurt van juni tot en met september. In deze periode valt bijna de hele jaarlijkse hoeveelheid neerslag; de rest van het jaar is het praktisch droog. Twee maanden voordat de (zuidwestelijke) moesson losbarst gaat de luchtvochtigheid sterk stijgen en de normaal gesproken blauwe lucht wordt heiig en bewolkt. De periode net vóór het begin van de moesson wordt gekenmerkt door harde winden en veel onweer. In de moessonperiode valt er gemiddeld in vier maanden tijd tussen de 2500 en 3000 mm regen (Nederland 700-800mm per jaar). Zo gauw de moessonperiode voorbij is, wordt het klimaat van oktober tot en met februari zeer aangenaam, hoewel de zeestroming nog vrij fors is. Verder zijn er alleen maar blauwe, wolkeloze luchten. Het is dan warm maar niet te heet en de zee is kalm. Half maart stijgt de luchtvochtigheid weer en wordt het klimaat drukkend en daardoor onaangenamer. De maximumtemperaturen zijn door het jaar heen vrij constant, variërend van ca. 28°C in juli en augustus tot 40°C in mei. De minimumtemperaturen variëren van ca. 24°C in de maanden juli en augustus tot 26,5°C in mei.

</doc>
<doc id="17489" url="https://nl.wikipedia.org/wiki?curid=17489" title="Hindi">
Hindi

Het Hindi (हिन्दी) is een Indo-Arische taal die voornamelijk in India wordt gesproken. Het is een gestandaardiseerde variant van het Hindoestani. Het is een van de twee nationale officiële talen van India en tevens een van de meest gesproken talen ter wereld. De grammatica stamt vooral uit het Sanskriet.
Status.
Het Hindi is de primaire officiële taal van India en wordt in een groot deel van het noorden van dat land gesproken, ook als lingua franca. Het is de officiële taal of een van de officiële talen van de staten Bihar, Chhattisgarh, Haryana, Himachal Pradesh, Jharkhand, Madhya Pradesh, Rajasthan, Uttarakhand en Uttar Pradesh. Daarnaast ook van Delhi en de unieterritoria de Andamanen en Nicobaren en Chandigarh.
In het zuiden van India, waar Dravidische talen worden gesproken (die dus volstrekt niet verwant zijn aan de Indo-Europese Indo-Arische talen in het noorden) heeft de taal niet de status van een lingua franca.
Schrift.
Het Hindi wordt zuiver fonetisch geschreven in het Devanagari, net als het Sanskriet en Nepalees. Hindi stamt af van diverse Prakrits en is uiteindelijk verwant aan het Sanskriet, maar heeft het stelsel van naamvallen van deze taal goeddeels verloren. De officiële standaard - de zogenaamde "kharî bolî": "rechtopstaande spraak" - baseert neologismen op het Sanskriet.
Dubbele oorsprong.
Doordat het Hindi zowel Sanskriet- als Perzo-Arabische wortels heeft, zijn er voor de meeste begrippen verschillende woorden afkomstig van de verschillende bronnen. Zo kan men voor "boek" het woord "kitāb" gebruiken, identiek aan het woord in het Arabisch, ofwel "pustak", dat van Sanskriet-oorsprong is.
Beleefdheidsvormen.
India is een sterk hiërarchische samenleving en dit uit zich in de taal. Het Hindi kent in de tweede persoon "drie" niveaus van beleefdheid in de persoonlijke voornaamwoorden. "Tu" gebruikt men alleen in een sterke neerwaartse gezagsrelatie, zoals van een volwassene naar een klein kind, of bij grote intimiteit, zoals in een gebed naar God. "Tum" gebruikt men bij gelijke relaties, zoals bijvoorbeeld met collega's. "Aap" is het Hindi-equivalent van het Nederlandse "U", een formele aanspreking.
Grammatica.
Geslachten.
Hindi kent, net als bijvoorbeeld het Frans, twee geslachten: mannelijk en vrouwelijk. De kenmerkende klinker voor mannelijke woorden in het enkelvoud is de "a", voor vrouwelijke woorden is dit "i". Voorbeeld: "larkā" is "jongen", "larkī" is "meisje". In het meervoud zijn de kenmerkende klinkers "e" voor mannelijk en "i" voor vrouwelijk: "larke" is "jongens", "larkiyan" is "meisjes". Er zijn ook woorden die deze kenmerkende uitgang niet hebben, dan wel uitzonderingen zijn. Zo betekent "ādmī" "man" en betekent "mātā" "moeder".
Het Hindi maakt in de persoonlijke voornaamwoorden geen onderscheid tussen mannelijk en vrouwelijk. In het bijzonder kan in de derde persoon "voh" zowel "hij" als "zij" aanduiden. Het onderscheid moet dan duidelijk zijn uit de werkwoordsvorm, een ander geslachtsafhankelijk element in de zin, of uit de context.
Enkelvoud en meervoud.
Het Hindi kent een enkelvoud en meervoud, zoals de meeste talen. Er is geen dualis zoals in het Arabisch.
Geen lidwoorden.
Het Hindi kent geen lidwoorden. Het woord "larkâ" kan zowel "een jongen" als "de jongen" aanduiden. Soms gebruikt men om het onbepaalde karakter expliciet aan te geven het woord "ek", Hindi voor "één": "ek larkâ": een jongen. Het bepaalde karakter kan men dan soms weer benadrukken met het achterzetsel "ko": "maine larke ko dekha" kan alleen maar "ik zag de jongen" en niet "ik zag een jongen" betekenen.
Achterzetsels.
Een bijzonderheid van het Hindi is dat het geen voorzetsels kent, maar "achterzetsels". Voorbeeld: "in een kamer" is "kamre men", waarbij "men" het achterzetsel is dat "in" betekent.
Naamvallen.
Het Hindi kent drie naamvallen:
Een aantal voorbeelden:
"Zie apart artikel obliquus in het Hindi."
Samengestelde werkwoorden.
Verder wordt de taal gekenmerkt door het veelvuldig gebruik van samengestelde werkwoorden. Zo bestaat de tegenwoordige tijd van ieder werkwoord uit een tegenwoordig deelwoord en een persoonsvorm van het werkwoord "hona" (zijn).
Ne-constructie.
Bij het vormen van de verleden tijd is er voor transitieve werkwoorden een speciale constructie: de ne-constructie. De constructie is genoemd naar het achterzetsel "ne", dat niet letterlijk naar het Nederlands te vertalen is. Het bijzondere en voor Nederlandstaligen moeilijke aspect van de ne-constructie is dat de werkwoorden zich vervoegen, in geslacht en getal, naar wat in de Nederlandse zin het lijdend voorwerp zou zijn en niet naar het onderwerp. Voorbeeld: "maine samose khāye": "ik heb samosa's gegeten": het werkwoord "khāye" ontleent de uitgang "e" aan "samose" en dit onafhankelijk van het onderwerp.
Passieve constructies.
Gerelateerd aan de Hindoe-cultuur hebben veel constructies in het Hindi een passief karakter, in de zin dat de persoon of de zaak waar het om draait, iets ondergaat eerder dan een actieve rol speelt. Het Nederlandse "hij heeft koorts" is in het Hindi "usko bukhār hai", wat letterlijk "aan hem is koorts" betekent.
Deze constructie, die kenmerkend is voor Turkse talen kan ook verband houden met de onderbelichte rol van deze Turkse talen bij de evolutie van het Hindoestaans. De hedendaagse Moslimvariant, Urdu, dankt zijn naam aan het feit dat het een "kazernetaal" was ten tijde van de (Turkse) Mogols. Urdu is afgeleid van het Turkse ordu, dat "leger" betekent.
Hindi in de wereld.
Dankzij de Indiase emigranten is het Hindi in de wereld verspreid geraakt. Zo spreekt men een variant van de taal in Suriname, het Sarnami Hindoestani, op Fiji spreekt men Fijisch-Hindoestani en men spreekt ook een variant op Mauritius.
Hindoestaans is een mix van Hindi en Nederlands. Opdat Hindi bewaard zou blijven in Nederland, onderricht de Stichting Hindoe-Onderwijs de taal in de shrivishnus-, shrikrishna-, shrilakshmi-, shriganesha- en shrisaraswatischool.
Hindi en Urdu.
Het Hindi en het Urdu zijn zeer aan elkaar verwant en velen beschouwen het daarom ook als dezelfde taal. Urdu, de nationale taal van Pakistan, wordt echter in een afgeleide vorm van het Arabische alfabet geschreven en kent veel meer Arabische en Perzische leenwoorden. Hoewel Urdu en Hindi onderling geheel begrijpelijk zijn, hechten Indiërs en Pakistanen eraan ze als verschillende talen te beschouwen, hoewel het dezelfde oorsprong, het Hindoestani heeft .

</doc>
<doc id="17490" url="https://nl.wikipedia.org/wiki?curid=17490" title="Stegosaurus">
Stegosaurus

Stegosaurus is een geslacht van uitgestorven ornithischische dinosauriërs. Het geslacht behoort tot de Stegosauria, een groep planteneters die in het Jura haar hoogtepunt bereikte. "Stegosaurus" leefde 150 miljoen jaar geleden tijdens het Laat-Jura in Noord-Amerika en is met negen meter lengte de grootste bekende stegosauriër.
Het eerste fossiel van "Stegosaurus" werd ontdekt in 1877. Het geslacht kreeg in dat jaar van Marsh zijn naam, die 'daksauriër' betekent. Er werden later nog meer fossielen van "Stegosaurus" gevonden. Vaak werden die als aparte soorten gezien, ook als hun skelet maar weinig anders was. In totaal zijn er zo veertien soorten benoemd binnen het geslacht. Welke soorten daarvan geldig zijn, is erg omstreden. Geen enkele werd rond 2010 door alle wetenschappers als geldig beschouwd, zelfs niet de toenmalige typesoort "Stegosaurus armatus". In 2013 is daarom een nieuwe typesoort aangewezen: "Stegosaurus stenops".
"Stegosaurus" is een van de bekendste dinosauriërs wegens zijn opvallende uiterlijk. Hij had lange rechte achterpoten en korte sterke voorpoten. Door de rechte benen was hij niet in staat te rennen. Anders dan oude afbeeldingen laten zien, hield hij zijn staart hoog in de lucht. Aan het uiteinde van die staart stonden twee paar lange stekels. Daarmee kon hij zich verdedigen tegen roofdieren, waar hij niet voor kon weglopen. Hij werd extra beschermd door kleine beenplaatjes op zijn hals. Op zijn rug stond een rij van negentien grote puntige beenplaten die om en om geplaatst waren tot het einde van de staart. Die functie van deze platen is niet duidelijk. Mogelijk beschermden ze de rug tegen aanvallen, maar het kan ook zijn dat ze door het dier gebruikt werden om af te koelen of om indruk mee te maken op soortgenoten en roofdieren.
"Stegosaurus" had aan het einde van een slanke nek een kleine langgerekte kop met een snavel en kleine tanden. Daarmee rukte hij stukken plant af die ongekauwd werden ingeslikt om in de enorme buikholte door bacteriën verteerd te worden. Omdat de nek niet zo heel lang was, ging het dier wellicht soms op zijn achterpoten staan om hogere takken of zaden te bereiken. Maar volgens de meeste wetenschappers at hij meestal de lage planten die verspreid in het droge landschap stonden waar hij leefde.
Ontdekking en naamgeving.
In 1877 beschreef en benoemde Othniel Charles Marsh een fossiel, dat zijn medewerker Arthur Lakes dat jaar gevonden had in "Lakes Quarry 5" (een groeve op de "Dinosaur Ridge") ten noorden van Morrison, als "Stegosaurus armatus". De geslachtsnaam is afgeleid van het Klassiek Griekse στέγος ("stegos"), 'dak', een verwijzing naar de door Marsh als een huidbedekking geïnterpreteerde rugplaten. De soortaanduiding betekent 'bewapend' in het Latijn, een verwijzing naar de staartstekels. Het holotype, het naamgevend fossiel, wordt bewaard in het "Yale Peabody Museum" en heeft aldaar het inventarisnummer YPM 1850. Het bestaat uit wat wervels, delen van de achterpoten en resten van de platen.
Tussen 1879 en 1887 verkreeg Marsh een grote hoeveelheid overige beenderen van "Stegosaurus", die werden opgedolven in "Quarry 13" bij Como Bluff in Wyoming — zoveel zelfs dat tot op de dag van vandaag veel van deze fossielen nog niet geprepareerd zijn. Achtereenvolgens werd die groeve systematisch uitgegraven door zijn medewerkers William Harlow Reed (1879-1883), J.L. Kennedy (1883) en Frederick Brown (1884-1887). Alle vondsten kwamen uit de ruimere Morrisonformatie in lagen uit het late Kimmeridgien en vroege Tithonien, tussen de 153 en 150 miljoen jaar oud. Zoals zijn gewoonte was, benoemde Marsh op basis daarvan nieuwe soorten in het geslacht, ook al waren de verschillen gering. De meeste daarvan worden tegenwoordig als jongere synoniemen van "S. armatus" gezien. Dat geldt om te beginnen voor "S. ungulatus", door Marsh benoemd in 1879 op basis van onder andere specimen YPM 1853; lange tijd is aangenomen dat deze soort zich onderscheidde door het bezit van acht in plaats van vier staartstekels maar dat wordt tegenwoordig betwijfeld. "S. affinis", in 1881 benoemd op grond van een slechts een stuk schaambeen, wordt nu zelfs beschouwd als een "nomen dubium", dat wil zeggen dat de resten te beperkt zijn om te kunnen bepalen om welke soort het gaat. Ook "S. sulcatus" (USNM 4937), waarvan een enkele zeer grote stekel gevonden is, en "S. duplex" (YPM 1858), beschreven in 1887, zijn vermoedelijk slechts exemplaren van "S. armatus". Van "S. duplex" dacht Marsh dat hij geen rugplaten had; het taxon is een jonger objectief synoniem van "S. ungulatus" omdat YPM 1858 ook gebruikt werd bij de beschrijving van die soort.
In hetzelfde jaar benoemde Marsh echter ook een soort die vaak als valide is beschouwd: "S. stenops", op grond van een zeer compleet skelet in 1885 door Marshall Parker Felch gevonden in "Quarry 1" bij Cañon City in Colorado, USNM 4934. De soortaanduiding betekent 'nauw aangezicht'. "S. stenops" was korter van bouw dan "S. armatus" maar had grotere rugplaten.
Marsh' collega Edward Drinker Cope werd in 1879 ook naamgever van een stegosaurussoort, zij het onbedoeld: hij dacht, omdat de losse tanden van een roofsauriër erbij lagen, een theropode "Hypsirhophus seeleyanus" te benoemen maar het botfragment behoorde vermoedelijk aan "Stegosaurus": "Stegosaurus seeleyanus" is daarmee een jonger synoniem van "S. armatus". Marsh wees hier al in 1882 op maar Cope bleef tot zijn dood stug de naam "Hypsirophus" gebruiken, nu als alternatief voor "Stegosaurus". Een als "H. discurus" beschreven stuk bot werd in 1902 door Oliver Perry Hay herdoopt tot "Stegosaurus discurus" maar wordt nu als "nomen dubium" beschouwd.
In 1914 schiep Charles Whitney Gilmore nog een soort: "Stegosaurus longispinus", op grond van UW D54, een volwassen exemplaar gevonden in Wyoming; de schedel ervan ontbreekt. Zoals de soortaanduiding 'langgestekeld' al aangeeft, had dit bijzonder lange staartstekels. In 1915 hernoemde Edwin Hennig "Priconodon" Marsh 1888 tot een "Stegosaurus crassus", een "nomen dubium".
Het stegosauride materiaal uit het late Jura van de Verenigde Staten heeft echter ook een tweede geslacht opgeleverd. In 1881 benoemde Marsh "Diracodon" met als soort "Diracodon laticeps", gebaseerd op wat kaakbeenderen van een jong dier, YPM 1885. Volgens Gilmore was dit identiek aan "S. stenops", Robert Thomas Bakker echter zag het in 1986 als een valide apart geslacht. Daarbij wees hij er materiaal aan toe uit oudere lagen; meestal wordt tegenwoordig aangenomen dat de naam een "nomen dubium" is. George Olshevsky volgde echter Gilmore en behield de geslachtsnaam zodat "S. stenops" bij hem een "Diracodon stenops" werd. Hennig had het overigens al in 1915 hernoemd tot een "Stegosaurus laticeps". Een andere Amerikaanse stegosauriër die al eerder een eigen geslachtsnaam kreeg was "Stegosaurus marshi" in 1901 benoemd door Frederic Augustus Lucas (USNM 4752), die hij in 1902 omdoopte in "Hoplitosaurus".
Behalve het Amerikaanse materiaal, bestaande uit een honderdtal specimina die ongeveer gelijkelijk over "S. armatus" en "S. stenops" verdeeld werden, zijn er ook vondsten buiten Noord-Amerika aan "Stegosaurus" toegewezen. Dat behelst op de eerste plaats de hernoeming door John Whitaker Hulke van de Britse "Omosaurus durobrivensis" Hulke 1887 in een "Stegosaurus durobrivensis". Daarna volgde de verwarrende "Stegosaurus armatus" Lydekker 1890, een hernoeming door Richard Lydekker van "Omosaurus armatus" Owen 1875. Lydekker had over het hoofd gezien dat hij zo een soortnaam creëerde die identiek was aan "Stegosaurus armatus " Marsh 1877. De Europese "Stegosaurus priscus" werd door Franz Nopcsa benoemd in 1911 en is tegenwoordig de typesoort van "Loricatosaurus". In 1926 schiep Jean Piveteau een "Stegosaurus madagascariensis" op basis van tanden gevonden in Madagaskar; daarvan wordt nu aangenomen dat ze niets met "Stegosaurus" van doen hebben. In 2007 werden fragmentarische resten gevonden in Portugal, specimen LHNB(CN)1, aan "S. ungulatus" toegeschreven, omdat ze met het skelet daarvan het meeste overeenkwamen, niet omdat betwijfeld werd dat het een synoniem van "S. armatus" zou zijn. De vondst werd gezien als een teken dat Noord-Amerika in die tijd nog via een landbrug met Iberia zou zijn verbonden.
Een nieuwe analyse van de Britse paleontoloog David Norman uit 2008 concludeerde dat alleen "S. armatus" nog een geldige soort is, "S. stenops" een jonger synoniem daarvan en "S. longispinus" een "nomen dubium". Het geslacht "Stegosaurus" zou zo monospecifiek zijn geworden: met maar één soort, ware het niet dat dezelfde revisie een vierde Amerikaanse geslacht, de in 2001 benoemde "Hesperosaurus" tot "Stegosaurus mjosi" maakte en de Aziatische "Wuerhosaurus" tot "Stegosaurus homheni". Hierin is hij echter weer niet door iedereen gevolgd. In 2010 stelde Peter Malcolm Galton dat juist "S. armatus" een "nomen dubium" is; omdat volgens hem kleine variaties in het pantser op verschillende soorten wijzen, zouden daarentegen "S. stenops", "S. longispinus", "S. ungulatus" en "S. sulcatus" wel geldige soorten zijn. "S. ungulatus" zou, vergeleken met "S. stenops", een extra hoofdplaat op de rug en drie gepaarde platen vlak voor de staartstekels bezitten. Er bestaat aldus geen consensus over de vraag welke geslachten of soorten valide zijn. Galton heeft in 2011 een formeel verzoek ingediend bij de ICZN om "S. stenops" officieel tot nieuwe typesoort te verklaren in plaats van "S. armatus", hetgeen in 2013 is ingewilligd met USNM 4934 als neotype. In 2014 kreeg "S. longispinus" het eigen geslacht "Natronasaurus" dat na ongeldig gemaakt te zijn in 2016 vervangen werd door "Alcovasaurus".
In 2024 werd een in 2020 in Moffat County gevonden exemplaar, "Apex", aan een particuliere verzamelaar, de miljardair Kenneth Cordele Griffin, verkocht voor 44,6 miljoen dollar, het tot dan toe duurste fossiel ooit.
Soortenlijst.
Het resultaat van dit ingewikkeld proces van naamgeving kan in deze lijst worden samengevat:
Beschrijving.
Algemene bouw.
Het skelet van "Stegosaurus" is door de vele vondsten goed bekend; zowel van "S. armatus" als van "S. stenops" zijn enkele vrij complete skeletten aangetroffen. Een probleem is wel dat er geen moderne gedetailleerde beschrijvingen zijn. Bekend is het geslacht ook bij het grote publiek, een gevolg van de opvallende lichaamsbouw met de rugplaten en stekels. "Stegosaurus" wordt in vele populair-wetenschappelijke boeken over dinosauriërs afgebeeld. Tot voor kort kreeg de lezer daarin toch een heel verkeerd beeld van het dier. In 1896 publiceerde Marsh de eerste skeletreconstructie, waarbij hij zich voornamelijk baseerde op "S. ungulatus". Daarvan werden gegevens van drie exemplaren (YPM 1853, 1854 en 1858) samengevoegd en aangevuld met de schedel en platen van USNM 4934, dus van "S. stenops". De afbeelding was tamelijk waarheidsgetrouw maar weerspiegelde de toen heersende foute opvatting dat de staarten van dinosauriërs op de grond hingen; ook werd het hierdoor gebruikelijk acht stekels af te beelden. Erger was dat de meeste latere illustratoren de afbeelding niet goed begrepen. Ze gaven "Stegosaurus" een symmetrisch uiterlijk waarbij ook de voorkant glooiend naar beneden hing. Het dier kreeg zo een veel te langgerekte romp, een korte nek die bijna de grond raakte en wijd uiteen staande voorpoten.
In feite, zoals Marsh al in eerste instantie correct aangaf, is de romp vrij gedrongen, waarbij de voorkant sterk kromt wat de ribben schuin naar achter dwingt. De borstkas wordt zo wigvormig in doorsnede en de schoudergordel ligt zijdelings op de ribbenkast. De voorpoten kunnen zo tamelijk recht onder het lichaam gehouden worden en dat redelijk hoog optillen. Ook de kop bevindt zich hoog want de nek kromt omhoog en is tamelijk lang. Schattingen over de afstand tot de grond in een normale positie variëren van één tot anderhalve meter. Achteraan steekt de rechte staart iets schuin omhoog en wordt ver van de grond gehouden. Terwijl de voorpoten noodzakelijk altijd wat gebogen gehouden werden, zijn de achterpoten gebouwd om recht het gewicht te dragen; dit is een afwijking van de verre voorouders van "Stegosaurus" die met gebogen knieën liepen. "Stegosaurus" was hierdoor niet meer in staat te rennen en gedwongen op vier poten te lopen. Mogelijk kon "Stegosaurus" zich wel op de achterpoten verheffen om hoger gelegen vegetatie te bereiken; discussie hierover is nog steeds gaande.
Afmetingen.
"Stegosaurus" was, als we de staart recht naar achteren laten steken, negen tot tien meter lang en tweeënhalf à drie meter hoog op de heup. De rugplaten brachten die hoogte op ruim vier meter. Het gewicht was ongeveer twee ton. Het dier had daarmee het formaat van een kleine olifant; het is het grootste bekende lid van de Stegosauria. Sommige fragmenten (YPM 1853) suggereren zelfs een lengte van ruim dertien meter en een gewicht van vier ton voor de grootste exemplaren.
In 2014 kocht het "Natural History Museum" te Londen van het "Sauriermuseum Aathal" in Zwitserland het exemplaar "Sarah" aan dat ze herdoopten tot "Sophie" en het inventarisnummer NHMUK R36730 gaven — eerder was het SMA RCR0603 geweest. Het skelet is het meest complete dat ooit van "Stegosaurus" is gevonden, in 2003 door Bob Simon bij de "Red Canyon Ranch Quarry", en men begon meteen een reeks onderzoeken uit te voeren. In 2015 werden de resultaten gepubliceerd van een studie naar het gewicht. Via een benadering van het vermoedelijke volume door middel van een computermodel kwam met uit op een schatting van 1580 kilogram. Men wees erop dat als men de populaire, want eenvoudiger, methode toepaste van het uitgaan van de omtrek van het opperarmbeen en het dijbeen, schattingen bereikt werden tot wel 3751 kilogram die echter onzinnig dikke lagen aan weke delen zouden veronderstellen. Geopperd werd dat de systematische fout bij deze methode lag in het niet onderkennen dat dieren als "Stegosaurus" bij het ouder worden dikkere botten ontwikkelden zonder dat het overige weefsel evenredig toenam.
Onderscheidende kenmerken.
In 2008 gaf Susannah Catherine Rose Maidment een lijst onderscheidende kenmerken van "Stegosaurus armatus". Dit zijn autapomorfieën, ten opzichte van de directe verwanten unieke en nieuw geëvolueerde eigenschappen. Het dentarium van de onderkaak heeft een diasteem, een tandeloos hiaat, tussen het predentarium (de beenkern van de ondersnavel) en de tandenrij. De halswervels hebben achterste gewrichtsuitsteeksels die schuin omhoog gericht zijn. De voorste en middelste staartwervels hebben doornuitsteeksels waarvan de toppen gevorkt zijn. Het achterste uiteinde van de schacht van het schaambeen is niet verbreed. Er bevinden zich kleine beenplaatjes in de huid van de hals.
In 2015 publiceerde Maidment een moderne beschrijving van de postcrania op basis van NHMUK PV R36730. In verband daarmee gaf ze een diagnose van "Stegosaurus" op zich — waarbij er van uitgegaan werd dat "Hesperosaurus" als een "S. mjosi" tot dat geslacht behoorde — en van de nieuwe typesoort "Stegosaurus stenops" in het bijzonder. De onderscheidende kenmerken van "Stegosaurus" waren dan: de achterste bovenhoek van de schedel overhangt het achterste punt van de onderkaak; de achterste halswervels hebben naar achteren gerichte achterste gewrichtsuitsteeksels die de achterrand van het wervellichaam overhangen; van de derde wervel af zijn de zijuitsteeksels van de voorste staartwervels meer naar beneden dan zijwaarts gericht; de voorrand van het schouderblad heeft voor onderaan een groot rechthoekig uitsteeksel, de "processus acromialis"; het voorblad van het darmbeen heeft, boven het heupgewricht, een haaks sterk uitstekende rand; het achterblad van het darmbeen heeft een uitsteeksel op de binnenkant.
Daarnaast gaf ze vier onderscheidende kenmerken van "S. stenops": het diasteem van de onderkaak, de schuin omhoog stekende achterste gewrichtsuitsteeksels van de halswervels, de gevorkte toppen van de doornuitsteeksels van de voorste staartwervels en de huidplaatjes in de hals. Die kenmerken waren dus overgenomen van "S. armatus" waarvan het materiaal, nu het als een "nomen dubium" werd beschouwd, grotendeels naar "S. stenops" was overgeheveld.
Skelet.
Schedel.
De schedel is relatief klein, ongeveer een halve meter lang, en langwerpig. De kop is plat en smal en loopt naar voren spits toe; de voorkant van de snuit is echter recht afgesneden. De oogkas staat laag en is vrij plat. De "fenestra antorbitalis", de gebruikelijke schedelopening bij de Archosauriformes, is bij "Stegosaurus" bijna geheel gesloten; de schedel vormt een stevig geheel met sterke vergroeiing van vele schedelbeenderen. Het achterhoofd is iets breder dan hoog. De onderkaken zijn hoog en stevig gebouwd.
De praemaxilla, het voorste snuitbot, draagt geen tanden; samen met de tandeloze punt van de onderkaken droeg hij een hoornsnavel die steeds aangroeide en scherp gehouden werd door en voor het afbijten van plantenmateriaal. De tanden waren bladvormig, tamelijk klein en laag met vele ribbels. Aan de basis hebben ze een dikke rand. Er staan ongeveer 25 tanden nauw aaneengesloten in de maxilla of bovenkaaksbeen en 20 à 23 in de onderkaak voor een totaal van 96. De tanden hebben een sterk verdikte basis en kleine vertandingen op de snijranden; bij "Stegosaurus" lopen die naar beneden in uit in opvallend diepe verticale groeven. De tandkronen zijn vaak wat afgesleten maar het kaakgewricht was zo gebouwd dat niet echt gekauwd kon worden. Ook is er geen speciaal uitsteeksel aanwezig op de onderkaak die de spier welke de meeste bijtkracht levert, de bovenaan aan het onderste slaapvenster verbonden capiti-mandibularis, als hefboom zou kunnen dienen. "Stegosaurus" kon dus niet bijzonder zware takken doorbijten. Het voedsel werd door de tanden mede afgerukt en iets verkleind waarna het werd ingeslikt. Wangen beletten vermoedelijk dat het weer uit de bek viel. Dat blijkt uit een dikke richel op het bovenkaaksbeen, net boven de tandenrij. In de maag werd het wellicht verder vermalen door maagstenen.
De praemaxilla vormt de onderrand van een groot neusgat in de vorm van een liggende ovaal. De praemaxilla heeft een korte opgaande tak en een lange dunne achterste tak die een wig vormt tussen het neusbeen en het bovenkaaksbeen. Waar de praemaxillae van beide zijden elkaar vooraan raken, is er een kleine inkeping maar precies op de middenlijn steekt de beennaad weer bol vooruit. Door de inkeping ontstaan als het ware twee naast elkaar gelegen snaveltjes die iets uiteen staan. In bovenaanzicht wordt deze indruk nog versterkt doordat de praemaxilla bovenop wat uitgehold zijn, een diep beenplateau onder het neusgat scheppend. Wellicht konden zo bladeren of naalden van takken geritst worden. Het bovenkaaksbeen is boven de zijverdikking juist vrij dun. Vroeger werd gedacht dat de schedelopening, de "fenestra antorbitalis", geheel ontbrak. Later onderzoek wees uit dat er nog een restant van over is. De ruimte is gevuld door een naar voren en beneden uitstekende hoek van het traanbeen en aan de onderrand van dat uitsteeksel is nog een verdieping zichtbaar uitlopend in een dunne spleet. Doordat de snuit zo lang is, is het neusbeen dat ook. De neusbeenderen worden achteraan spits ingekeept door de vrij korte voorhoofdsbeenderen. Boven de oogkas bevinden zich drie supraorbitalia: twee vormen de bovenrand en een derde is meer op het schedeldak gelegen. Een lang ovaal prefrontale vult de ruimte tussen dit element, voorhoofdsbeen, neusbeen en traanbeen op.
In de achterste bovenkant van de schedel bevinden zich grote slaapvensters met de vorm van een afgeronde driehoek. Die worden van elkaar gescheiden door de wandbeenderen; de achterste hoeken worden gevormd door schuin naar achteren uitstekende squamosa en de buitenranden door de postorbitalia die ieder twee bovenste takken hebben. Het postorbitale heeft ook een lange onderste tak die de oogkas en het onderste slaapvenster scheidt en naar het jukbeen doorloopt. Het jukbeen is onder de oogkas erg dun, lager dan overdwars dik, maar de achterste tak ervan is opvallend dieper met een naar beneden gericht uitsteeksel aan de onderrand. De achterste tak is vergroeid met het achterliggende kleine quadratojugale en dat is weer vergroeid met het quadratum of vierkantsbeen dat de achterrand vormt van het onderste slaapvenster en onderaan de bovenkant van het kaakgewricht. Bovenaan heeft de enkelvoudige kop een breed raakvlak met het squamosum en gaat het quadratum naar binnen toe over in het achterhoofd. Naar voren toe is er een vleugel naar het pterygoïde; deze beenplaat heeft een ovale opening.
De wandbeenderen buigen naar achteren en onderen om het bovenste achterhoofd te vormen dat een hoek van zo'n vijfenvijftig graden maakt met het schedeldak. Het bot in deze zone is geheel versmolten zodat een naadloze overgang ontstaat naar het centrale supraoccipitale en de vrij korte, licht afhangende zijuitsteeksels, de "processus paroccipitales". Er is een driehoekig achterhoofdsgat, met de punt naar beneden gericht: deze punt holt de achterhoofdsknobbel die contact maakt met de nek, de "condylus occipitalis", van boven diep uit zodat een halvemaanvormige structuur ontstaat. Hieronder vormt een kort basioccipitale de overgang naar de langere onderkant van de hersenpan, het basisfenoïde. Van "Stegosaurus" is de brede basis van een stapes bekend dat op de "fenestra ovalis" van de zone van het middenoor rustte en dat vermoedelijk verder de vorm had van een dunne staaf die de trillingen van het trommelvlies overbracht. Het verhemelte is bij "Stegosaurus" vooraan een opvallend open structuur. Van een punt onder de oogkas af tot bijna aan de bovensnavel is er grotendeels een lege ruimte met alleen in het midden een paar zeer dunne en langgerekte ploegschaarbeenderen. Het verhemeltebeen is kort en heeft weer een opening tussen de achterrand en het pterygoïde, het complexe bot dat met vijf takken alle onderdelen van de achterste schedel van onderen uit verbindt.
Onderkaken.
De beide onderkaken, links en rechts, vormen een langgerekte structuur, de mandibula. Vooraan draagt die een gezamenlijk predentarium, de beenkern van een tandeloze hoornen ondersnavel. De punt van de mandibula is in bovenaanzicht U-vormig en tamelijk breed: de ondersnavel zal bij sluiting dus niet diep in de bovensnavel gestoken hebben. Aan de voorste onderkant bevindt zich een kleine, hoekig uitstekende, 'kin', wellicht de voorste bevestiging van een keelzak. Het tanddragend bot, het dentarium heeft net als het bovenkaaksbeen een verdikking, nu als onderste bevestiging van een vlezige wang. Opvallend bij "Stegosaurus" is dat deze richel naar boven uitsteekt en zo een ware beenplaat vormt die de tanden zijdelings bezien aan het zicht onttrekt. Een overdwars horizontaal beenplateau scheidt de bovenrand van de kaak van deze richel. Het aantal tanden in de onderkaak varieert van twintig tot drieëntwintig. Achteraan is het dentarium aan de buitenste bovenkant vergroeid met een surangulare, aan de onderkant met een angulare. De drie botten omvatten hier een vrij groot zijvenster dat bij het ouder worden echter geleidelijk gesloten raakt.
Postcrania.
Wervelkolom.
De wervelkolom heeft volgens Galton tien halswervels, zestien ruggenwervels, vijf sacrale wervels en ongeveer vijfenveertig staartwervels. Sommige onderzoekers delen de wervels anders in en tellen dan dertien halswervels en evenveel wervels in de rug. Maidment telde in 2015 de voorste dorsosacrale wervel van het heiligbeen bij de rug en kwam zo uit op veertien ruggenwervels. Toch houdt ook zij het op vijf sacrale wervels doordat ze een vergroeide caudosacrale wervel bij het heiligbeen rekent. Bij NHMUK PV R36730 zijn er precies vijfenveertig staartwervels maar Maidment dacht dat het totaal zo hoog kon liggen als negenenveertig.
De halswervels zijn stevig en kort, de nek als geheel is matig lang en vrij horizontaal gericht. Het tandvormig uitsteeksel dat de eerste halswervel, de atlas, met de tweede, de draaier verbindt, is met het centrum van die laatste vergroeid. De nekribben hebben een voorste uitsteeksel van de onderste ribkop, het "capitulum". Naar achteren worden de nekribben langer, vooral in de bovenste ribkop, het "tuberculum". De derde tot en met tiende halswervels hebben ongeveer dezelfde bouw met zeer korte doornuitsteeksels en voorste gewrichtsuitsteeksels die wijd uiteen achterwaarts geplaatst zijn en evenwijdig aan de lichaamsas lopen terwijl de achterste gewrichtsuitsteeksels erg lang zijn; daarna begint de overgang naar de rug met langere doornuitsteeksels en kortere en hoger geplaatste achterste gewrichtsuitsteeksels.
De wervels van de rug zijn stevig gebouwd met zeer hoge wervelbogen. De wervelbogen nemen van de eerste tot en met achterste ruggenwervel sterk in lengte toe; van de tiende wervel af worden ze juist korter. De zijuitsteeksels staan schuin omhoog en zijn op de rug bijna even hoog als de daar vrij lage doornuitsteeksels. Misschien diende deze constructie ter ondersteuning van de rugplaten. De steilte van de hoek neemt weer toe tussen de eerste en tiende wervel en wordt daarna snel minder. De voorste rug is sterk naar beneden gekromd. Daarom moesten de eerste ribben erg kort zijn. Dit maakt het weer lastiger om te bepalen welke wervel tot de nek en welke tot de rug behoort omdat daarvoor soms de riblengte als criterium wordt genomen. In de telling volgens Galton neemt de lengte tot de zevende rib snel toe. Ook de achterste ribben zijn kort en gebogen omdat ze door de kromming van borstkas tegen het bekken gedrongen worden. Eigenaardig is dat bij het holotype de sacrale wervels wel een kiel op de onderzijde hebben maar bij NHMUK PV R36730 niet. Bovenop zijn de doornuitsteeksels van het heiligbeen versmolten tot een supraneurale plaat met een breed ruw bovenvlak. Het heiligbeen is met sacrale ribben verbonden met het darmbeen van de heup. Deze constructie droeg het grootste deel van het gewicht van het dier en is daarom extra verstevigd. De ribben zijn zijdelings met elkaar vergroeid, slechts gescheiden door ovale gaten waaroverheen weer een beenplaat gegroeid is met hoogstens wat kleinere gaatjes erin, zodat een 'sacraal juk' gevormd wordt. De staart is niet verstijfd door verbeende pezen zoals bij de meeste Ornithischia wel het geval is. Volgens Paul Sereno is hun dragende functie overgenomen door pezen die aan de extra hoge werveluitsteeksels verbonden waren. De laatste sacrale wervel is overdwars erg hol van achteren terwijl de eerste staartwervel erg bol is van voren; dit zou de staart een goede horizontale beweeglijkheid hebben verschaft. Naar achteren nemen de staartwervels in hoogte af. Na de vijfendertigste wervel is er geen aparte wervelboog meer.
Ledematen.
De schoudergordel is stevig gebouwd met een kort naar boven toe nog iets verbredend schouderblad dat onderaan verbonden is met een breed halfcirkelvormig ravenbeksbeen. Door een hoekig naar voren uitstekende "processus acromialis" aan de voorste onderrand vormt de onderkant van het schouderblad een grote rechthoekige plaat; het eigenlijke blad staat daar haaks op. Sleutelbeenderen zijn onbekend. Bij een enkel groot exemplaar waren volgens Gilmore verbeende kleine driehoekige borstbeenderen gevonden; bij jonge individuen waren die kennelijk in de vorm van kraakbeen aanwezig. In 2023 stelde Galton echter dat het ging om stukken van zitbeenderen van Nodosauridae. Een echt borstbeen zou specimen DINO CL4349 zijn dat de typische boomrangvorm heeft van andere Ornithischia.
De voorpoten waren kort en stevig. Het opperarmbeen is massief gebouwd met bovenaan een enorme afgeronde deltopectorale kam die bij sommige individuen tot over het midden van de schacht reikt; de breedte van deze "humerus" zelf is vijfenvijftig procent van de lengte. De kam diende ter aanhechting van krachtige spieren: op de buitenzijde ervan ligt een hoge richel waaraan de "musculus triceps brachii" vastzat. De bovenarm moet zeer zwaar gespierd zijn geweest. De onderarm heeft ongeveer drieënzeventig procent van de lengte van de bovenarm; bij grote individuen is de ellepijp echter bovenaan verlengd door een enorme uitgroei van de "processus olecrani" zodat deze massieve "ulna" er langer is dan de "humerus", opnieuw een teken van een ontzagwekkende musculatuur. De hand lijkt op die van de olifant, met krachtige polsbeenderen, vijf korte brede middenhandsbeenderen en korte vingers die in een boog op de grond gezet werden. Volgens de traditionele interpretatie werden ze daarbij iets gespreid; volgens recent onderzoek stonden ze loodrecht op de grond. De formule van de vingerkootjes is, van binnen naar buiten, vermoedelijk 2-2-2-2-1. De eerste twee vingers dragen hoefvormige nagels; bij vingers drie en vier zijn die niet bekend en misten de, vermoedelijk wel aanwezige, hoornnagels een echte beenkern.
Het bekken is stevig gebouwd en verbonden met vijf tot een "sacrum" of heiligbeen samengegroeide sacrale wervels. Bij "S. stenops" althans draagt de voorste sacrale wervel een losse rib en ligt het doornuitsteeksel niet tegen dat van de achterliggende sacrale wervel. Bij sommige individuen, volgens Galton de wijfjes, heeft deze wervel een extra, wel vergroeide rib. De andere vier sacrale wervels zijn al op jonge leeftijd via een paar sacrale ribben vergroeid met de darmbeenderen; tussen de ribben bevinden zich grote ovale openingen. De breedte van het bekken maakt een enorme buikholte mogelijk, waarin het voedsel dagenlang door bacteriën kon worden afgebroken. Het darmbeen is lang. Het voorblad ervan steekt plotseling sterk zijwaarts naar voren uit. Dit voorblad heeft overdwars een doorsnede als een C, met een bolle buitenkant en een holle binnenkant. De bovenrand van het darmbeen krult naar buiten en beneden, tot over de positie van het heupgewricht dat door darmbeen, schaambeen en zitbeen gevormd wordt. Het schaambeen steekt schuin naar achteren en is bij "S. stenops" over de volle lengte vergroeid met het zitbeen. Vooraan heeft het een stevig uitsteeksel, de "processus praepubicus", dat er een hoek van honderdveertig graden mee maakt en zonder noemenswaardige verbreding recht is afgesneden. De schacht van het schaambeen is iets ingesnoerd en onderaan licht verbreed; daar zijn de uiteinden van beide schaambeenderen met elkaar vergroeid. Waar de schacht bovenaan het kleine hoofdlichaam raakt, is in de hoek met het zitbeen het "foramen obturatum" open zodat een diepe scherpe inkeping ontstaat. Het zitbeen heeft een zich iets vernauwende rechte schacht waarvan het uiteinde licht omhoog kromt.
Ook de spieren van de achterpoten zijn door de breedte van het darmbeen van grote omvang en stevig verankerd. Het dijbeen is van een uitzonderlijke relatieve lengte, tussen honderdtachtig en tweehonderddertig procent van het opperarmbeen. Het is recht, van binnen naar buiten vrij breed en van voor naar achter tamelijk smal. Aan de bovenste voorkant ligt de structuur van de "trochanter minor" een stuk lager dan de grote beenstijl van de bovenkant, de "trochanter major", en is er niet van gescheiden door een kloof. De vierde trochanter, het aan de binnenste achterkant van de dijbeenschacht gelegen aanhechtingspunt voor de pees die het dijbeen verbindt met de staartspieren, is gereduceerd tot een oneffenheid van het botoppervlak. Daarboven ligt de ingang van een groot ovaal aderkanaal. De onderste gewrichtsknobbels van het dijbeen, waarvan de binnenste tweemaal zo breed is als de buitenste, zijn van achteren diep ingesneden door een centrale peesgroeve. Het scheenbeen is kort maar stevig en onderaan van voren overgroeid door een groot sprongbeen; de afmetingen hiervan en van het ernaast gelegen hielbeen of calcaneum zijn nogal variabel. Het kuitbeen is slank. Meestal zijn bij "Stegosaurus" scheenbeen, sprongbeen en hielbeen vergroeid maar blijft het kuitbeen los. De middenvoet vormt een nauw aaneengesloten geheel en de bovenste en onderste verbreding van de middenvoetsbeenderen, hoewel nog aanzienlijk, is minder ontwikkeld dan bij andere stegosauriërs. Er zijn drie dragende tenen, de tweede tot en met de vierde. De eerste teen is verdwenen, de vijfde gereduceerd tot een rudimentair middenvoetsbeen dat nog bij één exemplaar, specimen USNM 7419, is teruggevonden. De teenkootjes zijn kort, breed en zwaargebouwd. Hun formule is 0-2-2-2-0. De voetklauwen, de uiterste teenkootjes, zijn breed en gebouwd als hoefjes. Net als de handen verschaften de voeten een stabiele basis aan het dier.
Osteodermen, platen en stekels.
Het meest opvallende kenmerk van de groep van de stegosauriërs is het bezit van een lange rij, of rijen, van benige platen of stekels die over de gehele nek, rug en staart van het dier liep; "Stegosaurus" heeft van alle stegosauriërsoorten de grootste rugplaten. Deze platen zijn geen deel van het eigenlijke skelet maar huidverbeningen ofwel osteodermen. Daarvan heeft "Stegosaurus" drie typen: behalve de platen ook stekels en kleine pantserplaatjes. De beenplaatjes zijn klein en vijf- of zeshoekig, hebben een lage uitholling aan de ruwe buitenkant en zijn aangetroffen bij de keel die ze kennelijk helemaal bedekten. Hun doorsnede is vier tot zevenentwintig millimeter en ze staan ongeveer een halve centimeter van elkaar af. Ze zijn gegroepeerd in cirkelvormige rozetten, die ook van andere dinosauriërs bekend zijn. Hoe ver ze over het overige lichaam verspreid waren, is onbekend; bij sommige exemplaren van "S. stenops", waaronder specimen DMNH 2818, zijn grotere schijfvormige osteodermen aangetroffen ter hoogte van de dijen.
De rugplaten.
De rugplaten zijn dun en langgerekt en liepen van vlak achter de kop tot bijna het eind van de staart. De voorste vijf platen op de nek waren kleiner en langwerpig; naar achteren namen ze in grootte toe en werden meer ruitvormig met een lange basis en afgeronde punten. Boven de staartbasis bereikten ze de grootste hoogte, wel tot een meter lengte. Hun totale aantal is onbekend; het maximum dat ooit bij een specimen is aangetroffen bedroeg zeventien; bij NHMUK PV R36730 zijn er achttien aangetroffen. Gilmore dacht dat het totaal op twintig lag en Maidment stelde in 2015 dat er bij NHMUK PV R36730 vermoedelijk negentien waren omdat gezien een open ruimte één plaat verloren was gegaan bij dit specimen. Ze stonden diep ingebed in het lichaamsweefsel: volgens sommige onderzoekers tot een diepte van tien centimeter in een even dikke huid, volgens anderen wel tot een derde van hun hoogte. Ze hebben een ruw en bovenaan sterk gegroefd oppervlak.
Over de positie van de platen heeft altijd veel onenigheid bestaan. Ze waren niet met de rest van het skelet verbonden en konden dus gedurende het fossilisatieproces sterk verschuiven zodat hun oorspronkelijke plaatsing slechts zeer globaal uit hun vondstpositie valt af te lezen. Marsh dacht eerst dat ze, zijdelings van de doornuitsteeksels van de ruggengraat afhangend, plat op het lichaam lagen als een bepantsering. In 1880 veranderde hij na betere vondsten van opvatting en begreep dat ze rechtop stonden. Daarbij nam hij aan dat ze verschillende symmetrische rijen vormden; in 1887 veranderde dat naar een dubbele rij op de rug en een enkele rij op de staart. In 1891 stelde Marsh zijn opvatting opnieuw bij, nu naar een enkele rij op de rug en staart gecombineerd met een dubbele rij op de nek.
Rond 1900 begon Lucas een monografie over "Stegosaurus" te schrijven. Hij verwierp de hypothese dat de platen een enkele rij vormden omdat ze aan hun onderkant naar rechts of links waren afgeschuind. Lucas twijfelde over twee andere mogelijkheden: of ze liepen in twee parallelle rijen of ze stonden in een alternerende rij, dus afwisselend links en rechts. Als directeur van het "United States National Museum" liet hij illustratoren Charles Robert Knight en George R. Roberts in 1901 afbeeldingen vervaardigen die zijn denkbeelden weergaven: Knight moest een schilderij maken die een dubbele rij toonde, Roberts een met een alternerende rij. Daarnaast werden er van beide versies kleimodellen gemaakt. In 1904 verloor Lucas echter zijn positie; hij zou zijn geschrift nooit publiceren en liet het achter in de museumarchieven. De illustraties zouden echter grote invloed uitoefenen. In 1910 verdedigde Richard Swann Lull, die toen bezig was met het opstellen van een skelet in een museum, als eerste in een wetenschappelijke publicatie een plaatsing in twee parallelle rijen over de volle lengte van het dier; in 1914 stelde Charles Whitney Gilmore, die Lucas' aantekeningen had overgenomen en de laatste hand legde aan de preparatie van het holotype van "S. stenops", in een historisch overzicht van de controverse dat er een alternerende rij was. Voor dat laatste sprak het oneven aantal van zeventien — Lull moest vijf hypothetische extra platen aannemen om de dubbele rij vol te maken; voor twee rijen het feit dat sommige platen bij "S. armatus" precies even groot waren en dus een paar leken voor te stellen en het gegeven dat andere stegosauriërsoorten ook twee rijen hadden.
Latere onderzoekers kozen meestal of voor de interpretatie als alternerende rij of, vaker, voor de parallelle optie (die toen zonder uitzondering in museumopstellingen werd toegepast); de versie met een enkele rij werd verworpen omdat men Lucas' argument aanvaardde dat de bases van de platen, waarmee ze in de huid verankerd stonden, duidelijk asymmetrisch waren. In 1987 echter stelde paleontologisch illustrator Stephen Czerkas in een artikel dat Marsh in 1891 toch gelijk gehad had, zij het dan dat de op de middenlijn staande platen naar links of rechts bogen om elkaar de nodige ruimte te verschaffen. Dit werd voor een tijd de dominante hypothese. Sommige recente vondsten, vooral het zeer gave specimen DMNH 2818 gevonden door Bryan Small, wijzen er echter sterk op dat de theorie dat de rugplaten afwisselend links en rechts stonden, de juiste is: de bases van de platen zijn in een overlappende positie aangetroffen, duidelijk gescheiden door een laag sediment. Deze nieuwe specimina zijn echter aan "S. stenops" toegeschreven; sommige onderzoekers houden het voor mogelijk dat "S. armatus" een andere indeling had — mits die soorten in feite niet samenvielen.
NHMUK PV R36730 lijkt duidelijk aan te tonen dat er in ieder geval geen dubbele rij was. De eerste vijf platen hebben bij dit exemplaar een symmetrische basis; de zesde plaats is zo afgeschuind dat ze naar links wijst. Het fossiel is in het museum zo opgesteld dat de platen van dat punt af om en om naar rechts of links hellen hoewel door beschadigingen de mate van afschuining van de bases slecht waarneembaar is. In de opstelling zijn de eerste vier nekplaten nogal klein en erg smal. De vijfde plaat is wat breder en bij de zesde plaat wordt de typische ruitvorm bereikt hoewel die nog tamelijk klein is. Hierna volgen zeven rugplaten waarvan de laatste, de dertiende, de grootste is van de hele reeks. De zeven platen van de staart nemen langzaam in grootte af. Bij NHMUK PV R36730 is er voldoende ruimte om de platen met hun bases exact op de middenlijn te plaatsen hoewel ze dan wegens de ruitvormige verbreding wel wat links en recht moeten afhangen. Wat daar weer tegen spreekt, is dat de basis tot aan die verbreding een andere structuur heeft, met grove beenplakkaten, alsof de plaat tot daaraan in de huid verzonken was. Bij de ruiten is de punt is naar achteren gericht zodat de voorrand langer is dan de achterrand. De bovenranden eindigen in lange beenrafels, misschien omdat ze uitliepen in gekartelde hoornplaten.
De "Thagomizer".
Op het eind van de staart bevonden zich twee paar lange spitse stekels. Het eerste paar is het langste. De beenkern werd bij het levende dier vermoedelijk nog verlengd door een hoornschacht. Ook hiervan is de positie omstreden: traditioneel worden ze schuin omhoog en naar achteren gericht afgebeeld; volgens latere opvattingen lagen ze horizontaal in een plat vlak. Bij NHMUK PV R36730 wijst de afschuining van de bases van het voorste paar erop dat de stekels, als de bases horizontaal op de zijkant van de staart geplaatst waren, onder een hoek van zeventig graden schuin omhoog, zijwaarts en naar achteren staan. De voorste stekels hebben onderaan een scherpe voorrand. Het buitenvlak is onderaan bol en het binnenvlak plat. Als geheel is de dwarsdoorsnede van de stekel ovaal, met de lange as naar voren gericht. De achterste stekels zijn iets korter en missen de scherpe rand. Ze staan uit onder een hoek van tachtig graden.
Het orgaan als geheel wordt tegenwoordig de "Thagomizer" genoemd, een naam die overgenomen is van een cartoon uit 1982 van de tekenaar Garry Larson die een holenmens toont die zijn klas uitlegt dat dit uiteinde van het dier zo genoemd is naar 'wijlen Thag Simmons'.
Marsh had de staartstekels eerst op de schouder geplaatst, net als bij de in 1875 door Richard Owen beschreven stegosauriër "Omosaurus" (later hernoemd tot "Dacentrurus"). Anders dan sommige van zijn verwanten had "Stegosaurus" echter vermoedelijk stekels op de schouder noch dij — ze zijn althans niet aangetroffen. In 1880 verplaatste Marsh de stekel van de schouder naar de heup en vanaf 1887 ontbraken rompstekels geheel in zijn reconstructies.
Functie van de huidverbeningen.
Aanval en verdediging.
De functie van al deze huidverbeningen is nog steeds erg omstreden. Ook vroeger gaven ze aanleiding tot allerlei wilde speculaties; zo stelde William Hosea Ballou in 1920 dat "Stegosaurus", met zijn holle beenderen een stuk lichter dan men zou denken, de rugplaten horizontaal als vleugeltjes gebruikte om van rotswanden af te glijden! De traditionele interpretatie is dat de verbeningen ter bescherming dienden. De ruimere groep waartoe "Stegosaurus" behoort, de Thyreophora, is sterk gespecialiseerd in het dragen van een lichaamspantser. De kleinere osteodermen dienden evident ter bescherming; de stekels zijn uit deze beenplaatjes geëvolueerd en de platen zijn weer gemodificeerde stekels; de simpelste verklaring is dat ze daarbij een verdedigende functie behielden. Deze interpretatie past ook goed bij de algemene bouw van het dier. Door de rechte stand van de achterbenen was het "Stegosaurus" onmogelijk om zich rennend in veiligheid te brengen voor roofdieren; afhankelijk van de veronderstelde mobiliteit van het schouderblad variëren schattingen van de maximumsnelheid van zeven tot twintig kilometer per uur. 
Marsh ging in eerste instantie nog uit van een passieve verdediging met de platen als lichaamsbedekking waardoor de stekels dan heen staken om aanvallers af te schrikken. Later nam hij een actieve verdediging aan. De lange staart zwiepte dan de 'thagomizer' heen en weer om de flanken te dekken, terwijl de rugplaten een aanval van boven afweerden. De kwetsbare nek was met osteodermen versterkt en de vergroeiingen van de schedelbeenderen beschermden de kop tegen bijtschade. Robert Thomas Bakker blies dit model in de jaren tachtig weer nieuw leven in. Bakker wees op de uitzonderlijke flexibiliteit van de staart, die hij zag als een aanpassing om de "thagomizer" een groot voorwaarts bereik te geven. De bijzonder zwaar gespierde voorpoten zouden de staartbeweging nog vergroot hebben door de hele romp als hefboom te gebruiken waarbij de rechte achterpoten dan als spil dienden. Bakker nam aan dat de platen, waarop hun ruwe oppervlak zou wijzen, tot wel anderhalve meter verlengd waren met hoornschachten; als die scherpe hoornen randen droegen, waren ze een fysieke belemmering voor een aanval op de rug. Hij dacht, naar een idee van Michael Seidel, dat de platen zelfs beweegbaar waren en verlaagd konden worden tot een horizontale stand, zodat ze een schaarbeweging naar een aanvaller konden maken als het dier die met de staartstekels probeerde te raken. Een aanwijzing voor een verdedigende functie van de platen zag hij in het feit dat kleinere soorten stegosauriërs in dezelfde positie stekels bezaten. Bij grote dieren zouden die te ver uiteen staan om een aanval te blokkeren en dat zou dan de evolutie tot een plattere vorm veroorzaakt hebben. Dat althans de staartstekels als wapen gebruikt werden, is bevestigd door later onderzoek van Lorrie McWhinney: veel exemplaren tonen compressieschade alsof ze ergens tegenaan geslagen zijn. Een bot met daarin een gat waarin precies een stegosaurusstekel past, laat zien dat minstens in één geval het slachtoffer "Allosaurus" was. Bij sommige specimina is een van de stekels kennelijk al bij het leven afgebroken geweest, waarna infecties optraden. Bij een meer horizontale stand van de stekels, waarop een groeve in hun basis wijst, zouden ze de meeste schade hebben kunnen toebrengen. Een studie uit 2005 berekende dat de stekels een kracht hadden kunnen uitoefenen van 360 tot 510 newton en op het inslagpunt een druk van 1300 tot 1800 pascal (N/cm²), ruimschoots voldoende om bot te versplinteren.
Dat "Stegosaurus" zich actief verdedigde werd echter al vroeg betwijfeld. Het paste begin twintigste eeuw slecht in het toen heersende beeld van dinosauriërs als logge koudbloedige reptielen. Gilmore meende dat de platen en zelfs de stekels slechts ter versiering dienden. In het midden van de eeuw zag men ze als een teken van degeneratie, de 'raciale veroudering' waarvan de school van de orthogenetica veronderstelde dat te ver doorontwikkelde diergroepen last zouden krijgen. Bakker propageerde zijn interpretatie van "Stegosaurus" dan ook binnen het kader van zijn theorie dat alle dinosauriërs warmbloedig waren. Sommige van zijn medestanders meenden dat hij daarin voor dit geval te ver was gegaan. Kenneth Carpenter stelde in 1998 dat, gezien het feit dat de ruwe aanhechtingsvlakken voor de verankerende huidvezels aan beide kanten van de plaat even hoog doorliepen, er geen aanwijzingen waren dat de platen beweegbaar zouden zijn, dat hiervoor de normale in de lengterichting lopende spierlagen ook niet gebruikt hadden kunnen worden, dat er geen sporen waren van een hoornschacht — in 2010 zou overigens de vondst van zo'n schacht bij de verwante "Hesperosaurus" bekendgemaakt worden — en dat de rigide lange bases van de grote platen boven de heupen de zijdelingse beweeglijkheid van de staart belemmerd moesten hebben tot een maximale hoek voor het staarteinde van negentig graden ten opzichte van de lichaamsas. Een deelfunctie van de platen zou zelfs het omhoog houden van de staart geweest zijn. Een studie van Carpenter uit 2011 toonde aan dat bij oudere dieren de botwanden van de stekels sterk verdikten; dit zag hij als een aanwijzing dat deze in tegenstelling tot de rugplaten wel een verdedigende functie hadden.
Temperatuurregeling.
Ondertussen had James Orville Farlow in 1976 een alternatieve hypothese opgesteld. Toen nog aangenomen werd dat dinosauriërs koudbloedig waren, werden rugzeilen vaak gezien als een middel om via zonnestraling op te warmen. Zo'n functie konden de rugplaten niet hebben gehad als "Stegosaurus" warmbloedig was. Maar een groot warmbloedig dier zou wel het risico hebben kunnen lopen op oververhitting; door zijn grotere absolute oppervlakte-inhoud-verhouding heeft het meer moeite warmte af te staan. Juist "Stegosaurus" zou daar last van hebben gehad omdat hij zijn voedsel verteerd zou hebben door langdurige fermentatie in zijn enorme darmkanaal, wat veel warmte opgewekt zou hebben. Farlow nam dus aan dat de rugplaten dienden voor temperatuurregeling: als het dier moest afkoelen, voorzagen de platen daartoe in een groot oppervlak en konden zo gemakkelijk warmte afgeven. Als het buiten het warmst was, tijdens het middaguur, was de smalle bovenkant van de platen op de zon gericht. Als aanwijzing voor de juistheid van deze hypothese wees Farlow op het feit dat de platen klaarblijkelijk intern en extern goed doorbloed waren, waardoor surpluswarmte uit de rest van het lichaam er snel naar overgebracht kon worden. De hypothese ondersteunde hij verder door een experiment. Er werden windtunnelproeven uitgevoerd die aantoonden dat de ruitvorm zeer geschikt is voor het veroorzaken van meer turbulentie wat de warmte-uitwisseling weer ten goede zou komen. De platen zouden aldus op dezelfde manier functioneren als de circulatievinnen bij moderne radiatoren. In de jaren zeventig kreeg dit onderzoek veel aandacht, ook omdat dit het eerste was in zestig jaar tijds dat aan "Stegosaurus" gewijd was. Later werd het sterk bekritiseerd. De platen zouden het best werken bij een symmetrische opstelling maar die bleek nu juist niet aanwezig te zijn. In 2005 wees David Weishampel erop dat de vermeende extreme interne doorbloeding berustte op een misverstand; de normale luchtholten van het botweefsel waren aangezien voor aderkanalen. Ook het argument dat "Stegosaurus" vanwege zijn hoge absolute massa gevaar liep voor oververhitting zou maar ten dele opgaan: juist door die grotere massa zou het dier ongevoeliger zijn voor temperatuurschommelingen. Daarbij zijn er aanwijzingen dat de ruimere groep van de Thyreophora waartoe "Stegosaurus" behoorde, een vrij lage stofwisseling had. Weliswaar was het onvermijdelijk dat de platen een zeker effect op de temperatuurhuishouding hadden, maar het leek geen beslissende factor te zijn geweest in hun evolutie. Een hernieuwd onderzoek van Farlow uit 2010, gebruikmakend van CAT-scans, stelde althans een goede interne doorbloeding vast met een grote horizontale aderholte in de plaatbasis maar moest toegeven dat het verband met de temperatuurregeling niet eenduidig was. Een studie van Carpenter uit 2011 wees erop dat ook bij oudere dieren de doorbloeding direct onder de buitenste botwand goed bleef, wat hij als een aanduiding voor een regulatiefunctie zag.
Pronken.
Lang niet alle onderzoekers zijn echter teruggekeerd naar de oude hypothese dat de platen een verdedigingsfunctie hadden. In 2009 kwamen Carpenter en Kevin Padian met een volgende mogelijkheid: een studie wees uit dat de platen tijdens de groei onevenredig sterk in grootte toenamen. Ze zouden daarom een signaal zijn geweest waarmee informatie over ouderdom, geslacht of soort aan andere stegosauriërs zou zijn overgebracht. Ook zouden de platen dienen om het dier groter te laten lijken dan het in werkelijkheid was ter afschrikking van roofdieren, zoals "Allosaurus", een tijdgenoot die in dezelfde lagen gevonden wordt. Ze zouden daartoe fel gekleurd zijn geweest; Carpenter had al in 1998 gesuggereerd dat de platen wegens hun vermeende goede doorbloeding in staat zouden zijn geweest bij dreigend gevaar plots rood te kleuren. Ook zouden de platen in stand geoptimaliseerd zijn om in zijaanzicht zo goed mogelijk zichtbaar te zijn, een hypothese die Nikolaï Spassov al in 1982 opperde. Deze verklaring heeft als probleem dat het maar de vraag is of "Stegosaurus" zijn leefgebied deelde met andere stegosauriërsoorten — zelf lijkt hij tot één soort te zijn teruggebracht — en dat er geen seksuele dimorfie is vastgesteld, een verschil tussen de geslachten dat als aanknoping kan dienen voor seksuele selectie, de partnerkeuze. Een suggestie van Marsh uit 1880 dat alleen de mannetjes stekels hadden, bleek achteraf onjuist te zijn.
Het "Tweede Brein".
Het was Marsh al duidelijk dat "Stegosaurus" ten opzichte van zijn gewicht een opvallend klein brein had; de hersenpan bevatte een stel hersenen waarvan het gebruikelijk is te stellen dat ze 'de grootte hadden van een walnoot'. De omvang en vorm is vrij precies bekend door de vondst van enkele natuurlijke afgietsels van de hersenpan, waarvan er een al in 1880 door Marsh beschreven werd, de eerste die van een dinosauriër bekend was. De hersenen waren breder (zeven centimeter) dan lang (vijf centimeter) en ongeveer drie centimeter hoog. Het geheel vormde een ingewikkelde structuur die in niets lijkt op de afgeronde vorm van een walnoot en ook omvangrijker is. Het gewicht was ongeveer zeventig à tachtig gram, enkele malen minder dan een vleesetende dinosauriër van dezelfde grootte typisch had. "Stegosaurus" week daarmee in encefalisatiegraad, de maat voor de gewicht-hersenomvangverhouding, niet af van de overige Thyreophora. Die groep heeft echter binnen de Dinosauria de kleinste relatieve hersenomvang op de sauropoden na. "Stegosaurus" was aldus duidelijk geen soort die zich gespecialiseerd had in denkvermogen. Toch is het lastig daaruit gefundeerde conclusies te trekken over de complexiteit van zijn gedrag. Planteneters hebben over het algemeen minder hersenen dan vleeseters. De activiteiten die noodzakelijk zijn voor hun voortbestaan worden echter effectief uitgevoerd. "Stegosaurus" was weliswaar geen snelle renner maar zal als het moest snel en beslissend gehandeld hebben. Mocht hij warmbloedig zijn geweest dan zal hij zich relatief actief hebben gedragen waarbij dezelfde hogere stofwisseling een gunstige invloed had op de hersencapaciteit. Daarbij komt nog dat het brein weliswaar in absolute zin klein is, maar juist de cerebrale lobben van het telencephalon vrij groot zijn. De optische lobben en reuklobben waren echter niet sterk ontwikkeld. Het dier werd kennelijk niet simpelweg aangestuurd door zijn zintuigen.
Er was behalve het brein een extreme verhoging, tot ruim twintig centimeter, van het ruggenmergkanaal aanwezig. Deze vergroting bevond zich ongeveer ter hoogte van de heupen, tussen de tweede en derde sacrale wervel, en had een veel grotere doorsnede dan de normale plexus sacralis nodig gehad zou hebben, het netwerk van zenuwcellen dat hersensignalen aan de benen en de staart doorgaf. Deze ruimte zou wel twintig maal zoveel zenuwweefsel hebben kunnen bevatten als de eigenlijke hersenen; Marsh stelde vast dat het wel een 'achterste hersenpan' leek. In de tijd dat dinosauriërs als trage dieren werden gezien, ontstond hierom de gedachte, voor het eerst in 1910 geuit door Lull, dat het om een soort "tweede brein" zou gaan (een term die Lull zelf overigens niet gebruikte), dat een snellere reflex mogelijk zou maken van de verdedigende staart en misschien ook een automatisch looppatroon zou aansturen, als compensatie van de vermeende geringe denkkracht van het normale brein. In populair-wetenschappelijke boeken werd zelfs gesuggereerd dat "Stegosaurus" hiermee zou hebben kunnen denken. Deze hele hypothese is echter verlaten; de speciale verdikking was vermoedelijk niet met extra zenuwweefsel gevuld, maar met weefsel dat extra glycogeen produceerde.
Taxonomie en fylogenie.
De eerste die "Stegosaurus" classificeerde was Marsh zelf die hem in 1877 in de Stegosauria onderbracht. Op dat moment wist hij echter niet wat de verwantschappen van die groep waren; hij twijfelde tussen de dinosauriërs, de Plesiosauria en de schildpadden (in het laatste geval als een verwant van "Protostega" uit het Krijt). Samuel Wendell Williston plaatste in 1878 het dier in de Sauroscelida maar dat is een indeling die niet meer gebruikt wordt. In 1879 werd het Marsh door de vondst van een schedel duidelijk dat het een dinosauriër betrof. "Stegosaurus" werd door Marsh in 1880 een eigen familie toegewezen: de Stegosauridae. In 1956 schiep Alfred Romer zelfs een speciale onderfamilie Stegosaurinae.
Marsh rekende ook ankylosauriërs tot de Stegosauria; tegenwoordig worden de Stegosauria en de Ankylosauria als zustergroepen gezien binnen de Thyreophora, de groep van de gepantserde dinosauriërs. De Thyreophora maken weer deel uit van de plantenetende Ornithischia, een van de twee hoofdverdelingen van de dinosauriërs.
Gedetailleerde moderne exacte kladistische analyses van de Stegosauridae zijn er tot nu toe weinig geweest. Een analyse van Xabier Pereda-Suberbiola uit 2007 had als uitkomst dat "Lexovisaurus" het nauwst aan "Stegosaurus" verwant was. Iets verder in de stamboom stond een clade die "Hesperosaurus" en "Wuerhosaurus" omvatte. Een iets eerdere aftakking was "Chungkingosaurus" en nog verder stond "Kentrosaurus".
Het kladogram, of de stamboom, zag er dan als volgt uit:
De andere stegosauriërs zijn ook bekend uit Azië, Europa en Afrika. Ze hebben minder grote beenplaten, die meestal ook meer stekelvormig zijn: een aanwijzing dat de verdedigingsfunctie het belangrijkst was. Ook zijn ze minder groot dan "Stegosaurus". Volgens Peter Galton stamt "Stegosaurus" af van een voorouder die kleiner en zwaarder bepantserd was; in de loop van de evolutie zou het dier een dubbele rij platen, omvangrijker osteodermen en stekels op de romp weer zijn kwijtgeraakt, als aanpassing aan een actievere levenswijze. Die voorouder is onbekend en we weten ook niet wanneer "Stegosaurus" uitstierf of zich wellicht in weer nieuwe soorten verder ontwikkelde.
Levenswijze.
De denkbeelden over wat de levenswijze van "Stegosaurus" zou kunnen zijn geweest, zijn in de loop der tijd nogal veranderd. Marsh begreep al dat het een planteneter was maar dacht eerst dat het dier voornamelijk in het water leefde. De massieve botten zag hij daarvoor als een aanwijzing. In 1880 begreep hij dat "Stegosaurus" ook het land opzocht; wegens het grootteverschil tussen de achterpoten en de armen nam hij nu aan dat het een tweevoeter was. In dat geval was er een aparte verklaring nodig voor de sterk gespierde voorpoten; in 1881 gaf hij als mogelijkheid dat ze gebruikt werden om takken naar beneden te buigen of ter verdediging. In 1891 had hij dit beeld weer bijgesteld tot dat van een viervoeter, zij het dat die zich kon oprichten om hoger gebladerte te eten; daarbij zou het dier gesteund hebben op zijn staart.
Latere onderzoekers zagen dit heel anders. "Stegosaurus" had andere grote planteneters als tijdgenoten, voornamelijk reusachtige sauropoden als "Apatosaurus", "Diplodocus", "Camarasaurus" en "Brachiosaurus". Deze hadden zeer lange nekken en dit werden geïnterpreteerd als een aanpassing om met de kop hoog in de bomen reikend te eten. Aan "Stegosaurus" werd dan de niche toebedeeld van 'grazer' van bodemplanten, zoals lage varens — bedektzadige kruiden en grassen bestonden toen nog niet. Zijn vermeende lage kop paste goed bij dit model. Concurrentie in deze niche zou hij hebben kunnen gekregen van de euornithopode "Camptosaurus".
Toen Bakker het beeld van "Stegosaurus" probeerde bij te stellen, viel hij ook deze gedachte aan. Hij greep terug naar de hypothese van Marsh dat het dier rustend op zijn staart hogere begroeiingslagen opzocht. Bakker meende namelijk dat zich op de grens van het Jura en het Krijt een ecologische revolutie in de flora had voorgedaan: door de kaalslag van de bossen door de sauropoden zouden kruiden de gelegenheid gekregen hebben zich te ontwikkelen en werden eters van bodemplanten zoals de Euornithopoda dominant. Tot die tijd zouden de meeste planteneters echter hun kostje hogerop hebben moeten zoeken. "Stegosaurus" nu was kennelijk bepaald geen zeldzaam lid van zijn fauna; wilde Bakkers algemene theorie kloppen dan moest het dier dus voornamelijk op zijn achterpoten gegeten hebben, waarbij zijn kop tot zes meter hoog reikte. Ook hierin werd Bakker aangevallen door Carpenter die stelde dat de platen een sterk naar boven buigen van de staart bemoeilijkt zouden hebben en dat de nek nu ook weer niet zo lang en flexibel was. Bakkers opvattingen hebben onlangs echter steun gekregen door de vondst van "Miragaia", een stegosauriër met een heel lange nek. Het bepalen wat de rol was van "Stegosaurus" in het ecosysteem wordt tegenwoordig nog bemoeilijkt door het feit dat bij sommige onderzoekers de overtuiging heeft postgevat dat ook de sauropoden meestal bodemplanten aten.
Welke planten "Stegosaurus" precies at, is niet zeker. Toen hij de echte tanden van het dier gevonden had — eerst had hij losse tanden van "Diplodocus" voor die van "Stegosaurus" aangezien — vond Marsh ze maar zwak en onaanzienlijk. Omdat hij toch al een levenswijze in het water veronderstelde, stelde hij dat "Stegosaurus" dan ook 'zachte en sappige' waterplanten zou hebben gegeten. De tanden zijn echter meestal flink afgesleten, ondanks dat ze permanent werden gewisseld. Dit duidt op het eten van hard plantenmateriaal. Een onderzoek uit 2010 had als uitkomst dat de tanden een bijtkracht van maximaal 275 newton konden uitoefenen, genoeg om takken door te bijten tot een dikte van twaalf millimeter. Grover materiaal kon misschien door de hoornbek afgebeten worden.
Het gebied waar "Stegosaurus" leefde, was vrij heet met een duidelijk nat en droog seizoen. Een vlakte waar lage varens, coniferen, zaadvarens, palmvarens en Cycadeoidales groeiden, werd doorsneden door kleine rivieren waar de begroeiing wat weelderiger was. Het is in de riviergeulen waar de skeletten van "Stegosaurus" zijn aangetroffen. Men heeft daarom wel aangenomen dat ze meestal dicht bij de rivieren woonden maar het verband is niet dwingend: een dier kan meestal alleen fossiliseren als het door sediment wordt bedekt en dat wordt alleen afgezet door water; skeletten op de vlakten gingen verloren. Peter Dodson stelde in 1980 dat de skeletten van "Stegosaurus", vergeleken met de resten van sauropoden, meer in zandgesteente door rivieren afgezet dan in meer- of moerasafzettingen voorkwamen maar een onderzoek door John Foster uit 2013 concludeerde dat er geen significant verband was. De beste exemplaren lijken afkomstig te zijn van dieren die in de droge periode de laatste waterpoelen in droogvallende rivierbeddingen opzochten, daar omkwamen, uitdroogden en toen door een plotse overstroming met een metersdikke laag zand werden bedekt. Het kan dus zijn dat "Stegosaurus" normaliter op de droge vlakten leefde en daar lage gewassen at; Galton suggereert behalve de cycadeoidalen, ook Nilssoniales en Caytoniales.
In de rivierbeddingen kwamen in de loop der tijd steeds meer resten van "Stegosaurus" terecht, ook omdat ze uit hoger gelegen gebieden werden weggespoeld; vaak zijn dat losse botten vermengd met fossielen van andere dinosauriërsoorten, meestal "Camptosaurus" en "Camarasaurus", tot wel zestig individuele specimina per vindplaats. Foster stelde dat die soorten een echte levensgemeenschap vormden. Er zijn echter geen in verband liggende fossielen aangetroffen van meerdere stegosaurusindividuen die tegelijkertijd zijn omgekomen en er waren tot voor kort geen aanwijzingen dat "Stegosaurus" in kudden leefde. Ook eieren, eierschaalfragmenten, nesten of zeer jonge dieren zijn nooit gevonden; de kleinste fossielen zijn van dieren die zo'n twee meter lang waren. De enige aanwijzing over het sociaal gedrag bestond uit het mogelijke gebruik van de rugplaten als communicatiemiddel. In 2005 zijn echter in de Morrison sporen aangetroffen die van een groep stegosauriërs kunnen zijn geweest die jongen begeleidden. De extra vergroeide eerste sacrale rib bij sommige exemplaren is het enige bekende teken van een mogelijke seksuele dimorfie, een onderscheid tussen de seksen: volgens Galton hadden de wijfjes een versterkt bekken voor de eierleg.
In zijn habitat leefden twee grote roofdieren: "Allosaurus" en "Ceratosaurus". Een gevecht tussen "Stegosaurus" en "Allosaurus" is een gewild onderwerp van paleontologische illustraties.

</doc>
<doc id="17491" url="https://nl.wikipedia.org/wiki?curid=17491" title="Stegosauria">
Stegosauria

De Stegosauria of stegosauriërs zijn een groep plantenetende ornithischische dinosauriërs behorend tot de groep van de Thyreophora, die leefden van het middelste Jura tot en met het vroege Krijt.
Definitie.
De naam werd het eerst gebruikt door Othniel Charles Marsh in 1877 voor een orde die "Stegosaurus" omvatte.
Een klade Stegosauria werd het eerst gedefinieerd door Peter Malcolm Galton in 1997 als alle thyreofore Ornithischia die nauwer verwant zijn aan "Stegosaurus" dan aan "Ankylosaurus". Paul Sereno gaf in 1998 een iets andere definitie: alle Eurypoda nauwer verwant aan "Stegosaurus" dan aan "Ankylosaurus". In 2005 gaf hij een iets exactere definitie: de groep bestaande uit "Stegosaurus stenops" en alle soorten nauwer verwant aan "Stegosaurus" dan aan "Ankylosaurus magniventris". De groep wordt volgens sommige definities strikt onderverdeeld in de zustergroepen Huayangosauridae en Stegosauridae; volgens de definitie die Sereno sinds 2005 aan de Stegosauridae geeft, zijn er ook basale Stegosauria mogelijk.
Evolutie.
De Stegosauria zijn herbivoren, de zustergroep van de Ankylosauria binnen de thyreofore Eurypoda. Het punt van afsplitsing lag wellicht in het vroege Jura. De raadselachtige "Isaberrysaura" stamt uit het Bajocien. De oudste en meest basale bekende zekere soort is "Huayangosaurus" uit het Bathonien van China, ongeveer 166 miljoen jaar oud. Aan dat dier is duidelijk zichtbaar dat de stegosauriërs oorspronkelijk sterk leken op de vroege gepantserde dinosauriër, thyreofoor, "Scelidosaurus". Het waren eerst vrij kleine dieren met een lage romp die nog konden rennen. Hun bovenlichaam werd beschermd door rijen osteodermen waaronder een stekel op de schouder, de voorste osteoderm van een flankrij. Ook hadden ze een kleine staartknots. Terwijl de ankylosauriërs daarna een steeds lagere bouw kregen en zich specialiseerden in een zwaar pantser, zouden de stegosauriërs een ander evolutionair pad bewandelen. Hun romp werd juist hoger door steeds langere en rechtere achterpoten. Hierdoor verloren ze het vermogen te rennen. Soorten met zo'n vorm waren voor zover bekend allen leden van de Stegosauridae. Het moeten relatief trage dieren geweest zijn die hun verdediging zochten in het gevecht. Ze verdedigden zich dus niet passief tegen roofdieren door een pantser maar actief met een hoog geplaatste staart. Die had bij latere vormen geen knots meer aan het uiteinde maar lange stekels die samen de zogenaamde "thagomizer" vormden. De osteodermen van de rug werden ook stekels, geplaatst in twee rijen. Bij nog latere vormen veranderden die weer grotendeels in grote rugplaten. De kop was al bij vroege vormen erg langwerpig geworden. Het voorste deel van de romp was gedrongen en de voorpoten waren bijzonder krachtig om zich af te zetten en zo met de staart te kunnen zwiepen. Deze methode werkte goed tegen de toenmalige theropode roofdieren omdat die hun prooi niet besprongen maar verwonden door er naast te gaan lopen en uitvallen te doen met de kop. De basis van de staart werd versoepeld door het verdwijnen ven verbeende pezen. De hoge rug had wervels met een zeer hoge wervelboog en zeer schuin omhoog gerichte zijuitsteeksels. Om de hand voor het afzetten te versterken, vergroeiden de polsbeenderen tot twee blokken, het ulnare en het radiale.
Hun bloeiperiode bereikten de Stegosauria in het Late Jura. Het waren toen vrij kleine tot middelgrote vormen. "Stegosaurus stenops" kon een lengte bereiken van tegen de negen meter. Stegosauriërs konden toen worden aangetroffen in Noord-Amerika, Europa, China en Afrika en vormden een belangrijk deel van de fauna. Uit Zuid-Amerika, Australië en India zijn echter geen eenduidige resten bekend. Dit wijst er vermoedelijk op dat de vroege stegosauriërs in het zuiden, in wat later Gondwana zou worden, al snel waren verdrongen door ankylosauriërs. De Stegosauridae ontwikkelden zich kennelijk in het noorden en alleen Afrika werd van daaruit door hun gekoloniseerd.
Er zijn niet heel veel stegosauriërs bekend en van de meeste wel bekende soorten zijn de resten beperkt en dan vaak ook nog eens slecht beschreven. Het is daarom moeilijk hun precieze onderlinge verwantschappen vast te stellen. Het is duidelijk dat "Huayangosaurus" heel basaal is, diep onder in de stamboom staat. In China is een aantal oude vondsten, uit het Callovien-Oxfordien, benoemd onder de namen "Chungkingosaurus", "Chialingosaurus" en "Tuojiangosaurus" die wellicht in feite één enkele soort vormen. Het gaat hier om duidelijk meer afgeleide, hoger in de stamboom staande, vormen met een stegosauride uiterlijk. Hetzelfde geldt voor de ongeveer even oude, 163 miljoen jaar, en eveneens uit China afkomstige "Gigantspinosaurus". De evolutie van stekels en platen is bij deze vormen niet helemaal duidelijk. "Chialingosaurus" en "Tuojiangosaurus" lijken een combinatie van platen en een thagomizer te hebben gehad maar hadden wellicht hun schouderstekel verloren. Die was juist erg groot bij "Gigantspinosaurus". Ongeveer even oud zijn vondsten uit Engeland en Frankrijk die benoemd zijn onder de namen "Lexovisaurus" en "Loricatosaurus"; hoogstwaarschijnlijk gaat het in feite om één taxon. Het kan zijn dat het een meer afgeleide soort betreft maar het fossiel materiaal is te beperkt om dat erg zeker te maken.
Het beeld uit het Opper-Jura, lagen van 156 tot 145 miljoen jaar geleden, waarin de meeste soorten gevonden zijn, is nog complexer. Uit Europa is "Dacentrurus" bekend en de Portugese "Miragaia". Deze geslachten zijn nauw verwant in de Dacentrurinae en wellicht een en dezelfde soort. In Afrika is "Kentrosaurus" gevonden, een kleine vorm met rijen stekels op de staart en een schouderstekel. "Dacentrurus" werd vroeger als een typisch "primitieve" vorm gezien — maar hetzelfde gold voor "Kentrosaurus". Welke in feite het meest basaal is, blijft nog onduidelijk. Uit China is "Jiangjunosaurus" bekend, wellicht ook een basale stegosauride. De meest afgeleide soorten zijn gevonden in Noord-Amerika. Het gaat hier om de iets oudere "Hesperosaurus" en verschillende exemplaren die benoemd zijn als soorten van "Stegosaurus". Deze vormen hadden grote rugplaten terwijl een schouderstekel vermoedelijk ontbrak.
Na de overgang tussen Jura en Krijt lijkt de diversiteit van de stegosauriërs duidelijk te zijn afgenomen. Uit het Krijt van Engeland is "Craterosaurus" gevonden, een zeer fragmentarische vondst van onduidelijke precieze ouderdom. Ook fragmentarisch is de 140 miljoen jaar oude "Paranthodon" uit Zuid-Afrika. De enige soort waarvan wat uitgebreidere resten uit het Krijt bekend zijn is de Chinese "Wuerhosaurus", ongeveer 110 miljoen jaar oud. Duidelijke jongere resten zijn onbekend en het is mogelijk dat de groep nog voor het Opper-Krijt is uitgestorven. De Indiase "Dravidosaurus" die een tijdje als een mogelijke laat overlevende stegosauriër werd gezien, bleek in 1991 een plesiosauriër te zijn geweest.
De teruggang van de groep hangt misschien samen met een verandering in de flora. Stegosauriërs hadden kleine spitse koppen met een nauwe hoornsnavel waarmee ze hoogwaardige, energierijke, stukken plant selectief mee afbeten, waarschijnlijk de harten van lage palmvarens en Cycadeoidales. Bij de overgang naar het Krijt werden deze geleidelijk vervangen door bloeiende planten, bedektzadigen. Door het steeds verder teruglopen van hun voedselbronnen, kunnen de stegosauriërs in diversiteit en absolute aantallen zijn afgenomen wat de kans op een totaal uitsterven vergrootte.
Fylogenie.
Stegosauria
Een mogelijke stamboom van de Stegosauria is de volgende, naar een studie van Kenneth Carpenter uit 2001:
Stegosauria
 `--Stegosauridae
 `--+-?"Chungkingosaurus"
 `--+--"Chialingosaurus"
 `--+--+--"Wuerhosaurus"
 `--+--"Tuojiangosaurus"
 `--+--+--"Kentrosaurus"
 `--+--"Stegosaurus stenops"
 `--"S. ungulatus" (=?"S. armatus")
Ontdekkingsgeschiedenis.
Het eerste bekende fossiel dat wellicht aan een stegosauriër toebehoort, werd vermoedelijk in het begin van de negentiende eeuw in Engeland gevonden en in 1848 beschreven als "Regnosaurus". In 1845 werd in Zuid-Afrika "Paranthodon" ontdekt. In 1874 werd uit Engeland "Craterosaurus" beschreven. Alle drie de vondsten waren zeer fragmentarisch en het zou tot de twintigste eeuw duren voordat men überhaupt begreep dat het om stegosauriërs zou kunnen gaan. Enig besef dat er zo'n aparte groep zou hebben kunnen bestaan, was er op het moment van de ontdekkingen nog niet.
Pas in 1874 werden in Engeland resten ontdekt van een dier waarvan het duidelijk was dat het om een zware planteneter ging met stekels. Het jaar daarop werden die door Richard Owen benoemd als "Omosaurus". Later zou blijken dat er al een "Omosaurus" was, een lid van de Phytosauria, en werd de stegosauriër hernoemd tot "Dacentrurus". In de negentiende eeuw werd uit Engeland meer fossiel materiaal bij "Omosaurus" ondergebracht, waaronder exemplaren die later zouden worden hernoemd tot "Lexovisaurus" en "Loricatosaurus". Hoewel deze vondsten duidelijk maakten dat er een speciaal type dinosauriër was, zouden ze onvoldoende geweest zijn een goed beeld daarvan te geven. Zo zat er geen enkele schedel tussen.
In 1877 echter benoemde de Amerikaanse professor Othniel Charles Marsh het geslacht "Stegosaurus" gebaseerd op een fossiel dat jaar gevonden in Wyoming. Meteen benoemde hij ook een orde, de Stegosauria. Eerst begreep ook Marsh niet heel goed hoe deze stegosaurïers in elkaar staken. Zo nam hij aan dat de rugplaten plat op de huid lagen als een pantser — vandaar de naam "daksauriër" — en de stekels zijwaarts uit de achterkant van de schedel staken. Al snel echter stelden volgende opgravingen hem in staat het skelet vrij nauwkeurig te reconstrueren en in 1882 te publiceren. Hierdoor werden de stegosauriërs erg bekend onder een groter publiek. Het grote aantal exemplaren — Marsh liet tussen 1877 en 1888 een twintigtal skeletten verzamelen — vertegenwoordigt nog steeds een belangrijk deel van wat er ooit aan stegosauriërs gevonden is. Sommige van de Amerikaanse vondsten bleken later toch van de eigenlijke "Stegosaurus" te verschillen. Zo werd in 1908 in Wyoming een skelet opgegraven dat uiteindelijk benoemd zo worden als "Alcovasaurus".
In 1909 kwam het tot een volgende belangrijke vondst toen de Duitse expeditie naar de Tendaguru in Duits Oost-Afrika tot haar verrassing op verschillende concentraties van stegosauriërfossielen stuitte. Vele honderden botten werden tot 1912 opgegraven van een vijftigtal individuen, het grootste aantal dat ooit van stegosauriërs is aangetroffen. Hoewel het grotendeels om losse beenderen ging, kon daaruit toch het volledige skelet worden gereconstrueerd van wat in 1915 als "Kentrosaurus" werd benoemd. "Kentrosaurus" toonde een type dat duidelijk van "Stegosaurus" afweek: klein en met lange rijen stekels.
Na 1912 werden door westerse onderzoekers lange tijd geen belangrijke opgravingen van stegosauriërs verricht. Dinosauriërs in het algemeen kregen in deze periode weinig belangstelling. Omdat de groep, wat het aantal bekende soorten betrof, vrij klein was, werden vaak de ankylosauriërs en soms zelfs de Ceratopia maar onder de Stegosauria gerekend. De wetenschappelijke literatuur uit die tijd kan op dit punt voor een moderne lezer dus aanleiding geven tot misverstanden.
In 1957 kwam het tot een eerste aanwijzing dat China een belangrijke bron van stegosauriërfossielen kon worden toen de resten van "Chialingosaurus" ontdekt werden. In de jaren zeventig en tachtig vond men ook "Chungkingosaurus", "Wuerhosaurus", "Tuojiangosaurus", "Huayangosaurus", "Yingshanosaurus" en "Gigantspinosaurus". De stroom aan nieuwe fossielen hing samen met de grote uitbreiding van de infrastructuur van het land, waardoor de kans groter werd dat graafwerkzaamheden op botten stuitten, gecombineerd met de officiële Chinese staatsideologie die een wetenschappelijke benadering van de werkelijkheid beklemtoonde. Een probleem was dat de onervaren Chinese onderzoekers bij hun beschrijving geen steun hadden bij modern Westers onderzoek daar dit grotendeels ontbrak. Ook schoot de opslag van de fossielen tekort waardoor er veel later weer zoek zouden raken.
Op het eind van de twintigste eeuw was er de zogenaamde "dinosauriërrenaissance", een hernieuwde belangstelling voor de Dinosauria, wat onder meer een snelle groei van het aantal ontdekte soorten ten gevolge had. De stegosauriërs profiteerden daar echter maar matig van. Ten dele werd dit veroorzaakt door het feit dat de belangrijkste nieuwe vondstgebieden in Argentinië lagen — waar stegosauriërs wellicht nooit aanwezig geweest zijn, hoewel in 2013 fragmentarische mogelijke resten uit het Onder-Krijt gemeld zijn — en in het Onder-Krijt van China, in welke tijd ze al sterk in diversiteit waren verminderd. Uit China is in 2007 "Jiangjunosaurus" beschreven, een vrij beperkte vondst. Wel werden de oude groeven uit Noord-Amerika en Europa weer productief. In 2001 werd uit Wyoming "Hesperosaurus" beschreven, al ontdekt in 1985, waarvan later een aantal aanvullende vrij complete skeletten opgegraven werden. In 1999 werd in Portugal "Miragaia" ontdekt, voornamelijk bestaande uit een nek.
De volgende tijdbalk zet de ontdekkingen van stegosauriërgeslachten in een chronologische volgorde; het jaar van hun benoeming ligt later, in het geval van "Loricatosaurus" en "Alcovasaurus" meer dan een eeuw. De tijdbalk begint in 1824, het jaar waarin de eerste Mesozoïsche dinosauriër benoemd werd, "Megalosaurus".

</doc>
<doc id="17492" url="https://nl.wikipedia.org/wiki?curid=17492" title="Bert Middel">
Bert Middel

Lambertus Peter (Bert) Middel (Groningen, 24 juni 1952) is een Nederlands PvdA-politicus en bestuurder.
Biografie.
Bert Middel studeerde begin jaren 70 politieke sociologie en de lerarenopleiding aan de Rijksuniversiteit Groningen. Hij werd in 1973 leraar aan een mavo/mbo in Drachten. Later was hij onder meer directeur van een onderzoek- en organisatieadviesbureau in Assen en directeur van een instituut voor scholing, vorming en training. Binnen zijn partij had hij verschillende vrijwillige functies, onder meer afdelingsvoorzitter, lid van de partijraad en medewerker van partijbladen. Van 1978 tot 1986 was Middel lid van de gemeenteraad van Assen.
Kort na de verkiezingen van 1989 kwam Middel tussentijds in de Tweede Kamer. Hij hield zich vooral bezig met het vreemdelingen- en asielbeleid, sport en sociale zaken. In 1992 behoorde hij tot een minderheid binnen zijn fractie die tegen het wetsvoorstel inzake uitvoering van het verdrag van Schengen stemde. Bij de Tweede Kamerverkiezingen 1994 werd hij aanvankelijk niet herkozen, maar enkele maanden later kwam hij opnieuw tussentijds in de Kamer. In 1995 was hij tevens korte tijd lid van de Provinciale Staten van Drenthe. Hij was lijsttrekker bij de verkiezingen geweest en beoogd gedeputeerde. Vanwege tweespalt in de fractie van zijn partij trok hij zich echter terug, nadat hij een nieuw College van Gedeputeerde Staten had geformeerd. Een door hem ingediend amendement in de Tweede Kamer leidde er in 1997 toe dat het mogelijk werd een personeelsvergadering of personeelsvertegenwoordiging in te stellen in ondernemingen met 10 tot 50 werknemers.
In 2002 nam hij afscheid van de Tweede Kamer. Een jaar later werd hij lid van de Eerste Kamer. Middel hield zich in de senaat bezig met Defensie en Buitenlandse Zaken. Op 1 december 2005 werd hij benoemd tot burgemeester van Smallingerland. Na de eerste termijn van zes jaar besloot hij in 2011 af te zien van een herbenoeming. Middel is per 1 januari 2012 benoemd tot dijkgraaf van het waterschap Noorderzijlvest. Van 1 juli 2013 tot 1 juli 2017 was Middel voorzitter van de Raad van Commissarissen van FC Groningen. Hij volgde Ed Zijp op die deze functie bekleedde vanaf 1 september 2003. Hijzelf werd per 1 juli 2017 opgevolgd door Arie Wink. Per 1 juli 2022 is Middel gestopt als dijkgraaf van Noorderzijlvest.
Persoonlijk.
Bert Middel is gehuwd en heeft samen met zijn vrouw een zoon. Middel heeft daarnaast twee kinderen uit een eerder huwelijk. Zijn vrouw heeft een kind uit een eerder huwelijk.

</doc>
<doc id="17493" url="https://nl.wikipedia.org/wiki?curid=17493" title="Pablo Lastras">
Pablo Lastras

Pablo Lastras García (Madrid, 20 januari 1976) is een Spaans voormalig wielrenner. Hij behoort tot de renners die in alle drie de Grote Rondes een etappe wonnen.
Lastras rijdt voor de ploeg Team Movistar; daarvoor reed hij voor de voorgangers van dat team, die andere namen droegen.
Voornaamste overwinningen.
1997
1999
2000
2001
2002
2003
2005
2007
2008
2011
2012

</doc>
<doc id="17494" url="https://nl.wikipedia.org/wiki?curid=17494" title="Chicago">
Chicago

Chicago is de grootste stad in de Amerikaanse staat Illinois en het bestuurlijk centrum van Cook County. Met een inwoneraantal van 2.693.976 mensen (2019) in de stad en meer dan 9 miljoen in de metropool is Chicago na New York en Los Angeles de grootste stad van de Verenigde Staten.
De stad ligt aan de oever van het Michiganmeer, op ongeveer 300 kilometer van Illinois' hoofdstad Springfield. Chicago heeft een oppervlakte van 606 km².
Demografie.
Chicago telt circa 3 miljoen inwoners, de agglomeratie telt circa 9 miljoen inwoners. In 2015 was 32,3% van de bevolking blank (non-hispanic white), 30,7% Afro-Amerikaans en 28,9% van de bevolking was hispanic of latino. Zij komen vooral uit Mexico en Puerto Rico. Daarnaast was 6,1% van de bevolking van Aziatische afkomst. 1,7% van de bevolking was gemengde afkomst.
Er wordt wel gezegd dat Chicago de grootste Poolse stad is na Warschau. De grote Poolse gemeenschap heeft veel aan de stad bijgedragen, zowel economisch als cultureel.
11% van de bevolking is ouder dan 65 jaar. 34% van de bevolking is alleenstaand. 25% van de bevolking leeft onder de armoedegrens. 7% van de bevolking is werkloos.
Klimaat.
In januari is de gemiddelde temperatuur −5,3 °C, in juli is dat 23,9 °C. Jaarlijks valt er gemiddeld 949,5 mm neerslag (gegevens op basis van de meetperiode 1961-1990).
Geschiedenis.
In het gebied waar nu Chicago ligt, woonde oorspronkelijk de Potawatomi-stam. Chicago werd door Jean Baptiste Point du Sable gesticht in 1830 en kreeg in 1837 de stadsstatus toegekend.
In 1848 werd het Illinois and Michigan Canal opengesteld en maakte een bootverbinding mogelijk van de Grote Meren in Noord-Amerika naar de Mississippi en de Golf van Mexico. Door de verbinding werd Chicago een belangrijk transportknooppunt nog voordat de spoorwegen werden aangelegd. De bevolking van de stad verdrievoudigde in de volgende zes jaar.
Tussen 8 en 10 oktober 1871 werd een groot deel van de stad door brand verwoest. Van de toen 300.000 inwoners raakte een derde dakloos. Het aantal doden viel gezien de enorme omvang van de brand mee, het lag tussen de 200 en 300.
De herbouw van Chicago bracht een revolutie in de bouwkunst teweeg. De uitvinding van de lift en de elektriciteit maakte het mogelijk om kantoortorens van meer dan acht bouwlagen te ontwerpen. Driftig werd geëxperimenteerd met constructies van gietijzeren kolommen en stalen balken, van stalen skelet en van betonskelet.
Tussen 1 en 4 mei 1886 waren er grote spanningen tussen de vakbonden en de politie die uitmondden in de Haymarket Riot. Bij deze rellen werd een bom gegooid, en de leiders van de vakbondsacties werden gearresteerd en veroordeeld, sommigen van hen geëxecuteerd, hoewel er geen enkel bewijs voor hun betrokkenheid was.
In 1893 was Chicago het toneel van de Wereldtentoonstelling, die in 1933 werd herhaald.
Tijdens de drooglegging in de jaren twintig was Chicago het werkterrein van een aantal beruchte criminelen; de bekendste van hen was Al Capone. Zie ook St Valentine's Day Massacre.
Chicago had ooit het grootste openbaarvervoersnetwerk in de Verenigde Staten. In het begin van de 20e eeuw reden er meer dan 3000 trams over meer dan 1000 mijl aan spoor. Na grote fusies tussen openbaarvervoerbedrijven in de stad werd de CTA opgericht, de Chicago Transit Authority.
Economie.
Chicago kent een zeer groot zakencentrum. In de negentiende eeuw, toen de spoorwegen een groot deel van de goederen vervoerden, was Chicago het punt van vertrek van bijna alle treinen die op weg gingen naar het westen van de Verenigde Staten. Ook vandaag de dag ligt Chicago nog op een uitzonderlijk strategische positie, zowel voor trein- als autoverkeer. Deze positie heeft Chicago tot het grootste industriële centrum van Amerika gemaakt, zelfs nog groter dan New York en Los Angeles. Nabij de stad bevindt zich ook nog een zeer grote luchthaven: O'Hare International Airport. Deze luchthaven is al decennialang een van de drukste luchthavens van de wereld en telt zes start- en landingsbanen. Ook het grootste congrescentrum annex evenementenhal van de Verenigde Staten, McCormick Place, bevindt zich in Chicago.
Kunst en cultuur.
In Chicago zijn enkele van de meest vooraanstaande cultuurinstellingen ter wereld gehuisvest.
Chicago Symphony Orchestra.
Het Chicago Symphony Orchestra – CSO – geldt als een van de vijf beste en mooist klinkende ter wereld. Zij bespelen de Orchestra Hall aan South Michigan Avenue. Onder Fritz Reiner bereikte het orkest een van zijn bloeiperiodes en was vooral de muziek van Richard Strauss veelvuldig te beluisteren. Al in de jaren 50 van de twintigste eeuw maakte het CSO daarvan opnames voor het label RCA Living Stereo.
Het orkest heeft een traditie met chef-dirigenten van Europese oorsprong. Na Reiner, die van oorsprong een Hongaar was, was Georg Solti – ook Hongaar – langdurig aan het orkest verbonden en dit gold ook voor Daniel Barenboim.
Vele beroemde componisten dirigeerden eigen werk met het CSO. Al in 1903 bezocht Richard Strauss met zijn vrouw het orkest. Hij dirigeerde eigen werken waarbij zijn vrouw – die een beschermde status als sopraan had, maar helemaal niet zo goed kon zingen – enkele aria's vertolkte.
Ook Béla Bartók, Leopold Stokowski en later Pierre Boulez stonden voor het orkest.
Vanaf het concertseizoen 2006-2007 is Bernard Haitink benoemd als eerste dirigent en Pierre Boulez als dirigent emeritus.
Opera.
The Lyric Opera of Chicago is op dit moment een vooraanstaand cultuurinstituut vanwege zijn gedurfde operapresentaties. Dit is jarenlang anders geweest omdat het conservatieve repertoire de boventoon voerde. Dat komt doordat de grote geldschieters, die feitelijk de opera financieel gezond houden, jarenlang zeer dominerend in de programmaraad aanwezig waren.
De Brit Sir Andrew Davis heeft de muzikale leiding.
De opera-uitvoeringen vinden plaats in het wereldberoemde Civic Opera House aan North Wacker Drive. Het is een art-deco-gebouw dat in 1929 werd geopend.
Het operagebouw is ontsprongen aan de visie van de magnaat Samuel Insull (1859-1938), een miljardair die bekendstond als de "Prince of Electricity". Insull, president van de Chicago Civic Opera Association, wilde een nieuw operagebouw bouwen om Louis B. Sullivan's Auditorium Building op South Michigan Avenue de loef af te steken. Insull stelde dat het gebouw aan vijf doelen moest voldoen: het moest veilig zijn, de zichtlijnen moesten zeer goed zijn, de stoelen comfortabel, de omgeving en presentatie moesten onovertroffen zijn en de akoestiek zou groots moeten zijn.
Het ontwerpteam dat door Insull gekozen werd was het architectuurbureau van Graham, Anderson, Probst &amp; White in Chicago.
Er kunnen 3500 mensen van opera genieten. Het gebouw is een soort troon: een middengedeelte met een wolkenkrabber van 45 etages met daarnaast een beide kanten kantoorgebouwen van 22 etages hoog.
Mahalia Jackson.
In 1927 kwam Mahalia Jackson, de 'koningin van de gospel', uit New Orleans, waar zij op 26 oktober 1911 was geboren, naar Chicago, waar zij, naast een baantje als bloemenverkoopster, zangeres was van gospelmuziek. Met haar beroemde "We shall overcome", op 20 augustus 1963 gezongen bij het Lincoln Memorial in Washington D.C. ten overstaan van meer dan 200.000 mensen, werd zij een van de voorvechtsters van de emancipatiebeweging van de Afro-Amerikanen, naast grootheden als dominee Martin Luther King en diens vrouw Coretta Scott King, beiden lid van dezelfde baptistenkerk, en Rosa Parks.
Blues.
Chicago kan ook bestempeld worden als een van de hoofdsteden van de blues. In de jaren twintig kwam een instroom op gang van grote groepen zwarte landarbeiders uit de Mississippidelta, op zoek naar een beter bestaan. Zij brachten hun muziek mee en er ontstond een zeer levendige scene van clubs, geconcentreerd rond Maxwell Street. Begin jaren veertig begonnen deze muzikanten elektrisch versterkt te spelen en maakten opnames voor labels als Vee Jay, Aristocrat en Chess. De Chicagosound zou een beslissende rol spelen in het ontstaan van rock-'n-roll en grote invloed hebben op de Britse bands van de jaren zestig. Grote namen waren Big Bill Broonzy, Muddy Waters, Howlin' Wolf, Elmore James, Jimmy Reed, Bo Diddley en Chuck Berry.
Oprah Winfrey.
Begin jaren tachtig begon bij de lokale omroep van Chicago de talkshow van Oprah Winfrey onder de titel "A.M. Chicago", vanaf 1985 "The Oprah Winfrey Show". De straat waaraan de Harpostudio's, waarin de show vanaf 1990 werd opgenomen, liggen, heet sinds 2011 de Oprah Winfrey Way.
Wetenschap.
Chicago kent circa vijftien zelfstandige universiteiten. Gerenommeerd zijn vooral Northwestern University en de Universiteit van Chicago. Aan de eerstgenoemde universiteit is de Kellogg School of Business gevestigd die doorgaans als de meest gerenommeerde marketing universiteit ter wereld wordt gezien.
Aan de Universiteit van Chicago voerde de natuurkundige Enrico Fermi in het kader van het Manhattanproject de beslissende experimenten uit die leidden tot goedkeuring voor het project voor de ontwikkeling van de atoombom tijdens de Tweede Wereldoorlog. In de economische wetenschappen is de "Chicago School" een begrip: onder die namen wordt een aantal economen verenigd die een neo-liberale visie op de economie hebben ontwikkeld. Met name vallen hier de conservatief Thomas Sowell en de monetarist Milton Friedman te noemen. Ook voor de sociologie en aanverwante disciplines (sociale filosofie en sociale psychologie) heeft de Chicago School veel betekend. Enkele prominente sociale wetenschappers die in verband gebracht worden met de Chicago School zijn oprichter Albion Small, maar wellicht bekender: G.H. Mead, W. I. Thomas, Robert Park, Ernest Burgess en Herbert Blumer. Laatstgenoemde heeft in grote mate bijgedragen aan het ontstaan van het Symbolisch Interactionisme
Verder heeft Chicago de Loyola University, opgericht door de Jezuïeten en andere universiteiten zoals de University of Illinois in Chicago, de grootste opleider van medici in de Verenigde Staten, en DePaul University, een kleinere privé-universiteit.
Sport.
Chicago heeft vijf sportclubs die uitkomen in een van de vier grootste Amerikaanse profsporten. Het gaat om:
Daarnaast speelt voetbalclub Chicago Fire in de Major League Soccer.
Het stadion Soldier Field van de Chicago Bears werd in 1994 gebruikt voor het Wereldkampioenschap voetbal. Zo won Duitsland er de openingswedstrijd met 1-0 van Bolivia.
Chicago was kandidaat voor de Olympische Zomerspelen van 2016, maar ze werden toegewezen aan Rio de Janeiro.
Transport.
Het openbaar vervoer in Chicago bestaat uit een uitgebreid busnetwerk, de metro van Chicago en Metra (voorstadsnetwerk van forensentreinen).
Ook nationaal gezien is Chicago een belangrijk knooppunt met nationale treinen vanaf Chicago Union Station (Amtrak en Metra), de luchthaven Chicago O'Hare en de haven van Chicago.
Plaatsen in de nabije omgeving.
De onderstaande figuur toont nabijgelegen plaatsen in een straal van 12 km rond Chicago.

</doc>
<doc id="17496" url="https://nl.wikipedia.org/wiki?curid=17496" title="Verdachte">
Verdachte

Een verdachte is volgens de wet iemand ten aanzien van wie uit feiten of omstandigheden een redelijk vermoeden van schuld bestaat dat diegene een bepaald strafbaar feit gepleegd heeft. Het woord "redelijk" heeft hier specifiek de betekenis dat het vermoeden beargumenteerd moet kunnen worden met relevante argumenten.
Verdachten hebben plichten maar ook rechten. Een verdachte moet zich dwangmiddelen laten welgevallen: hij kan o.a. worden aangehouden, verhoord en in hechtenis genomen, naargelang de omstandigheden. Verdachten hebben ook rechten, zoals die zijn vastgelegd in het Wetboek van Strafvordering en het Europees Verdrag voor de Rechten van de Mens, zoals het zwijgrecht, het recht op een eerlijk proces, binnen een redelijke termijn, enz. 
De verdachte in het Nederlandse strafrecht.
Het Wetboek van Strafvordering (SV) formuleert dit als volgt:
Artikel 27&lt;br&gt;
Lid 1: Als verdachte wordt vóórdat de vervolging is aangevangen, aangemerkt degene te wiens aanzien uit feiten of omstandigheden een redelijk vermoeden van schuld aan een strafbaar feit voortvloeit. 
Lid 2: Daarna wordt als verdachte aangemerkt degene tegen wie de vervolging is gericht.
Elke verdachte heeft bepaalde rechten. Dit is geregeld in het Wetboek van Strafvordering (eerste boek, titel II).
Deze rechten zijn onder andere:
Het Wetboek van Strafvordering kent het begrip "onbekende verdachte", maar geeft daar geen definitie van. De Raad van State heeft in 2012 geadviseerd een dergelijke wettelijke definitie te introduceren.
Zonder wettelijke grondslag merkt het Openbaar Ministerie (OM) soms ook getuigen voor wie (nog) geen redelijk vermoeden van schuld aan enig strafbaar feit bestaat, als verdachte aan. Volgens het OM verkrijgen deze getuigen hierdoor eveneens het recht om te zwijgen of contact te hebben met hun raadsman.
De verdachte in het Belgische strafrecht.
Het Belgische Wetboek van strafvordering formuleert de meeste rechten van de verdachte als regels of beperkingen voor de magistraten. 
Vanuit technisch oogpunt moet een terminologisch onderscheid gemaakt worden tussen verdachte, inverdenkinggestelde, beklaagde, beschuldigde en veroordeelde. Deze termen weerspiegelen de fase waarin het strafrechtelijk onderzoek zich bevindt en bepalen de rechten waarop ede betrokkene aanspraak kan maken.
De verdachte in de media.
Zowel in Nederland als België is het gebruikelijk dat de identiteit van een verdachte of veroordeelde wordt beschermd door alleen de eerste letter van diens achternaam te vermelden. Zo wordt Mohammed Bouyeri in de media nog altijd aangeduid als Mohammed B.

</doc>
<doc id="17497" url="https://nl.wikipedia.org/wiki?curid=17497" title="Overtreding (strafrecht)">
Overtreding (strafrecht)

Een overtreding is in het strafrecht een relatief licht strafbaar feit. Iemand die een overtreding begaat, kan hiervoor bestraft worden. In het Nederlands strafrecht staat een overtreding in tegenstelling tot een misdrijf, wat een zwaarder strafbaar feit is. In het Belgisch strafrecht is een overtreding de laagste van drie graden misdrijven, de andere twee zijn wanbedrijf en misdaad.
Nederlands strafrecht.
In het Nederlands strafrecht staat een overtreding in tegenstelling tot een misdrijf. Overtredingen zijn over het algemeen minder ernstig dan misdrijven, maar op de zwaarste overtredingen staat een hogere straf dan op de lichtste misdrijven.
Veel overtredingen komen voort uit regels van de Algemene Plaatselijke Verordening (APV) van de gemeente. Daarnaast staan er overtredingen omschreven in het Derde Boek van het Wetboek van Strafrecht (WvS). Ook in bijzondere wetten, zoals de Wegenverkeerswet 1994 (verkeersboetes), de Opiumwet en de Wet op de economische delicten komen overtredingen voor.
Een poging tot en de voorbereiding van overtredingen is niet strafbaar. Het gangbare voorbeeld hiervan is dat iemand over een hek klimt dat privéterrein omringt, maar halverwege het hek wordt aangesproken door een agent. Pas als hij aan de andere kant van het hek op de grond komt en het privéterrein betreedt, is hij strafbaar.
Overtreding van de verkeersregels is iets waar veel mensen weleens mee te maken krijgen. Sinds de jaren 90 worden lichte verkeersovertredingen niet meer strafrechtelijk afgedaan, maar administratiefrechterlijk. Het gaat dan bijvoorbeeld om een lichte overschrijding van de maximumsnelheid of het niet dragen van een autogordel. Hiervoor krijgt de overtreder weliswaar een boete, maar dit valt niet onder het strafrecht. Zulke verkeersovertredingen worden ook niet vermeld op het strafblad. De Wet administratiefrechtelijke handhaving verkeersvoorschriften regelt onder meer de hoogte van de boetes en de mogelijkheid van bezwaar en beroep.
Voorbeelden.
Enkele voorbeelden van overtredingen:
Overtreding en burgerlijk recht.
Het begrip overtreding is een begrip uit het strafrecht, en komt niet voor in het burgerlijk recht. Soms is er echter sprake van samenloop, waardoor verwarring kan ontstaan.
Het volgende voorbeeld kan dit illustreren:
Ook als iemand een rekening niet betaalt en veroordeeld wordt tot het betalen van die rekening en de incassokosten, gaat het niet om een overtreding waarvoor iemand veroordeeld wordt.
Belgisch strafrecht.
In het Belgisch strafrecht is een overtreding (Frans: "contravention") de laagste van drie graden misdrijven, naast het wanbedrijf en de misdaad. Luidens artikel 1 van het Strafwetboek wordt een overtreding gestraft met een politiestraf, uitgesproken door de politierechtbank. Een politiestraf is een geldboete van € 1 tot € 25 (bedragen te verhogen met de opdeciemen), een werkstraf van 20 tot 45 uur en/of een gevangenisstraf van 1 tot 7 dagen.
Voorbeelden van overtredingen zijn nachtlawaai, openbare dronkenschap en sommige (kleinere) inbreuken op het verkeersreglement. De term verkeersovertreding is dan wel enigszins misleidend. Enkel de strafmaat bepaalt namelijk of het om een overtreding, dan wel een wanbedrijf of misdaad gaat. De meeste verkeersovertredingen zijn juridisch immers wanbedrijven en worden bestraft met een boete van meer dan € 25 (of een werkstraf van meer dan 45 uur).
Zie ook de gemeentelijke administratieve sanctie (GAS).
Surinaams strafrecht.
In Suriname worden de strafbare feiten ingedeeld in misdrijven en overtredingen. De overtredingen worden o.a. omschreven in het Derde boek van het Wetboek van Strafrecht, in de Politiestrafwet en in het Derde boek van het Wetboek van Militair Strafrecht.
Poging tot overtreding is niet strafbaar (artikel 71 Wetboek van Strafrecht). Medeplichtigheid aan overtreding is eveneens niet strafbaar (artikel 77 Wetboek van Strafrecht).

</doc>
<doc id="17499" url="https://nl.wikipedia.org/wiki?curid=17499" title="Hypatia">
Hypatia

Hypatia (Oudgrieks: , Alexandrië, ca. 350-370 - aldaar, maart 415) was een Griekse wiskundige, filosofe en astronome.
Zij wordt wel de eerste vrouwelijke wiskundige genoemd. Ze leefde in Alexandrië, in Egypte, en doceerde wiskunde en neoplatonische filosofie.
Hypatia werd door de eeuwen heen op verschillende manieren gezien. Voor de klassieke oudheid stierf Hypatia als de kampioen van traditionele religie en filosofie, die het slachtoffer werd van een vijandig gezind, christelijk regime. Tijdens de Verlichting werd ze gezien als de laatste verdediger van de antieke wereld, toen de klassieke rationaliteit werd overheerst door bijgeloof. In de twintigste eeuw werd ze, bij het dagen van een nieuwe tijd, gezien als voorvechtster van de onafhankelijkheid van vrouwen, tegen een patriarchaat dat de sociale rol van vrouwen en hun carrièremogelijkheden beperkte.
Zij werd aan stukken gereten door een menigte christenen, waarschijnlijk Parabolani. Sommigen beweren dat de patriarch Cyrillus van Alexandrië daar de hand in had.
Cyrillus kwam in conflict met de Romeinse gouverneur Orestes, nadat Cyrillus jarenlang tegenstanders onder Alexandrijnse groeperingen probeerde uit te schakelen. Een poging om de gouverneur te intimideren met 'de taal van de straat' door een menigte monniken naar Alexandrië te sturen, was mislukt en bracht de stad op de rand van chaos. Hypatia was al bijna vijfendertig jaar de 'leidende denker' in Alexandrië. Met alleen de waarheid voor ogen en zonder eigenbelang, zonder 'formele autoriteit', waren filosofen het van oudsher gewoon zich alleen met het politieke leven van een stad in te laten, als dit het rechtvaardig regeren ten goede kwam. Met Hypatia aan zijn zij, leek gouverneur Orestes de redelijke partij in dit conflict. Cyrillus' christelijke getrouwen zagen in haar echter een heks, die met haar bezweringen voorkwam dat Orestes en Cyrillus tot een oplossing kwamen. Petrus, een lid van de Alexandrijnse kerk, leidde in maart 415 een menigte aanhangers van Cyrillus door de stad. Zij kwamen Hypatia op het spoor en vermoordden haar op brute wijze. De hele christelijke en niet-christelijke, klassieke wereld reageerde geschokt. Weinig mensen buiten de kring van Petrus en zijn volgelingen begrepen waarom de bende het op Hypatia had gemunt.
Bronnen.
Over Hypatia's leven is slechts weinig bekend en niet alle bronnen zijn even betrouwbaar.
In de eerste plaats moet het aan haar gewijde artikel in de Suda, een encyclopedie uit de tiende eeuw, de tijd van het Byzantijnse Rijk, worden vermeld. Veel hierin komt echter uit tweede hand en is geromantiseerd.
Betrouwbaarder is mogelijk de informatie, die haar tijdgenoot Socrates Scholasticus biedt in zijn Kerkgeschiedenis, "Historia ecclesiastica", VII 15. Volgens Scholasticus had het conflict tussen Cyrillus en Orestes, dat leidde tot de moord op Hypatia in 415, te maken met Cyrillus' aanpak van de novatianen. Hij zag daarin een parallel met Innocentius I, bisschop van Rome, die de novatianen hun kerken afnam, waarna Alarik I in 410 Rome veroverde. Constantinopel was een dergelijk rampzalig lot bespaard gebleven, omdat bisschop Atticus zich mild tegenover de novatianen gedroeg.
Rond het midden van de zesde eeuw werd Scholasticus' verhaal over Hypatia door Cassiodorus opgenomen in de latijnse "Historia Tripartita". Rond dezelfde tijd vermeldde Johannes Malalas uit Antiochië en Constantinopel de moord op Hypatia, die hij 'een oude vrouw' noemde. Zijn tekst werd slechts in een 'epitome', een uittreksel, bewaard. De 6e-eeuwse historicus Hesychius van Miletus volgde deze traditie in zijn "Onomatologus" over de belangrijkste Griekse denkers.
De derde belangrijke bron zijn brieven van de bisschop Synesius van Cyrene, die haar leerling was en haar ook later nog graag raadpleegde. Er zijn 156 brieven van na zijn studietijd (390-395), uit de periode 395 tot aan zijn dood in 413 bewaard. Daarvan zijn er zeven aan Hypatia geadresseerd en vele anderen aan medeleden van de hechte kring om Hypatia.
Dan is daar het Leven van Isidore, samengesteld tussen 517 en 526, van de filosoof Damascius, waarin de schrijver Hypatia beschrijft om haar met zijn leermeester Isidore, die hij beter vindt, te vergelijken. De originele tekst is verloren gegaan en minder dan vijftig procent is in verspreide fragmenten bewaard in de "Bibliotheke" van de patriarch van Constantinopel Photius I en het Griekse lexicon Suda. Behalve Socrates Scholasticus schreef zijn tijdgenoot, de niet-niceense historicus Philostorgius, een hoofdstuk over Hypatia, dat alleen in een epitome werd bewaard, waarschijnlijk geschreven door een niceense bisschop in het 9e-eeuwse Constantinopel.
Johannes van Nikiu, de bisschop van Nikiu, schreef ten slotte in Egypte eind zevende eeuw een Kroniek, waarin hij Cyrillus van de moord op Hypatia vrijpleit en zegt dat het haar eigen schuld was. De tekst was compleet onbekend aan Byzantijnse schrijvers. De tekst is alleen in een Ethiopische vertaling overgeleverd, die op zijn beurt pas in 1879 werd vertaald en in Europa bekend werd. Hypatia werd in Koptische geschriften daarna nooit meer in verband met Cyrillus genoemd.
Alle latere artikelen over haar baseren zich op deze bronnen.
Leven en werk.
Geboorte en opleiding.
Hypatia werd rond 355 geboren als dochter van de wiskundige en filosoof Theoon van Alexandrië, die als geleerde aan het Mouseion, aan de Bibliotheek van Alexandrië was verbonden en een eigen school had. Haar vader Theoon leidde haar op in de wiskunde en literatuur. Ze zal ook grammatica en retorica hebben geleerd. De "progymnasmata" waren oefeningen, die die twee vakken overbrugden. Later breidde ze haar studie verder uit naar filosofie, astronomie en muziek.
De wiskunde en filosofie waren in de Oudheid aan elkaar verbonden. Platonische filosofen onderwezen vaak wiskunde om leerlingen op de studie van Aristoteles en Plato voor te bereiden. Filosofie studenten bestudeerden Aristotels' Organon en Plato's serie dialogen met als doel in de praktijk 'filosofische deugden' te ontwikkelen. Hetzelfde programma werd waarschijnlijk ook bij de studie wiskunde gevolgd. De wiskundige Pappus uit Alexandrië schreef begin vierde eeuw zijn "Collectio" in acht boeken, onder meer over de rekenkunde, meetkunde, astronomie en mechanica.
Filosoof en wiskundige.
De vierde eeuw was een revolutionaire tijd voor het intellectuele leven van Alexandrië. Wiskundigen en filosofen werkten aan een filosofisch systeem, dat filosofische ideeën over goddelijkheid met theorieën over 'nummers' verenigde, maar al sinds Ptolemaeus debatteerden zij er over of de wiskunde dan wel de filosofie leidde tot het hoogste niveau om de 'waarheid' te begrijpen. Bij de discussies was dan ook vereist dat beide partijen elkaars bronnen kenden. Nicomachus van Gerasa was een wiskundige en Numenius een filosoof uit het einde van de tweede eeuw, die het gesprek moeilijker maakten, door opnieuw belangstelling te wekken voor het Pythagorisme, de leer van Pythagoras, een filosofisch systeem met wiskundige wortels. Plato was volgens Numenius' filosofische geschiedenis een Pythagoreër en waren het Platonisme en de Academie sinds Plato's overlijden van haar Pythagorese principes afgedwaald. Numenius wilde het Platonisme weer naar zijn ware oorsprong terugbrengen.
Nicomachus van Gerasa vond ook dat wiskunde en Platonische filosofie 'inherent complementair' aan elkaar waren, de een kon niet zonder de ander. Hij had bewondering voor Pythagoras en schreef een biografie over hem. Intellectuelen uit de derde en vierde eeuw probeerden de nieuwe belangstelling voor Pythagoras' systeem uit te werken, maar de filosofen in Alexandrië hielden zich afzijdig. Plotinus kwam naar Alexandrië en was zeer teleurgesteld in het onderwijs dat hij er ontving en wendde zich daarom tot de buitenstaander Ammonius Saccas. Ammonius Saccas was een onconventionele filosoof die een wijsgerig stelsel onderwees, dat van Numenius was afgeleid. Aangezien het intellectuele establishment in Alexandrië, vooral de wiskundigen onder hen, niet open stond voor Ammonius Saccas' 'neoplatonisme', begon Plotinus zijn eigen school in Rome. Origenes, een student van Ammonius Saccas, schreef een werk dat door de wiskundige Pappus werd bekritiseerd. Theoon, Hypatia's vader, was een jongere tijdgenoot van Pappus met een eigen school, die eveneens filosofie een plek gaf onder het niveau van wiskunde. Hypatia was uitmuntend in de wiskunde, maar gaf in tegenstelling tot haar vader juist de prioriteit aan de filosofie! Dat maakt haar zo bijzonder in de tijd waarin zij leefde. Ze was op haar dertigste al een formidabele intellectuele kracht in Alexandrië.
Hypatia had meer talent dan haar vader en kon zich verder ontwikkelen dan hij. Ze nam op jonge leeftijd in de jaren 80 van de vierde eeuw zijn plaats aan zijn school in. Haar vader deed vrijwillig een stap terug, maar bleef als een soort professor emeritus aan de school verbonden. Hypatia verzamelde een kring van leerlingen om zich heen, die zij bij haar thuis onderwees. Wellicht ging het hierbij om een soort van filosofisch-literaire salon, zoals die ook in vooral de achttiende en negentiende eeuw bestonden. Haar tijdgenoot, de christelijke historicus Socrates Scholasticus, schetst het volgende portret van haar in zijn "Kerkgeschiedenis":
Er wordt over haar onderricht meer dan eens vermeld, dat astronomische instrumenten of het gebruik ervan, het onderwerp van haar voordrachten waren. Het kan daarom worden vermoed dat zij op die manier, door visuele experimenten op haar toehoorders indruk maakte. Dit betekent dus dat zij eerder natuurwetenschap bedreef dan klassieke speculatieve filosofie.
School.
De school bood onder Hypatia een meer allesomvattende instructie in de leer van Plato, Aristoteles en andere filosofen aan. Het doel van een filosofische opleiding was in de vierde eeuw een goed georganiseerde ziel te vormen, zodat de filosoof een hechte band met het goddelijke kon krijgen. Het ging er om teksten te begrijpen en het leven te organiseren naar de deugden die ze onderwezen. Een student in Hypatia's school kon zowel wiskunde, astronomie, aristotelische logica als platonische theologie leren. Hierdoor werd het verband tussen wiskunde en filosofie beter begrepen. Het werk van Alexander van Aphrodisias hielp de leerlingen om Aristoteles in het licht van Plato te begrijpen en ze werden bekend gemaakt met pythagorese concepten. Het "Leven van Plotinus", rond 300 door diens leerling Porphyrius geschreven, werd gelezen, ter introductie van Plotinus' verzamelde werken, waaronder waarschijnlijk ook de "Enneaden".
Alexandrië was op dat moment het meest vooraanstaande centrum van wiskunde en wetenschappelijk onderzoek in het gebied om de Middellandse Zee en Hypatia wist er de balans ten gunste van de filosofie te verleggen. Zij combineerde de gestrengheid van de Alexandrijnse wiskunde met de verfijning van het neoplatonisme van Plotinus en Porphyrius. Ze was zowel de laatste wiskundige in de traditie van Pappus als de eerste neoplatonist, die door het Alexandrijnse, intellectuele establishment werd geaccepteerd. Door de nadruk op contemplatie van het goddelijke, was de school gewild onder christenen, zoals haar leerling Synesius getuigd. Christenen waardeerden het Iamblichaanse neoplatonisme niet, wegens de theürgische, heidense praktijken die er werden toegepast om dichter bij het goddelijke te komen.
Filosofen maakten onderscheid tussen studenten, die kwamen luisteren, "akrotai" en studenten, die 'discipelen' werden, "zēlotai" en gezellen in filosofie. De eerste groep kreeg een basistraining en de tweede leerde het meest vooruitstrevende lesmateriaal, dat de leiding kon bieden. Zo was er bij Ammonius Saccas een 'inner circle', waar Plotinus lid van was. De leden hiervan legden de eed af om wat zij leerden nooit met buitenstaanders te delen. De vrees bestond dat onwetende mensen zouden worden geschaad als ze de 'leer van hoog niveau' op hun eigen leven zouden toepassen.
Haar student Synesius suggereert dat ook Hypatia een 'inner circle' met maar een beperkt aantal leden om zich heen had. Hij studeerde onder haar van ongeveer 390 tot kort voor 395 en behoorde zeker tot de kring van toegewijden die de verst ontwikkelde training kreeg, die Hypatia te bieden had. Patriarch Theophilus correspondeerde aan het einde van de vierde eeuw met Hypatia's studenten en leidde zelfs het huwelijk van Synesius. Theophilus wist Synesius ervan te overtuigen bisschop te worden en ging er zelfs mee akkoord dat Synesius trouw kon blijven aan de filosofie, die hij van Hypatia had geleerd. Synesius was er echter niet zeker van dat zijn 'filosofische autonomie' gegarandeerd bleef en schreef zijn broer een brief met de voorwaarden, die hij had gesteld voor hij als bisschop aantrad. Zo dacht hij ervan te zijn verzekerd niet van ketterij te worden beschuldigd, mocht Theophilus later van gedachten veranderen.
Er waren in de tijd van Hypatia meer vrouwelijke filosofen:
Deze voorbeelden tonen aan dat Hypatia als vrouw niet de enige was die aan een kleine kring mannen les gaf en als filosoof politieke invloed had.
Leer.
De boekenlijst van haar studenten maakt duidelijk dat de neoplatonisten Plotinus (204-270) en Porphyrius (232/4-305) de basis vormden van Hypatia's onderwijs. Hun leer ging over de volgende vragen:
Om het proces van vertrek, afdaling en opklimming te verklaren zette Plotinus, die als eerste het neoplatonisme zou hebben vormgegeven, de volgende kosmologie uiteen: uit de 'Ene', een transcendent 'eerste principe', emaneerde het 'Intellect', het volmaakte beeld van de Ene en de hoogste werkelijkheid, waar de menselijke geest toegang toe heeft. Het Intellect is verantwoordelijk voor de organisatie van de materiële wereld. Onder het Intellect staat de 'Ziel', een perfect beeld van het Intellect. De Ziel is verantwoordelijk voor het voortbrengen van de materiële wereld. De Ziel kan als enige met de materie (de stof) omgaan en is een intermediair tussen de stoffelijke en immateriële (geestelijke) wereld. De 'menselijke ziel' is een deel van de Ziel. De menselijke ziel vergeet echter zijn herkomst en leeft in het 'lichaam', dat een voortbrengsel is van de materiële wereld. Door deugden van een hoog niveau te ontwikkelen kan de menselijke ziel geleidelijk terugkeren naar de geestelijke werkelijkheid. Door die deugden kan de materie de menselijke ziel niet schenden en is de menselijke ziel weer in staat de Ene te gedenken. De menselijke ziel kan zich terugtrekken in zijn geestelijke lichaam en opstijgen tot de wereld van het Intellect. Het hoogst haalbare voor de menselijke ziel is de Ene te zien.
In Porphyrius' theologie werd de ene een soort hoogste God, 'Eerste God' en werden Intellect en Ziel 'goden'. Hij wilde met zijn filosofische systeem vooral een soort 'bevrijding' bereiken, waardoor de ziel naar haar goddelijke bron kon terugkeren. Het was een religieuze onderneming, waarbij traditionele, heidense, religieuze praktijken als het 'offer' geen rol speelde, want dat werd als een stoffelijke daad beschouwd, die de ziel slechts afleidde van het 'transcendente filosofische leven'. De stoffelijkheid van het lichaam en haar zorgen dienden te boven worden gekomen, anders werd de ziel via het lichaam gebonden aan de materiële wereld en in de war gebracht. De ziel kon dan niet de 'zuivere contemplatie' bereiken, die naar vereniging met God leidt.
Iamblichus (245-325), een Syrische filosoof en leerling van Porpyhrius, formuleerde zijn eigen 'iamblichaanse neoplatonisme'. Hij benadrukte de praktijk van 'theürgie', een reeks rituelen, die de menselijke ziel zuiverden en een moment de geest deden opstijgen naar de 'hemelse wereld van de zuivere gedachte'. Deze praktijk ging samen met de theorie van 'het heilige boek' de 'Chaldeïsche orakelen', geopenbaard aan Julianus de Theürgist en orphische geschriften. Eind vijfde eeuw was het iamblichaanse neoplatonisme uitgegroeid tot de belangrijkste filosofie in het oostelijke Middellandse Zeegebied. Het zou het byzantijnse Platonisme helpen vormgeven, als wel het Platonisme van de renaissance. Iamblichus' leer werd naar Athene verspreid en Plutarchus vestigde er een school, die een concurrent werd van Hypatia's school in Alexandrië. Er kwamen ook iamblichaanse neoplatoonse leraren naar de Egyptische stad, waar ze te maken kregen met de nieuwe wetten tegen openbare heidense offers en rituelen. Dit leidde tot de ramp van 392 op de heuvel van het Serapeum.
Aanzien.
Er wordt vaak gewag gemaakt van het feit dat Hypatia voortreffelijke relaties onderhield met de leidende politici van Alexandrië, in het bijzonder met de Romeinse prefect Orestes, wat haar uiteindelijk noodlottig werd. Haar aanzien in Alexandrië zou zo groot geweest zijn, dat voor haar de leerstoel voor platonische filosofie ingeruimd werd.
Haar unieke roem — hooguit vergelijkbaar met het aanzien van de dichteressen Sappho, Korinna en Aspasia — getuigen de volgende verzen van Palladas (vertaling):
Theophilus en de verwoesting van het Serapeum.
In de jaren negentig van de 4e eeuw leek Hypatia's school een beetje gedateerd door het opgekomen, populaire iamblichaanse neoplatonisme, zowel in Athene als Alexandrië. In het midden van de jaren tachtig was als eerste de iamblichaanse leraar Antoninus in Alexandrië verschenen, maar hij stierf vóór 392. Andere iamblichanen stichtten scholen. De beroemdste onder hen was Olympus uit Klein Azië, wiens klaslokalen gelegen waren op het terrein van het Serapeum. Hij gaf een modernere interpretatie van Plato en legde de nadruk op heidense rituelen.
Naast deze rivaliteit met een ander soort neoplatonisme kwam de opkomst van een militante anti-heidense beweging, die werd uitgedrukt in anti-heidense keizerlijke wetgeving en agressieve acties tegen heidenen.
De heidense keizer Julianus Apostata was in 363 gestorven en sommige van zijn Iamblichaanse adviseurs werden gearresteerd. Toch duurde de 'kleine vrede van de tempels', begonnen met Julianus' troonsbestijging, tot midden jaren tachtig voort. Veel traditionele, religieuze praktijken werden getolereerd. Het was de tijd geweest waarin Hypatia haar talenten en filosofie kon ontwikkelen. Midden jaren tachtig veranderde het 'religieuze klimaat'. De verandering begon met een wet in 381 van de Oost-Romeinse keizer Theodosius I, waarin stond dat nachtelijke offers en naar tempels gaan om te offeren verboden was. In 382 mochten in het Oosten aanbidders de tempels niet meer binnen en in het Westen trok keizer Gratianus de financiële steun voor de Romeinse, traditionele religie in. In de laatste tachtiger jaren werden de aanvallen meer fysiek: Monniken en bisschoppen, die samen reisden met de pretoriaanse prefect Cynegius, vernietigden tempels in Mesopotamië en Syria en plunderden tussen 386 en 388 schrijnen in Egypte. Het begon heidenen te dagen dat het voortbestaan van het openbaar belijden van hun geloof wezenlijk bedreigd werd. Ze vreesden dat ze ook privé een verbod zouden krijgen opgelegd.
Door de twisten onderling over de interpretatie van het Concilie van Nicea (325) waren Alexandrijnse bisschoppen niet opgetrokken tegen de traditionele religie in de stad. Dat veranderde toen Theophilus in 385 als 'niceense' patriarch aantrad. Theophilus stond op goede voet met de eveneens niceens christelijke, jonge keizer. Hij kon zich niet profileren door zich, als zijn voorgangers, af te zetten tegen het keizerlijke hof, en koos er daarom voor, nog harder dan de keizer, tegen de traditionele religie op te treden. Toen er protest van de heidenen in Alexandrië kwam tegen de verboden en beperkingen die hen door de wetten werden opgelegd, in 391 kwamen er zelfs zware straffen voor de ambtenaren, die niet voldoende op de naleving van de wetten toezagen, verhoogde Theophilus de spanning. Hij had de keizer toestemming gevraagd een keizerlijke basilica te renoveren en was tussen de fundamenten op een oude, ondergrondse schrijn gestuit met objecten van de heidense cultus. Hij zag dit als een kans de traditionele religie in een parade in het openbaar te bespotten. Aangezien Hypatia's leer geen rituelen of tempelbezoek vereisten, waren de nieuwe wetten aan haar adres voorbijgegaan, maar voor de aanhangers van Iamblichus lag dat anders. Zij konden hun geloof niet meer naar behoren praktiseren en weigerden de beperkingen te aanvaarden. De spot van Theophilus verergerde de situatie. Volgens christelijke bronnen begon de heidense massa 'zich gewelddadig te gedragen en hun woede in het openbaar te luchten. Ze gebruikten wapens in de straten, zodat er twee partijen in een open oorlog verkeerden'. Olympus nam de leiding over de heidense partij en trok zich terug op de heuvel van het Serapeum, de 'Akropolis van Alexandria'. De heuvel kon niet door de bestuurders van Alexandria worden ingenomen en vroegen keizer Theodosius om raad. De heidense opstandelingen zouden amnestie krijgen als ze zich van de heuvel terugtrokken en (volgens dezelfde christelijke bron) zou het klaar zijn met de heidense gebruiken in de stad, zodat de reden voor het conflict zou zijn opgelost. Omdat ze het toch niet zouden hebben kunnen uithouden tegen een militaire belegering, dropen de bezetters van het Serapeum af. Toen kwam een christelijke meute het tempelcomplex binnen, plunderde er de schatkist en trokken het tien meter hoge beeld van Serapis , van goud en ivoor, omver. Veel heidense leraren ontvluchtten de stad. Van Olympus wordt in bronnen niets meer vernomen. Helladius en Ammonius vluchtten naar Constantinopel, waar ze beide les gaven aan Socrates Scholasticus. In de herfst van 393 verbood Theososius zowel openbare als offers thuis. Theophilus gebruikte de geroofde schat van het Serapeum om een rijk versierde schrijn op te richten voor de overblijfselen van Johannes de Doper en de profeet Elisa op het terrein van de verwoeste, Alexandrijnse tempel. Hij maakte van de Alexandrijnse Tychaion een wijnwinkel en alle afbeeldingen van Serapis werden in de hele stad van de muren verwijderd. Hypatia had van de iamblichaanse rivaal niets meer te duchten. Ze zette zich als vanouds in voor de goede organisatie van mensenlevens en van de stad.
Cyrillus en Orestes.
Patriarch Theophilus stierf in 412, maar had zijn neef Cyrillus klaar gestoomd om hem op te volgen. Theophilus was echter ziek geworden voordat hij genoeg steun had kunnen vinden om de machtsoverdracht soepel te laten verlopen. Timotheüs, een aartsdiaken van de Alexandrijnse kerk, nam het tegen Cyrillus op en na Theophilus' overlijden begonnen hun supporters onderling op straat te vechten. De strijd woedde drie dagen tot Abundantius, de militaire bevelhebber van de keizerlijke troepen, koos voor de kant van Cyrillus. De novatiaans christelijke leiders in Alexandrië hadden tijdens de twist om het patriachaat steun betuigd aan Timotheüs. Toen hij de macht in handen had, strafte Cyrillus de novatianen: hun kerken werden gesloten, kerkspullen ingenomen en hun bisschop Theopemptus verloor al zijn bezit.
Nieuw geweld volgde in 414. Een dansshow, luid en publiekelijk toegejuicht door de christelijke leider en Cyrillus-aanhanger Hierax, was door gouverneur Orestes door een wet aan banden gelegd. De volgende zaterdag vermoedde het overwegend joodse publiek, dat in het theater aanwezig was, dat Cyrillus Hierax had gestuurd om een rel te veroorzaken. Orestes deelde hun verdenking en arresteerde Hierax en liet hem in het theater martelen! Cyrillus riep daarop joodse leiders, die hij misschien ook van steun aan Timotheüs verdacht, op een vergadering bijeen en waarschuwde hen geen aanvallen meer op christenen te ondernemen. Dit betekende dat ze geen klachten meer mochten uiten over Hierax of andere volgelingen van Cyrillus. De jonge bisschop leek te bluffen en de joodse gemeenschap reageerde verontwaardigd en gewelddadig. Sommige bronnen vertellen van brandstichting in de christelijke hoofdkerk en moord op christenen, zeker is dat er joden opstonden tegen christenen. De volgende morgen liet Cyrillus synagogen innemen, het bezit van verdachten stelen en hen de stad uit jagen. Zeker niet alle joden werden verdreven, want zij maakten op zeker moment twintig procent van de stadsbevolking uit. Orestes stuurde bericht naar de kindkeizer Theodosius II, omdat hij als gouverneur grip op de stad begon te verliezen. Orestes werd gemaand tot een verzoening met Cyrillus te komen, maar hij weigerde Cyrillus' verzoek om te onderhandelen.
Orestes en Cyrillus stonden nu persoonlijk tegenover elkaar. Cyrillus kwam met het Evangelie in de hand naar Orestes om respect voor de christelijke religie af te dwingen en te laten zien dat zijn autoriteit als christelijke leider de tijdelijke macht van Orestes te boven ging. Orestes, gedoopt door Atticus, de patriarch van Constantinopel, die in tegenstelling tot Cyrillus bevriend was met novatianen, wilde zich niet ondergeschikt tonen aan de patriarch van Alexandrië. Toen riep Cyrillus 500 monniken op uit de woestijnkloosters van Nitria, toegewijde volgelingen van de bisschop, die Orestes' wagen omsingelden en hem, een gedoopte christen, uitmaakten voor heiden. Het was de bedoeling de gouverneur zo schrik aan te jagen en terug aan de onderhandelingstafel te dwingen. De monnik Ammonius gooide een steen tegen Orestes' hoofd, waarop zijn lijfwachten in paniek wegrenden, omdat ze dachten dat dit een geplande aanslag was. Orestes had zijn redding te danken aan de Alexandrijnse menigte, die hem in veiligheid bracht. Ammonius werd door Orestes gearresteerd en stierf als gevolg van martelingen. Cyrillus, die waarschijnlijk geen fysieke aanval op de gouverneur gewenst had, koos er voor om voor zijn monniken op te komen en stuurde de keizer zijn visie van wat er gebeurd was. Ammonius was volgens hem als martelaar voor zijn geloof gestorven en kreeg van hem een nieuwe naam: Thaumasius. Cyrillus begreep zelf ook dat dit niet geloofd werd en noemde hem slechts in een eerste kerkdienst en daarna niet meer.
Orestes zocht naar een manier om de rust in de stad te herstellen en zocht naar raadgevers en leden van de stedelijke elite om hem daarbij te adviseren. Orestes wendde zich tot Hypatia om deze coalitie te formeren. Zij kon als neutrale scheidsrechter optreden en, volgens de oude Griekse traditie, als wijze filosoof de publieke zaak dienen. Zij had geen rol gespeeld in de machtsstrijd tussen Timotheüs en Cyrillus en had geen conflict met Cyrillus. Zij had altijd gestaan voor een heidens-christelijke samenwerking en samenleving. Toen de vergaderingen begonnen, gingen Orestes en andere christelijke leiders niet meer naar kerkdiensten van Cyrillus. Volgens Damascius was Cyrillus jaloers op de menigte, die zich voor Hypatia's huis verdrong en de invloed die ze in de stad leek te hebben. De aanhangers van Cyrillus vreesden dat er tegen Cyrillus een complot werd gesmeed en begonnen geruchten te verspreiden dat Hypatia de gouverneur zou hebben behekst met 'pythagorese muziek, astrolaben en magie'. De volgelingen konden noch de monniken de schuld geven, noch Orestes, want dat zou landverraad betekenen. Daarom kreeg Hypatia er als enige de schuld van dat de situatie in de stad was verslechterd.
Moord op Hypatia.
Hypatia is in de moderne tijd voornamelijk in herinnering gebleven vanwege de gruwelijke manier waarop zij werd vermoord. In maart van het jaar 415 werd zij door een door christelijke ijveraars opgejutte menigte op beestachtige wijze vermoord. Op de details van de moord en de achtergronden daarvan bestaan verschillende visies. Socrates Scholasticus schrijft in het vervolg van het bovenstaande citaat het volgende:
De maand maart kon een moeilijke tijd zijn voor een bepaalde groep werkers in de stad, die van het platteland kwam. Het zeilseizoen was nog niet begonnen en zij kregen van de stad geen graan en waren, zonder werk, afhankelijk van de liefdadigheid van de bisschop. De parabolani, werkers in het ziekenhuis, waren ook direct afhankelijk van de bisschop voor hun onderhoud. Voor Peter, die voorlezer of presbyter was, was het dan ook een koud kunstje onder deze groepen mensen te rekruteren, die met hem meegingen op zoek naar Hypatia. De meute rukte haar haar kleding af en trokken haar lichaam in stukken met gebroken dakpannen. Volgens Damascius sneden ze zelfs haar ogen uit. De brute moord was een oude traditie, waarbij ten minste vanaf de derde eeuw v. Chr. de gemeenste misdadigers door de stad werden gesleept en voorbij de stadsgrens verbrand om de stad symbolisch te zuiveren. Het laatste voorbeeld was in 392 het cultusbeeld van Serapis geweest, dat in stukken door de stad was getrokken en daarna verbrand. Niemand anders dan de moordenaars deelde het geloof dat de stad op deze manier gezuiverd was. Voor de wijde wereld was Hypatia geen misdadiger of een religieus symbool als het beeld van Serapis. Ze was tientallen jaren lang de belichaming van het oude ideaal van de filosoof en de moord op haar werd gezien als een aanval op de laat antieke wereld zelf.
De koptische bisschop Johannes van Nikiu, een schrijver uit de 7e eeuw, beschrijft de moord op Hypatia in zijn "Wereldkroniek" op de volgende wijze, waar hij zich duidelijk op Socrates baseert, maar tot een volledig tegenovergestelde conclusie komt:
Politieke en religieuze omstandigheden bij de moord.
Wat de oorzaak van de volkswoede was en door wie ze aangewakkerd werd, is niet helemaal verklaard. De overwegende mening is dat aan de strak geënsceneerde heidenvervolging van Hypatia een sluimerend conflict tussen de gouverneur van de stad Orestes en de later heilig verklaarde bisschop Cyrillus van Alexandrië ten grondslag lag. Orestes was ambtelijk bestuurder van Alexandrië aangesteld door het keizerlijk hof van Constantinopel. De byzantijnse bestuurders werden echter steeds meer als onderdrukkers van Egypte gezien en ook groeiden de theologische geschillen tussen de patriarchaten van Constantinopel en Alexandrie steeds verder uiteen. Hypatia, die goede relaties met Orestes had, was voor vele Alexandrijnen, met als prominentste Cyrillus, dan ook een 'verraadster' die heulde met de vijand. Hypatia leefde ook in een tijd van hevige machtsstrijd tussen gematigde heidenen en christenen in Alexandrië aan de ene kant en fanatieke fundamentalistische christenen aan de andere, die de eenduidige vernietiging van het heidendom eisten. In 391 n.Chr. had de patriarch Theophilus van Alexandrië de vernietiging van alle heidense tempels verordonneerd, zoals een decreet van keizer Theodosius I verlangde. Mogelijkerwijs is bij deze vernietigingsactie ook het Mouseion als tempel van de Muzen geslachtofferd. Dit lot overkwam in ieder geval het Serapion — tempel en filiaal van de grote bibliotheek.
Een indruk van de politieke en religieuze onlusten van die tijd biedt een brief, die Hypatia's meest prominente leerling en bewonderaar, de latere bisschop Synesius van Cyrene, aan haar geschreven heeft. In een van de brieven (nr. 154) beklaagt hij zich over de christelijke ijveraars: "Hun filosofie bestaat uit de simpele formule steeds god als getuige aan te roepen, zoals Plato deed, wanneer ze iets beweren of bestrijden. Elke schim zou deze lieden overtreffen, als hij zich over iets zou uitlaten. Maar hun aanmatiging is enorm". In deze brief deelt hij bovendien aan Hypatia mee, dat deze mensen hem aangeklaagd hebben, omdat hij niet-toegestane kopieën van boeken in zijn bibliotheek zou verbergen. Blijkbaar werden in die tijd de bestanden van de bibliotheek bewerkt om ze in overeenstemming met het christelijke dogma te brengen.
Er wordt verondersteld dat de Parabolani een aandeel hebben gehad in de moord op Hypatia.
Na de moord.
Orestes lijkt zijn tweejarige termijn als gouverneur van Alexandrië te hebben uitgezeten en over hem is verder niets bekend. Alle partijen vreesden verdere escalatie en hielden zich daarom rustig. Cyrillus bleef tot 444 bisschop en de stad bleef gedurende die tijd gevrijwaard van grote rellen. Maar in het rijk was het, door Cyrillus' strijd met bisschop Nestorius van Constantinopel, verre van vredig.
Behalve Damascius beweerde geen enkele bron dat Cyrillus bevel tot de moord zou hebben gegeven, maar ze waren er het allenmaal over eens dat hij wel verantwoordelijk was voor het scheppen van het klimaat dat tot de moord leidde. De moord bezorgde Cyrillus en de Alexandrijnse kerk een slechte naam. Er werd met afschuw op het zinloze geweld gereageerd. De adviseurs van Theodosius II begonnen een onderzoek naar de moord. De parabalani, de betaalde werkers van Cyrillus, werden onder de controle van de prefect gebracht. Cyrillus zou verdere straf zijn ontlopen door een van Thedosius' ambtenaren enorme steekpenningen te betalen. Doordat Hypatia door christelijke fanaten was omgebracht en de staat verzuimde een zware straf op te leggen aan wie verantwoordelijk was voor de moord, kregen heidense filosofen wantrouwen voor christelijke instituties. Bisschoppen werden gezien als de 'tegenpartij', de kerkelijke geestelijkheid als gevaarlijk, jaloers en onfilosofisch.
Het plotinische-porphyrische Platonisme werd voortgezet zonder Hypatia, maar kon niet tegen de invloed van de Atheense school op. Proclus verliet dan ook Alexandrië om in Athene te gaan studeren. Atheense filosofen als Hierocles, Hermeias, Ammonius, Asclepiodotus en Isidore gingen in Alexandrië onderwijzen. Pas na de sluiting van de Atheense school in 529 door Justinianus I werd Alexandrië weer het belangrijkste centrum van het neoplatonisme.
Na 415 was het voor filosofen en hun leerlingen gedaan met de ideeën over samenwerking met christelijke autoriteiten en gingen verhalen over het weerstaan van christelijke vervolgingen. Hypatia werd een 'heidense martelaar voor de filosofie'.
Werken.
Aan Hypatia worden verschillende schriftelijke werken toegeschreven, daaronder commentaren op "Arithmetika" van Diophantus en de "Konica" (kegelsneden) van Apollonius. Ook schreef zij commentaren op het werk "Almagest" van de wiskundige en astronoom Claudius Ptolemaeus. Er bestaan geen originele handschriften van Hypatia meer; hedendaagse kennis over haar persoon komt van geschriften van anderen uit haar tijd.
In legende, literatuur en beeldende kunst.
Het historische martelaarschap van Hypatia vertoont opvallende overeenkomsten met de heilige Catharina van Alexandrië. Mogelijkerwijs is de legende van de heilige Catharina een latere herschrijving van de werkelijke gebeurtenissen, maar nu in het voordeel van de christelijke cultuur. Zij stond echter voor een heel andere benadering van de mensheid en het universum. Van de H. Catharina is ook geweten dat zij verbonden was aan de beroemde bibliotheek van Alexandria in Egypte, die nadien werd vernietigd. En dat ze er teksten vertaalde en interpreteerde. Het Serapeum dat hieraan verbonden was, werd in het jaar 392 door monniken onder leiding van patriarch Theophilus van Alexandrië op basis van een edict van keizer Theodosius I geplunderd en vernietigd. De boeken werden in een opzettelijke boekverbranding vernietigd.
John Toland (1670-1722), een Ierse filosoof en vrijdenker was de eerste die in een moderne, Europese taal een verhandeling schreef, die Hypatia tot onderwerp had: "Tetradymus". Hierin liet hij haar deugd contrasteren met het slechte, christelijke leiderschap van Alexandrië. Volgens Toland droeg Cyrillus de schuld voor de moord op Hypatia en de 'vloed aan onwetendheid, bijgeloof en tirannie', die het begin waren van 'vervolgingen...om alle pogingen tot herstel van Deugd en Kennis te onderdrukken.'
Daar reageerden in 1721 Thomas Lewis op met het pamflet "The History of Hypatia, a Most Impudent School-Mistress of Alexandria" en een anonieme 'M.G.' in 1728 met een "Dissertation sur Hypacie". Hierin wordt opgekomen voor de 'heilige' Cyrillus en Toland tot ketter verklaard. Peter of de meute christenen zouden verantwoordelijk zijn voor de moord, maar niet bisschop Cyrillus.
Voltaire en Edward Gibbon gaven Cyrillus de schuld voor de moord en gebruikten de gebeurtenis om de Katholieke kerk te hekelen.
Diodata Saluzzo Roero schreef in 1827 het gedicht "Ipazia ovvero delle filosofie".
De dominee en professor Charles Kingsley schreef in de 19e eeuw de roman "Hypatia: Or, New Foes with an old Face", wat een groot succes werd. De roman werd voor het toneel bewerkt in 1859, Philadelphia, en opnieuw in 1893, Londen.
Charles William Mitchell schilderde in 1885 een naakte Hypatia voor een kerkaltaar. Julia Margaret Cameron maakte in 1867 een foto van het model Marie Spartali als de jonge Hypatia.
In de 20e eeuw schreef Mario Luzi "Ipazia" en Arnulf Zitelmann de Duitse roman "Hypatia".
De film "Ágora" van Alejandro Amenábar uit 2009 gaat over Hypatia. Rachel Weisz speelde daarin de rol van Hypatia.
Hypatia speelt in het vierde seizoen van de komedieserie "The Good Place" een kleine rol als bewoner van het hiernamaals, gespeeld door Lisa Kudrow.

</doc>
<doc id="17501" url="https://nl.wikipedia.org/wiki?curid=17501" title="Trekduif">
Trekduif

De trekduif ("Ectopistes migratorius") is een uitgestorven vogel die tot en met de 19e eeuw in zeer groten getale in Noord-Amerika voorkwam. In 1866 waren er mogelijk nog miljarden van deze vogels. De aantallen werden na 1870 snel kleiner en rond de eeuwwisseling was deze duivensoort vrijwel volledig uitgestorven.
Kenmerken.
De vogel was 38 tot 41 centimeter lang; het vrouwtje was iets kleiner dan het mannetje. De vogel leek qua verenkleed op de treurduif ("Zenaida macroura"), maar was groter. Hij was slank en wendbaar en was een goede vlieger met flink ontwikkelde borstspieren. Een volwassen mannetje had een blauwgrijze kop, hals en nek. Het vrouwtje was van boven bruiner en van onder lichter gekleurd. De vogel had iriserende sierveren op de hals. De rug was overwegend donker blauwgrijs, de borst was licht roodbruin dat naar de buik toe lichter roze werd.
Verspreiding en leefgebied.
Trekduiven kwamen voor in heel Noord-Amerika ten oosten van de Rocky Mountains. Gedurende de winter trokken ze alle kanten uit. In strenge winters verplaatsten ze zich naar de zuidelijker gelegen staten. Het leefgebied bestond uit loofbos. De duiven foerageerden vooral op de zaden van bomen uit de napjesdragersfamilie. In de winter verbleven ze vaak in moerasgebieden met elzenbossen. Naaldbossen werden vaak gebruikt om in te overnachten.
Uitsterven.
Er wordt geschat dat ten tijde van de komst van de Europese kolonisten niet minder dan 3 tot 5 miljard van deze vogels rondvlogen. De vogel trok vaak op onregelmatige tijden in grote vluchten over het continent. In 1866 duurde het in Ontario 14 uur voordat een vlucht trekduiven gepasseerd was. Er moeten toen meer dan een miljard vogels overgekomen zijn.
Toch stierf de vogel in luttele jaren uit. Dit was het gevolg van de ongebreidelde jacht die erop gemaakt is, hoewel ontbossing ook een bijdrage geleverd kan hebben.
Bij een bepaalde broedkolonie in Michigan werden er in 1874 zo'n 25.000 vogels per dag afgemaakt. In de jaren tachtig van de negentiende eeuw werd de vogel duidelijk met uitsterven bedreigd en op 1 september 1914 stierf het laatste exemplaar, Martha genaamd, in de Cincinnati Zoo and Botanical Garden.
Taxonomie.
Er zijn relatief veel huiden en/of skeletten van deze vogelsoort bewaard gebleven. In totaal zijn er meer dan 1500 specimens; Naturalis in Leiden heeft er 11. Daardoor is het mogelijk het DNA van de trekduif uitgebreid te onderzoeken. De soort behoort tot een monotypisch geslacht dat nauw verwant is aan andere in de Nieuwe Wereld voorkomende soorten van het geslacht "Patagioenas". Deze clade is het meest verwant met de in de Oude Wereld voorkomende tortelduiven, waartoe ook de Turkse tortel behoort.
Omdat een groot gedeelte van het genoom van de trekduif gereconstrueerd is, heeft een team van ter zake deskundige onderzoekers het plan opgevat om deze duivensoort weer tot leven te wekken door middel van genetische modificatie van nog levende, verwante soorten duiven.

</doc>
<doc id="17506" url="https://nl.wikipedia.org/wiki?curid=17506" title="DDR">
DDR



</doc>
<doc id="17509" url="https://nl.wikipedia.org/wiki?curid=17509" title="Akropolis van Athene">
Akropolis van Athene

De Akropolis van Athene (Nieuwgrieks: Ακρόπολη Αθηνών "Akrópoli Athinōn"; Oudgrieks: ἡ Ἀκρόπολις τῶν Ἀθηνῶν "hē Akropolis tōn Athēnōn") is de stadsburcht van het Oude Athene die in de vijfde eeuw v.Chr. herbouwd is als een complex van heiligdommen. Ook tegen de flanken ervan bevinden zich diverse antieke gebouwen. De akropolis ligt op een 156 meter hoge tafelberg in het centrum van de moderne hoofdstad Athene. Hij behoort tot het UNESCO-werelderfgoed en is een van de meest bezochte toeristische sites ter wereld.
Ligging.
De akropolis van Athene ligt op een heuveltop. Het standbeeld van hun beschermgodin (Pallas) Athena staat daar centraal. De locatie leende zich bij uitstek voor nederzetting: ze was oorspronkelijk omringd door een vruchtbare vlakte en lag op veilige doch niet verre afstand van zee. Door de ligging is de Akropolis van kilometers ver te zien voor wie Athene nadert. Akropolis is een samenvoeging van ('akros', 'hoogste deel van') en ('polis', 'stad').
Geschiedenis.
Hoewel er sporen van nóg oudere bewoningsvormen zijn gevonden, valt de eerste belangrijke periode in de Myceense tijd, tussen 2000 en 1200 v.Chr. Evenals in Mycene zelf was de koningsburcht hier de kern van de burcht: uit de 13e eeuw v.Chr. stamt de 6 m dikke ommuring van zware blokken steen. Van deze zogenaamde Pelasgische muur is nog een stuk te zien, rechts voorbij de Propyleeën.
De Akropolis bleef de religieuze kern van de stad, ook toen de bevolking zich in de benedenstad ging vestigen en de stad zich begon uit te breiden. De beschermgodin Athena had er haar belangrijkste heiligdom, de Oude Athenatempel, gebouwd in de 6e eeuw v.Chr. De tiran Pisistratos liet de pracht van de Akropolis nog verhogen met allerlei bouwwerken en wijgeschenken.
In 480 v.Chr., kort voor de slag bij Salamis, werd het hele plateau vernield door de Perzen. Na de oorlog begon men onmiddellijk aan de wederopbouw onder Kimon II. In het door spoliatie "gerecycleerde" puin, waarmee het terras na de verwoesting van het gehele complex werd genivelleerd en uitgebreid, zijn tal van sculptuurfragmenten van vóór 480 v.Chr. ontdekt (nu te bewonderen in het Akropolismuseum). De wederopbouw van de tempels geschiedde op initiatief en onder leiding van Perikles, bijgestaan door de beeldhouwer Phidias als artistiek adviseur. Financieel werd de uitvoering mogelijk gemaakt door het overbrengen van de kas van de Delische Bond van Delos naar Athene in 454 v.Chr. Sindsdien was de Akropolis uitsluitend een religieus centrum. Het grootse concept maakte de Akropolis tot nationaal heiligdom, terwijl de militaire en politieke functie verdween.
In september 2023 besliste de Griekse regering om in te grijpen omdat het monument beschadigd dreigt te raken door de vele bezoekers. In 2023 waren het er 3 miljoen, tot 23.000 per dag. Er zullen nog maximum 20.000 bezoekers per dag toegelaten worden en bezoeken worden beperkt tot een uur.
Beschrijving.
De belangrijkste (nog bestaande) gebouwen op de Atheense Akropolis zijn:

</doc>
<doc id="17510" url="https://nl.wikipedia.org/wiki?curid=17510" title="Belize (land)">
Belize (land)

Belize (vroeger Brits-Honduras) is een land in Centraal-Amerika. Het is lid van het Britse Gemenebest en heeft als staatshoofd de Britse koning Charles III. Het land grenst aan Mexico in het noordwesten, aan Guatemala in het zuiden en westen en aan de Caribische Zee in het oosten. 
Het land heeft weinig hoogteverschillen. De Philip Goldson International Airport ligt ongeveer 15 km ten noordwesten van Belize-stad. In het land worden Engels (officieel), Spaans, Q'eqchi', Mopan, Yucateeks Maya, Plautdietsch en Garifuna gesproken. Het land ligt aan de Caraïbische Zee, en heeft daar een aantal eilanden, waaronder Ambergris Caye, Caye Caulker en de Turneffe-eilanden. De meeste eilanden (maar niet het grootste eiland Ambergris Caye) zijn koraaleilanden.
Geschiedenis.
Het land werd voor de komst van de Spanjaarden bewoond door Maya's. In de 17e eeuw werd het gebied door Britse houthandelaren en piraten gekoloniseerd.
Het werd als Brits-Honduras in 1840 formeel een Britse kolonie, ook al werd er aanspraak op gemaakt door Mexico en Guatemala. De orkaan Hattie bracht in 1961 veel schade in Belize. De regering besloot daarop dat de ligging van de hoofdstad Belize City onder zeeniveau te veel risico's met zich meebracht. Na enkele jaren was de nieuwe hoofdstad Belmopan ontworpen, in het precieze geografische centrum van het land. In de jaren zeventig werd met de verhuizing van regeringsgebouwen begonnen.
In 1964 kreeg Brits-Honduras intern zelfbestuur en in juni 1973 kreeg het de naam Belize. Het effectieve gezag bleef echter in handen van de gouverneur uit Groot-Brittannië. De People's United Party, onder leiding van George Cadle Price, was leider van de onafhankelijkheidsbeweging. Op 21 september 1981, na vertragingen vanwege territoriale geschillen met Guatemala, werd Belize onafhankelijk van het Verenigd Koninkrijk. De nieuwe staat bleef grensconflicten kennen. Er bleef zelfs een Brits garnizoen achter. Het duurde tot 1991 voordat Guatemala Belize erkende. Tot heden is er echter een grensdispuut tussen beide landen. Op veel Guatemalteekse kaarten is Belize (of een deel ervan) als departement van Guatemala afgebeeld.
Op 20 januari 2005 brak er onrust uit, vanwege belastingverhogingen.
Demografie.
Bevolking.
De bevolking is zodanig vermengd dat een onderscheid naar herkomst zeer moeilijk te maken is. De belangrijkste etnische groepen vormen de mestiezen (44%), de creolen (30%), de indianen (vooral Maya's; 11%) en zwarte Cariben (7%); er zijn slechts kleine groepen Europeanen en Aziaten (onder andere Chinezen en Taiwanezen). De verschillende groepen en culturen leven relatief vreedzaam met elkaar samen. In het zuiden van het land leeft een relatief grote kolonie mennonieten. Zie ook het hoofdartikel: Mennonieten in Belize.
Meer dan 50% van de bevolking leeft op het platteland. De levensverwachting van de inwoners van Belize bedraagt 79,9 jaar.
Religie.
In 1960 was bijna 60 % van de bevolking katholiek, 21 % anglicaans en 14 % methodistisch. Recentere cijfers geven ca. 50 % aan als katholiek, 7,4 % pinkstergemeente, 5,3 % anglicaans, 5,2 % zevendedagsadventisten, 4,1 % mennonieten, 3,5 % methodisten, 1,5 % Jehova's getuigen, 14 % "anders", ca. 9 % niet religieus.
Taal.
De officiële taal is Engels. Het Engels wordt hoofdzakelijk door de overheid gebruikt en door zo'n 6% van de bevolking als moedertaal. De helft van de bevolking spreekt Spaans als moedertaal en veel andere mensen spreken het als tweede taal. 37% spreekt Kriol, een Engelse creoolse taal, als moedertaal, maar veel mensen spreken dit ook als tweede taal. Daarnaast wordt er door kleine minderheden enkele Mayatalen gesproken, alsmede Garifuna en Plautdietsch.
Bestuurlijke indeling.
Belize is onderverdeeld in zes districten ("districts"). De districten zijn verder onderverdeeld in gemeenten, aangeduid als stad ("city"), town ("town"), dorp ("village") of gemeenschap ("community").
Geografie.
De belangrijkste rivieren van Belize zijn de Río Hondo, die een groot deel van de grens tussen Belize en Mexico vormt en door de Mexicaanse grensstad Chetumal stroomt, de Belize die langs Belmopan en door Belize City, en de Sarstoon, die de zuidgrens van Belize vormt.
Het enige gebergte van belang is het Mayagebergte, in zuidelijk centraal Belize. Hier ligt ook de hoogste berg van Belize, de 1124 meter hoge Doyle's Delight.
Naast het Mayagebergte bestaat het land uit heuvels met tropische wouden in het binnenland en moerasvlakten aan de kust, waar de plantengroei wordt overheerst door mangrovebossen. Langs de kust ligt het op een na grootste koraalrif ter wereld, het Barrièrerif van Belize en er heerst een tropisch klimaat. Tussen september en november is het seizoen van de orkanen. Het land heeft veel flora en fauna.
Economie.
Landbouw is de belangrijkste economische sector. Er worden suikerriet, citrusvruchten en bananen geteeld, vooral voor de uitvoer. Industrie en infrastructuur zijn slechts beperkt ontwikkeld.
Het belang van het toerisme neemt echter in snel tempo toe. Belize heeft vele Maya-ruïnes, waarvan die bij Caracol en Xunantunich de bekendste zijn. Het land trekt ook veel belangstelling vanwege de regenwouden en koraalriffen. Aan de kust zijn Ambergris Caye, Caye Caulker en Placencia de belangrijkste toeristencentra; in het binnenland ziet vooral San Ignacio veel bezoekers.
Politiek.
Belize is een parlementaire monarchie en een parlementaire democratie. Charles III is het staatshoofd van de Commonwealth realm en hij draagt dan ook de titel 'Koning van Belize'. De koning(in) wordt vertegenwoordigd door een gouverneur-generaal die aangewezen wordt door het staatshoofd, op advies van de minister-president. Het land is lid van het Gemenebest van Naties.
De gouverneur-generaal vertegenwoordigt het staatshoofd in Belize. Hij voert de taken van de koning(in) uit en vertegenwoordigt de Kroon binnen de overheid. Hij wordt op advies van de minister-president voor een termijn van 5 jaar aangesteld. De gouverneur-generaal ontslaat en stelt ministers aan, ondertekent de wetten en corrigeert overheidsinstellingen. De minister-president is regeringsleider.
De twee grootste politieke partijen in Belize zijn de People's United Party (PUP) en de United Democratic Party (UDP). Beide partijen staan ongeveer in het politieke centrum, de stemkeuze van de meeste Belizanen wordt vooral bepaald door de traditie en woonplaats. De huidige minister-president van Belize (sinds 2020) is Johnny Briceño van de PUP.

</doc>
<doc id="17511" url="https://nl.wikipedia.org/wiki?curid=17511" title="Benin">
Benin

Benin (uitspraak: [beˈnin]), officieel de Republiek Benin (Frans: "République du Bénin"), is een land in Afrika met een oppervlakte van 114.763 km² en een bevolkingsaantal van ongeveer 12,8 miljoen inwoners (2020). De officiële hoofdstad is Porto-Novo, maar de economische hoofdstad en tevens grootste stad van Benin is Cotonou. Benin grenst in het westen aan Togo, in het noordwesten aan Burkina Faso, in het noordoosten aan de Republiek Niger en in het oosten aan Nigeria. Benin strekt zich uit van de rivier de Niger in het noorden tot de Baai van Benin, onderdeel van de Golf van Guinee, in het zuiden. Tot 1975 was het land bekend onder de naam Dahomey. De Republiek Dahomey werd op 1 augustus 1960 onafhankelijk van Frankrijk.
Geschiedenis.
Benin is ontstaan uit het Koninkrijk Dahomey. In de 17e eeuw besloeg dit rijk een aanzienlijk deel van West-Afrika, en was een welvarend koninkrijk dat slaven verhandelde aan de Europeanen, vooral Portugezen en Nederlanders. De kust van het koninkrijk raakte dan ook bekend als de "Slavenkust". Een oud Portugees fort, São João Baptista de Ajudá, tegenwoordig museum in de kustplaats Ouidah, herinnert nog aan de slavenhandel. Halverwege de 19e eeuw vestigden veel Braziliaanse ex-slaven (Aguda) zich in steden als Ouidah en Porto-Novo waar zij zich richtten op de handel. Cultureel hebben zij veel invloed gehad op de plaatselijke bevolking, voornamelijk op de Yoruba.
Vanaf de 18e eeuw viel het koninkrijk uiteen en in 1892 slaagden de Fransen erin om een groot deel van het gebied onder hun controle te krijgen. In 1899 werd het land opgenomen in Frans-West-Afrika. In 1958 verkreeg het land autonomie als de Republiek Dahomey, en op 1 augustus 1960 werd het land volledig onafhankelijk.
De volgende twaalf jaar zou het land geplaagd worden door etnische conflicten. Er vonden verschillende staatsgrepen en regeringswissels plaats.
Het politieke toneel werd gedomineerd door Sourou Apithy, Hubert Maga en Justin Ahomadegbé, die elk een verschillend deel van het land vertegenwoordigden. Deze drie figuren sloten een overeenkomst na de door geweld ontsierde verkiezingen van 1970 om een presidentiële raad te vormen. In 1972 werd deze presidentiële raad omver geworpen door een militaire staatsgreep onder leiding van Mathieu Kérékou. Hij voerde een marxistisch bewind en doopte het land om tot de Volksrepubliek Benin in 1975.
Eind jaren tachtig verliet Kérékou de marxistische ideologie na een economische crisis. Hij besloot opnieuw een democratie tot stand te brengen. In 1991 verloor hij de presidentsverkiezingen en werd zo de eerste zwart-Afrikaanse president die ontslag nam na verkiezingen. Hij werd opgevolgd door Nicéphore Soglo. Bij de presidentsverkiezingen in 1996 werd Soglo verslagen door Kérékou en deze keerde terug als president. Bij de presidentverkiezingen van 2006 stelde Kérékou zich niet verkiesbaar. Hij werd opgevolgd door Yayi Boni.
Geografie.
Door het land stromen verschillende rivieren zoals de Kouffou en de Mono, de Zou die door Porto-Novo stroomt, de Okpara die een deel van de grens met Nigeria vormt en de Niger die de grens met de republiek Niger vormt.
In het noordwesten van het land bevindt zich de Atacora-bergketen.
Het land heeft verschillende nationale parken: Pendjari in het noordwesten van het land aan de grens met Burkina Faso en het Nationaal park W in het noordoosten aan de grens met Niger.
Steden.
De meeste inwoners van Benin wonen op de zuidelijke kustvlakten waar zich dan ook de grootste steden bevinden, zoals Porto-Novo en Cotonou. Cotonou is de grootste stad van het land met 665.000 inwoners; hier bevindt zich ook de enige internationale luchthaven van het land. Cotonou is tevens de enige stad die aan de kust gelegen is.
De officiële hoofdstad, Porto-Novo, is met 225.000 inwoners de tweede stad van het land. Grootste stad van het noorden, derde stad van het land, is Parakou (150.000) (inwoneraantallen van volkstelling 2002).
De tien grootste steden van Benin zijn volgens de laatste volkstelling van 2002:
Bestuurlijke indeling.
Benin is verdeeld in 12 departementen, die weer verder zijn onderverdeeld in 77 communes. De communes zijn op hun beurt verder verdeeld in arrondissementen en deze verder in dorpen en steden.
Bevolking.
Bevolkingsontwikkeling.
Volgens een schatting uit 2013 telt Benin ruim 10 miljoen inwoners, hetgeen een verdrievoudiging is vergeleken met de volkstelling van 1979.
Het vruchtbaarheidscijfer bedraagt gemiddeld 4,8 kinderen per vrouw en is daarmee een van de hoogste ter wereld. Vrouwen op het platteland krijgen met 5,4 kinderen per vrouw over het algemeen meer kinderen vergeleken met vrouwen in steden (4,1 kinderen per vrouw).
Etnische groepen.
In Benin leven ongeveer veertig verschillende etnische groepen. 49% van de bevolking bestaat uit Fon, dat daarmee de grootste etnische groep is. Andere etnische groepen zijn onder andere de Adja, de Yoruba (zie ook Aguda), de Ottamari (of Somba) en de Bariba.
Taal.
De meeste van deze groepen hebben hun eigen taal. Toch is Frans, dat vooral in de grote steden wordt gesproken, de officiële taal. Naast het Frans zijn het Fon en het Yoruba de meest voorkomende talen.
Godsdienst.
Het christendom vormt met 42,8% de grootste religie in Benin. Daarvan is het grootste deel (27,1% van de bevolking) katholiek. 24,4% van de bevolking is moslim. Het land is sinds de oprichting in 1969 lid van de Organisatie voor Islamitische Samenwerking. In het zuiden zijn er veel aanhangers van voodoo (17,3% van de bevolking). Volgens het Beninconsulaat in Nederland is dit: etnische religies 65%, rooms-katholicisme 18%, islam 15%.
De lokale gebruiken en tradities zijn vaak verweven met het christendom of de islam. De python wordt er als een heilig dier beschouwd, waaraan ettelijke tempels gewijd zijn. De slang aanraken zou geluk brengen. De bekendste pythontempel staat in de plaats Ouidah, ter ere van de slangengod Dangbé.
Economie.
De economie van Benin is onderontwikkeld en drijft vooral op landbouw, de productie van katoen en regionale handel. De regionale handel is zeer omvangrijk maar omdat die handel, vooral die met buurland Nigeria, voor een groot deel langs informele kanalen loopt, bestaan daarover geen betrouwbare cijfers. Ten gevolge hiervan blijft een groot deel van de Beninese handel buiten de officiële statistieken.
De productie in het land stijgt gemiddeld met 5 procent, maar de bevolking van het land groeit sneller dan de productie zodat de productie niet in staat is de bevolking op te vangen. De inflatie is de laatste jaren afgenomen. Om de economie verder te versterken zoekt Benin buitenlandse investeerders en probeert het land het toerisme aan te zwengelen. Er wordt ook geïnvesteerd in nieuwe voedselverwerkende technieken en landbouwproducten. Hoewel aanvankelijk twijfelend voert de regering een politiek van privatisering uit.
Armoede.
Volgens het Ontwikkelingsprogramma van de Verenigde Naties leeft in Benin 39,0% van de bevolking onder de armoedegrens.
Politiek.
Het parlement van Benin wordt gevormd door de 83 zetels tellende Assemblée Nationale (Nationale Vergadering). Elke vier jaar worden er parlementsverkiezingen uitgeschreven. De president is zowel staatshoofd als regeringsleider en wordt om de vijf jaar verkozen. Volgens de grondwet van 1990 mag de president maximaal twee termijnen van vijf jaar in het ambt blijven. De huidige president is Patrice Talon.

</doc>
<doc id="17512" url="https://nl.wikipedia.org/wiki?curid=17512" title="Oscilloscoop">
Oscilloscoop

Een oscilloscoop (kortweg scoop, vroeger ook wel kathodestraaloscillograaf) is een meetinstrument uit de elektrotechniek dat cyclische variaties in een elektrische grootheid goed zichtbaar kan maken.
De oscilloscoop is een van de meest universele elektronische meetapparaten.
Geschiedenis.
De buis van Braun was al bekend in 1897, en in 1899 voegde Jonathan Zenneck platen toe om een straal te bekomen en een magnetisch veld om de straal te sturen. Kathodestraalbuizen werden al experimenteel gebruikt voor laboratoriumexperimenten in de jaren 1920, maar hadden last van het instabiele vacuüm en van de kathode-emitters. V. K. Zworykin beschreef een permanent luchtdichte kathodestraalbuis met hoog vacuüm en een thermionische emitter in 1931. Deze stabiele component liet General Radio toe een oscilloscoop te maken die bruikbaar was buiten het laboratorium.
Na de Tweede Wereldoorlog kreeg Heathkit Corporation een tweede leven en door de grote voorraad aan elektronische componenten kwam een kit van $50 beschikbaar, deze was een groot succes.
Analoge oscilloscoop.
De gebruikelijke uitvoering maakt gebruik van een kathodestraalbuis met luminescerend scherm. Het beeld wordt opgewekt door een elektronenstraalbundel die horizontaal en verticaal afgebogen kan worden. Bij normaal bedrijf wordt op de horizontale afbuiging een in de scoop opgewekt zaagtandvormig signaal met goed gedefinieerde frequentie gezet; de 'tijdbasis'. Op deze wijze kan het verloop van een te meten spanning in de tijd weergegeven worden en de frequentie en amplitude van wisselspanningen gemeten worden.
De oscilloscoop kan ook in de XY-mode gezet worden, waarbij het ene kanaal de horizontale afbuiging is, en het andere kanaal de verticale afbuiging. Als bijvoorbeeld een linker en rechter kanaal van een audiosignaal worden toegevoerd, dan kan de harmonische vervorming en faseverschuiving snel zichtbaar gemaakt worden. Als twee elektrische spanningen worden toegevoerd die een veelvoud van dezelfde grondfrequentie zijn, dan wordt het verband ertussen weergegeven in een lissajousfiguur.
Soms is er ook een Z-ingang, die de helderheid regelt.
Digitale oscilloscoop.
Door veel producenten van oscilloscopen worden geen analoge oscilloscopen meer ontwikkeld. Bij digitale oscilloscopen kan met een kleuren "liquid-crystal display" (lcd) gewerkt worden. Ook kunnen eenmalige signalen opgenomen worden, wat eerst alleen met de "transient recorder" of de analoge geheugenoscilloscoop mogelijk was.
Er zijn verschillende uitvoeringen:
Benaming.
Een oscillograaf is een toestel dat trillingen optekent, bijvoorbeeld op papier. Een kathodestraaloscillograaf tekent ook trillingen op, maar met een kathodestraal op een beeldbuis.
De benaming kathodestraaloscillograaf geldt tegenwoordig als verouderd: men spreekt van oscilloscoop. Dat is niet alleen korter, maar bovendien benadrukt het dat het beeld wel bekeken kan worden (“scoop”), maar niet permanent bewaard blijft (“graaf”). Maar zoals gezegd, er bestaan tegenwoordig digitale oscilloscopen met een geheugenfunctie, die een gemeten signaal ook kunnen opslaan.

</doc>
<doc id="17519" url="https://nl.wikipedia.org/wiki?curid=17519" title="Wellington (stad in Nieuw-Zeeland)">
Wellington (stad in Nieuw-Zeeland)

Wellington (Maori: "Te Whanganui-a-Tara" of "Poneke") is de hoofdstad van Nieuw-Zeeland. De stad ligt in het zuiden van het Noordereiland en is genoemd naar de hertog van Wellington. Het is de op een na grootste agglomeratie van het land. Wellington zelf telt 179.000 inwoners. De agglomeratie Groot-Wellington telt 363.400 inwoners (2005). 
De grote financiële instellingen van Nieuw-Zeeland zijn verdeeld over Wellington en Auckland (dat tot 1865 de hoofdstad was), sommige instellingen hebben hoofdkantoren in beide steden. Wellington is Nieuw-Zeelands politieke hoofdstad. Het parlement en de hoofdkantoren van alle ministeries en departementen zijn er gehuisvest. Wellington wordt ook vaak omschreven als het culturele centrum van het land en is thuis aan onder andere een film- en theaterindustrie van wereldklasse, Te Papa (het nationaal museum van Nieuw-Zeeland) en Wellington Botanic Garden.
Wellington is vernoemd naar Arthur Wellesley, de eerste hertog van Wellington. De titel van het hertogdom is afkomstig van de stad Wellington in Engeland. In het Maori heeft Wellington twee namen, Te Whanganui-a-Tara doelt op de haven van Wellington en betekent "de grote haven van Tara". De andere naam is Pōneke en wordt ontmoedigd omdat vermoed wordt dat het gewoon een verbastering is van een Engelse bijnaam voor de stad: "Port Nick" (kort voor "Port Nicholson")
Locatie.
Wellington ligt op het zuidpuntje van het Noordereiland aan de Straat Cook, het water dat het Noorder- en het Zuidereiland scheidt. Op een heldere dag is het mogelijk het gebergte op het Zuidereiland te zien liggen. Naar het noorden liggen de langgerekte stranden van de Kapiti kust. Naar het oosten ligt de Rimutaka Range met daarachter de vlakten van Wairarapa, een wijngebied van wereldfaam.
Wellington is de zuidelijkste hoofdstad ter wereld, met een breedtegraad van 41° zuiderbreedte. De conglomeratie is dichter bevolkt dan andere steden in Nieuw-Zeeland. Dit komt doordat er maar weinig goed (relatief vlak) bouwland beschikbaar is tussen de baai en omliggende bergen. Vanwege de constante wind die vanaf zee door de stad giert heeft Wellington de bijnaam "Windy Wellington". 
Het leven in Wellington wordt in grote mate beheerst door het "Central Business District" (CBD). Ongeveer 62.000 mensen werken in het CBD, in Auckland werken 58.000 mensen in het CBD terwijl die stad toch drie maal zo groot is als Wellington. Het nachtleven van Wellington is gecentreerd in Courtenay Place en omgeving in het zuiden van het CBD.
Demografie.
18,5 procent van de inwoners van Wellington is jonger dan 15 jaar tegen een nationaal gemiddelde van 22,7 procent. Ongeveer 8,6 procent van de mensen is ouder dan 65 jaar tegen een nationaal gemiddelde van 12,1 procent voor heel Nieuw-Zeeland. Hiermee heeft Wellington dus een relatief grote hoeveelheid arbeidsproductieve inwoners. Dit komt mede door de grote sociale en culturele opleving die de stad momenteel meemaakt.
85,6 procent van de inwoners van Wellington is van oorsprong Europeaan. 4,1 procent is van Maori afkomst en de rest komt van de eilanden uit de Stille Oceaan en Azië.
Sport.
De voetbalclub Wellington Phoenix is de enige professionele voetbalclub van Nieuw-Zeeland. Het speelt zijn wedstrijden in de Australische A-League. De thuishaven van de Phoenix is het Westpac Stadium, dat iets ten Noordoosten van het stadscentrum ligt. Het Westpac Stadium wordt ook gebruikt voor rugby en cricket.
Vervoer.
Naast voorstadstreinen en bussen is er de Wellington Cable Car tussen Lambton Quay en de top van de botanische tuin en is de meest directe manier om van het hoogste gedeelte van de tuin naar het centrum van Wellington te reizen. Van 1878-1964 kende de stad een tramnet en tot 2017 een trolleybus.

</doc>
<doc id="17522" url="https://nl.wikipedia.org/wiki?curid=17522" title="Chandrasekhar-limiet">
Chandrasekhar-limiet

De Chandrasekhar-limiet is de massagrens die bepaalt of een instortende ster een witte dwerg wordt of een exotischer object zoals een zwart gat. De Chandrasekhar-limiet is vernoemd naar haar ontdekker Subramanyan Chandrasekhar.
Sterren waarvan de nucleaire brandstof is "opgebrand" zullen ten gevolge van de zwaartekracht instorten. Wat het gevolg zal zijn van de instorting hangt af van de massa van de overblijvende kern. Als die kleiner is dan de Chandrasekhar-limiet zal de ster eindigen als witte dwerg, als de massa hoger is eindigt de ster als neutronenster, quarkster of zwart gat. 
De waarde van de Chandrasekhar-limiet "M"Ch is afhankelijk van de proton-nucleon verhouding in de ster, en bedraagt ongeveer
waarin "m"P de planckmassa is, "m"p de massa van het proton en formula_2 de zonnemassa is.
Realistischer schattingen, rekening houdend met variaties in de dichtheid, geven:
Een nauwkeuriger benadering, rekening houdend met eigenschappen van de ster, is: 
waarin "z = Z/A" de verhouding voorstelt van het aantal protonen "Z" tot het aantal nucleonen (protonen + neutronen) "A" in de ster. Algemeen geldt volgens de oerknal-nucleosynthese "Z" = 7, "A" = 8, dus "z" = 7/8.

</doc>
<doc id="17525" url="https://nl.wikipedia.org/wiki?curid=17525" title="Wetten van Newton">
Wetten van Newton

De wetten van Newton vormen samen met de wet van behoud van impuls en die van het impulsmoment, de grondslag van de klassieke mechanica. De drie natuurwetten werden in 1687 door Isaac Newton geformuleerd in zijn boek de Philosophiae Naturalis Principia Mathematica ("Wiskundige beginselen van de natuurfilosofie"). De eerste twee wetten beschrijven hoe (het samenspel van) krachten een natuurkundig lichaam al dan niet in beweging zetten, de derde wet beschrijft de wederzijdsheid van de kracht die twee lichamen op elkaar uitoefenen.
De gravitatiewet van Newton wordt ook wel 'de vierde wet van Newton' genoemd. De "bewegingswetten van Newton" verwijst specifieker naar de eerste drie wetten. 
De Wetten van Newton zijn (goede) benaderingen bij snelheden ver onder de lichtsnelheid en voor systemen op macroscopisch niveau, dat wil zeggen niet voor systemen van elementaire deeltjes. Voor snelheden vergelijkbaar met de lichtsnelheid is de relativiteitstheorie van toepassing, en voor elementaire deeltjes de quantummechanica.
De eerste wet van Newton: de traagheidswet.
"Een voorwerp waarop geen resulterende kracht werkt, is in rust of beweegt zich rechtlijnig, met constante snelheid voort."
Als er geen resulterende kracht op een voorwerp inwerkt, kan er geen snelheidsverandering ("versnelling") van dat voorwerp optreden. De snelheid zal dus onveranderd blijven: zowel grootte als richting van de snelheid blijven constant. Het voorwerp staat stil (snelheid 0) of beweegt zich met constante snelheid in een bepaalde richting.
Deze wet is direct afkomstig van Galilei en is overgenomen door Newton. Omdat in het dagelijks leven vrijwel altijd wrijving optreedt, lijkt dit in tegenspraak met de ervaring. In veel alledaagse gevallen waar de snelheid wel standhoudt, is er inderdaad geen sprake van een resulterende kracht doordat de aandrijvende krachten precies de wrijvingskrachten opheffen (denk aan fiets of auto). De eerste wet wordt ook wel de wet van de traagheid genoemd: een voorwerp waarop geen uitwendige krachten werken is in rust of voert een eenparige rechtlijnige beweging uit. Dit kan afgeleid worden uit de vereenvoudigde formulering voor constante massa (Tweede Wet van Newton):
Als er geen (resulterende) kracht is (formula_2), is er ook geen (resulterende) versnelling (formula_3).
De eerste wet kan ook zo geformuleerd worden:
Of
Deze formuleringen zijn enkel van toepassing wanneer de beweging van het voorwerp (geïdealiseerd als puntmassa) wordt beschreven in een inertiaalstelsel. De eerste wet van Newton is dan een speciaal geval van de tweede wet van Newton.
De tweede wet van Newton: kracht verandert de snelheid.
"De verandering van de impuls is recht evenredig met de resulterende kracht en volgt de rechte lijn waarin de kracht werkt."
Dit is de elementaire formulering van een bewegingsvergelijking. De krachtvector formula_4 op een voorwerp is gelijk aan de verandering van de impuls ("beweging") formula_5 van het voorwerp. De impuls formula_6 is het product van de massa in kilogram en de snelheid formula_7 in m/s:
De tweede wet van Newton wordt daarom in formule:
Een speciaal geval is als de massa constant is, dus formula_10. Daaruit volgt de bekende formule met de versnelling formula_11:
Als massa en snelheid beide variëren, zoals bij een raket met snelheid formula_7, die tijdens voortstuwing massa verliest die snelheid formula_14 krijgt, geldt:
Samengevat komt de Tweede Wet van Newton hierop neer:
De derde wet van Newton: actie ↔ reactie.
"Als een voorwerp A een kracht formula_16 op een voorwerp B uitoefent, gaat deze kracht gepaard met een even grote, maar tegengesteld gerichte kracht formula_17 van B op A:"
Deze wet stelt dat krachten nooit alleen voorkomen, maar altijd in paren (formula_16 en formula_17) die tegengesteld gericht en even groot zijn. De betrokken voorwerpen oefenen de krachten gelijktijdig op elkaar uit. De krachten werken dus op verschillende voorwerpen, waardoor ze elkaar niet opheffen. Elk van de twee krachten kan de actie genoemd worden, en dan is de andere kracht de bijbehorende reactie.
Uit de derde wet van Newton is de "wet van behoud van impuls" af te leiden: de totale hoeveelheid van beweging van een gesloten systeem verandert nooit.
Wetten van Newton in het originele Latijn.
"Axiomata sive Leges Motus"
Nieuwe inzichten betreffende de wetten van Newton.
Erik Verlinde, hoogleraar in de theoretische fysica, heeft de wetten van Newton wiskundig afgeleid met de snaartheorie vanuit inzichten in de kwantummechanica. Dit zou kunnen betekenen, dat de wetten van Newton geen elementaire wetten zijn, maar een effect van dieper gelegen oorzaken.

</doc>
<doc id="17527" url="https://nl.wikipedia.org/wiki?curid=17527" title="Radio Atlantis (België)">
Radio Atlantis (België)

Radio Atlantis was een Vlaamse zeezender opgericht door Adriaan Van Landschoot.
Huur zendschip Radio Caroline.
Adriaan Van Landschoot, een welgesteld zakenman die zijn geld had verdiend in de textielhandel, huurde gedurende drie maanden een van de zenders van Radio Caroline op het zendschip Mi Amigo. De uitzendingen startten op 15 juli 1973 en werden zeer goed ontvangen door de Vlaamse bevolking. De huur werd echter niet verlengd omdat er een hoger bod was ontvangen.
Op 18 oktober 1973 was er een heftige storm waardoor de antennemast afbrak. En het huurcontract werd niet verlengd.
Eigen zendschip Jeanine.
Op 31 oktober 1973 werd het zendschip van Radio Condor aangekocht, een zeezender die wel in de lucht is geweest met testuitzendingen. De "Zondaxonagou", een ex-IJslandvaarder, maar sinds een brand zonder motor, werd omgedoopt tot "Jeanine", naar de vrouw van de eigenaar. Het schip ging voor de Belgische kust ter hoogte van Knokke voor anker. De officiële uitzendingen begonnen op 30 december 1973. De nachtprogramma's werden verzorgd door Engelse dj's. Omdat in België de anti-piratenwet reeds van kracht was, werden de meeste Vlaamse programma's op band opgenomen in een studio in het Nederlandse Oostburg, en dan naar het schip gebracht. Vanaf juni 1974 werd ook een beperkt aantal uren live in het Nederlands vanaf het zendschip uitgezonden door de Nederlandse diskjockeys Peter de Vries (echte naam Piet van der Vooren) en Rob Ronder (Alfons Jagtman). Op 25 augustus 1974 werden de Vlaamse uitzendingen gestaakt en 31 augustus 1974 werd de laatste uitzenddag voor de Engelstaligen. Op 1 september werd het schip naar Vlissingen gesleept waar het door een duizendtal bewonderaars werd verwelkomd.
Tijdens het afscheid van de Nederlandstalige uitzendingen werd aangekondigd dat Atlantis nog met beter materiaal zou terugkeren. Geprobeerd werd om vanaf Gunfleet Tower nog voor Kerstmis 1974 terug te zijn met programma's. Echter, dit kunstmatige bouwwerk lag binnen de Britse territoriale wateren. De Britse autoriteiten vielen op 23 december 1974 binnen en namen de zendapparatuur in beslag. Adriaan Van Landschoot hield zich dan een tijdje stil omdat hij veroordeeld werd voor zijn uitzendingen.
1979 Eigenaar Radio Mi Amigo.
In 1979 kwam Radio Mi Amigo terug vanaf het nieuwe zendschip de "Magdalena". Ruim twintig jaar later heeft Adriaan Van Landschoot pas toegegeven dat hij de verantwoordelijke was. Het zendschip strandde echter na drie maanden, en werd in beslag genomen. 
Landpiraat.
Radio Atlantis kwam in 1980 dan toch nog terug voor een zestal weken vanaf land als een van de eerste vrije radio's vanuit Maldegem. Atlantis werd echter ook hier in beslag genomen. Het duurde in Vlaanderen nog een jaar vooraleer de vrije zenders niet aan de lopende band werden in beslag genomen.
Adriaan Van Landschoot wilde met de piratenzender de Vlaamse muziekindustrie steunen omdat deze te weinig aan bod kwam op de nationale zenders. Anno 2003 is hij nog als manager en platenproducer bezig voor de Vlaamse artiesten.
Onder de naam Atlantis zijn er verder over de hele wereld diverse stations actief (geweest). Vele met hun naam gekozen door het bekende nummer van Donovan, maar even zovele met hun naam als "ode" aan de zeezender. Op dit moment bestaan er nog een Atlantis in Rotterdam, een Atlantis 1521 in Friesland en de Nederlands-Duitse Atlantis102.

</doc>
<doc id="17530" url="https://nl.wikipedia.org/wiki?curid=17530" title="Bertus Aafjes">
Bertus Aafjes

Lambertus Jacobus Johannes (Bertus) Aafjes (Amsterdam, 12 mei 1914 – Swolgen, 22 april 1993) was een Nederlands schrijver en dichter. Hij publiceerde ook onder het pseudoniem 'Jan Oranje' en `Sick Sack'.
Biografie.
Bertus Aafjes begon eerst aan een priesteropleiding (aan het College der Kruisheren te Uden, aan het Klein Seminarie Heemstede en aan het Philosophicum te Warmond), maakte een voetreis van een jaar naar Rome, studeerde daarna een tijdje archeologie aan de Universiteit van Leuven en aan het Pauselijk Instituut voor Christelijke Archaeologie in Rome, vestigde zich als kasteelheer in Hoensbroek - de staatsmijnen stelden een deel van het kasteel ter beschikking - en wijdde zich daarna aan literair en journalistiek werk. Hij debuteerde in 1940 als dichter met "Het gevecht met de muze" en schreef in 1942 het prozaïsche "Een laars vol rozen". In 1947 maakte hij met een circus een reis naar Egypte. Hij maakte deel uit van de redactie van de literaire tijdschriften "Criterium" en "Ad Interim", was een van de oprichters van het blad "Klondyke" en verleende zijn medewerking aan talrijke tijdschriften.
In 1946 schreef hij "Een voetreis naar Rome", een romantisch-poëtisch reisverslag, waarmee hij nationale bekendheid verwierf. In 1953 verscheen "De karavaan", voorlopig zijn laatste dichtbundel, nadat hij zich negatief had uitgelaten over de Vijftigers. Hierna legde hij zich toe op reisbeschrijvingen, voornamelijk van het Middellandse Zeegebied. Onder andere schreef hij "Capriccio Italiano", een autobiografisch verslag geschreven tijdens zijn korte archeologische studie in Rome, en "Goden en eilanden". Hierin wordt een reis door Griekenland beschreven aan de hand van Homerus' "Odyssee", dat hij in 1964 vertaalde.
Bekend zijn ook zijn in Japan spelende Rechter Ooka-romans, waaronder het Boekenweekgeschenk van 1973, Een lampion voor een blinde. Hiermee introduceerde Aafjes de haiku in het Nederlandse taalgebied.
In 1980 verscheen toch nog een dichtbundel van zijn hand "Deus sive natura", met erotische poëzie. Deze werd vernietigend gerecenseerd door Gerrit Komrij.
Rel Elsevier.
In opdracht van het Elseviers Weekblad zou Aafjes in de zomer van 1953 zes artikelen aan de Vijftigers wijden, drie tegen en drie vóór deze groep experimentele dichters. Zover kwam het echter niet. Elsevier stopte de reeks nadat de eerste drie kritische artikelen een storm van protest hadden losgemaakt. Aafjes koos dan ook voor een ongekend harde toon, en zijn zin: "Lees ik Luceberts poëzie, dan heb ik het gevoel dat de SS de poëzie is binnengemarcheerd", werd berucht. Veel lezers van het rechtse blad steunden Aafjes in zijn kritiek op de Vijftigers, maar vrijwel al zijn collega's en bekenden uit de literaire wereld vielen over hem heen. De Elsevier-artikelen leidden ertoe dat Aafjes alleen kwam te staan in de literatuur en luidden ook het einde van zijn eigen dichterschap in.
Naast de uitgave in Elsevier werden in 1953 de drie essays ook verspreid in de oktober uitgave (nr. 86) van het gratis tijdschrift "Het model voor den uitgever". 
Later in zijn leven zou Aafjes toegeven dat hij zich enorm vergist had en dat zijn afkeer van de Vijftigers al kort na het verschijnen van de gewraakte artikelen was omgeslagen in bewondering. In een brief uit 1983 bood Aafjes zelfs zijn excuses aan Lucebert aan, een van de dichters die hij in 1953 hard had aangevallen. "Achteraf is deze aanval voor mij volkomen onbegrijpelijk. De goden hebben mij toen kennelijk met blindheid geslagen," schreef hij. En over de persoonlijke consequenties van de artikelen: "Ik heb overigens, door deze onbegrijpelijke escalade, mijzelf duizendmaal meer geschaad dan degenen die ik aanviel. Ik verloor vele vrienden in de literatuur en was niet meer in de gelegenheid er nieuwe te maken."
Lucebert reageerde dat hij nooit wrok had gekoesterd tegen Aafjes en dat het jammer was dat ze elkaar nooit ontmoet hadden. Dan had de "roestige nutteloze strijdbijl" meteen begraven kunnen worden. "Dat helaas in zgn. literaire kringen pietluttigheid nauw grenst aan barbaarsheid heb ik uw brief begrepen en wel door een onthutsend feit; dat 'vrienden in de literatuur' u gingen mijden om wat ik allengs zag als een ondichterlijke faux pas, of noemen we het verblinding, van een begenadigd dichter." Toch zat Bertus Aafjes er met zijn "Lees ik..." niet zo heel ver naast: Lucebert sympathiseerde in zijn jeugd met de nazi's en hun antisemitisme, ook collaboreerde Lucebert met de Duitse bezetter door op vrijwillige basis te gaan werken in de Duitse wapenindustrie.

</doc>
<doc id="17533" url="https://nl.wikipedia.org/wiki?curid=17533" title="Luther">
Luther



</doc>
<doc id="17534" url="https://nl.wikipedia.org/wiki?curid=17534" title="Deutsche Democratische Republik">
Deutsche Democratische Republik



</doc>
<doc id="17536" url="https://nl.wikipedia.org/wiki?curid=17536" title="Methanol">
Methanol

Methanol of methylalcohol (in België ook bekend als "brandalcohol") is het eenvoudigste alcohol en heeft als brutoformule CH4O.
Methanol wordt vaak tot de primaire alcoholen gerekend, maar hoort daar volgens de strikte definitie niet bij. Het kenmerk van primaire alcoholen is dat er twee waterstofatomen direct naast de OH-groep zitten en bij methanol zijn dat er drie.
Giftig bijproduct van alcoholische gisting.
Bij alcoholische gisting van mengsels waarin zich pentosen (vijfwaardige suikers), zoals arabinose, bevinden kan methanol als bijproduct ontstaan (suikers zoals maltose en glucose zijn zeswaardig, oftewel hexosen). De vijfwaardige suiker xylose ontstaat bij afbraak van hemicellulose. Wanneer deze pentosen meegisten en er gisten aanwezig zijn die deze suikers kunnen omzetten (lang niet alle giststammen doen dit) ontstaat er (ook) methanol. De meeste ongelukken met methanol gebeuren echter door het consumeren van spiritus, vaak doordat bij sommigen de mythe leeft dat men de methanol eruit kan filteren of door eenvoudige destillatie kan verwijderen. Filteren is niet mogelijk en voor zuivering door destillatie is een gefractioneerde destillatie met een aanzienlijk scheidend vermogen nodig, doordat de kookpunten van ethanol en methanol vrij dicht bij elkaar liggen.
Synthese.
Methanol is behalve door gisting ook eenvoudig te synthetiseren uit gangbare chemische grondstoffen, steenkool of uit biomassa.
Methanol wordt tevens gemaakt uit aardgas (hoofdzakelijk methaan) en stoom en over een nikkel-katalysator geleid, waarbij stoom in overmaat aanwezig is in een verhouding van 3:1.
Aardgas wordt dan gekraakt bij ongeveer 840 °C:
Een deel van het gevormde koolstofmonoxide reageert verder met de stoom:
Deze reacties zijn hoofdzakelijk endotherm. Dit mengsel wordt vervolgens gecomprimeerd tot 100 bar en over een koper-katalysator geleid. De hoge druk is nodig om het evenwicht van de reacties te verschuiven naar rechts (principe van Le Chatelier). Hierdoor reageren koolstofmonoxide en waterstofgas met elkaar tot methanol:
Een alternatieve reactie is deze tussen koolstofdioxide en waterstofgas. Deze kan gebruikt worden om CO2 uit de atmosfeer te recycleren:
Deze reacties zijn hoofdzakelijk exotherm. De ontstane ruwe methanol wordt via destillatie gezuiverd, waarbij de nevenproducten water, alkanen en ethanol verwijderd worden.
Power to liquid.
Sinds 2012 produceert Carbon Recycling International (CRI) in Grindavík (IJsland) methanol uit CO2 en waterstofgas. Het waterstofgas wordt middels elektrolyse verkregen door elektriciteit uit een nabijgelegen geothermische elektriciteitscentrale. De beoogde jaarproductie is 50.000 liter per jaar. Hoewel deze fabriek de naam draagt van nobelprijswinnaar George Andrew Olah, gebruikt ze niet het proces waarvoor Olah samen met Robert Aniszfeld in 1994 de Nobelprijs won.
Nobelprijswinnaar George Andrew Olah en Robert Aniszfeld van de University of Southern California hebben in 2008 een octrooi verkregen voor de productie van methanol en afgeleide stoffen, met als grondstof niets anders dan lucht. Meer bepaald zouden de koolstofdioxide en de waterdamp uit de lucht (als bron van waterstof) gebruikt kunnen worden voor de productie van methanol. Dit proces is een voorbeeld van power to liquid. Dit proces (dat uiteraard ook een energiebron nodig heeft) wordt nog nergens toegepast.
Toepassingen.
Methanol is een van de meest gebruikte grondstoffen in de chemische industrie. Daarnaast kan het gebruikt worden als energiebron, op zichzelf of bijgemengd in brandstoffen.
Enkele chemische toepassingen van methanol zijn:
In het kader van de toenemende schaarste aan fossiele brandstoffen is methanol een van de stoffen die zou kunnen worden gebruikt om energie chemisch op te slaan en te transporteren. Boven waterstof heeft methanol het voordeel dat het veel gemakkelijker en veiliger op te slaan en te transporteren is. Het zou zowel in verbrandingsmotoren als direct in elektrische brandstofcellen kunnen worden gebruikt. Toshiba heeft in 2005 een brandstofcel ontwikkeld die klein genoeg is om bijvoorbeeld een mobiele telefoon op te laten werken, en die eenvoudig met methanol kan worden bijgevuld. Methanol kan ook gebruikt worden om waterstof voor waterstofbrandstofcellen te produceren (bijvoorbeeld in auto's). De zo geproduceerde waterstof zou goedkoper zijn dan wanneer pure waterstof meegenomen wordt in speciale tanks en het kan langer opgeslagen worden zonder verliezen. Methanol wordt gebruikt bij de productie van biodiesel.
Methanol is ook een veelgebruikt organisch oplosmiddel en eluens.
Toxicologie en veiligheid.
Methanol is giftig bij inname: een van de gevolgen is blindheid en eventueel de dood. De minimale levensbedreigende dosering van methanol is 1 ml/kg lichaamsgewicht. Het wordt toegevoegd aan spiritus. Daardoor is spiritus ondrinkbaar en hoeft er geen drankaccijns over te worden betaald. Bij ondeskundige bereiding van gedistilleerde drank komt er weleens methanol terecht in het eindproduct, waardoor een zeer gevaarlijke drank ontstaat.
De vergiftigingsverschijnselen van methanol lijken enigszins op dronkenschap door ethanol en zijn zelfs over het algemeen lichter dan die bij een soortgelijke hoeveelheid ethanol. Na ongeveer 30 uur zal de ophoping van mierenzuur (hoofdzakelijk in de vorm van formiaationen) ten gevolge van de oxidatie van de methanol in het lichaam leiden tot een giftige bloedspiegel. De geïntoxiceerde kan plotseling het gezichtsvermogen geheel of gedeeltelijk verliezen en sterft bij een voldoende hoge dosis aan ademstilstand.
Een extreem voorbeeld van het gevaar is dat op 15 december 2011 er in de Indiase deelstaat West-Bengalen minstens 143 doden vielen als gevolg van het drinken van illegale giftige alcohol. Op 19 december 2016 vielen in de Russische stad Irkoetsk 49 doden na het drinken van badolie die methanol bevatte. In februari 2019 overleden meer dan 130 mensen na het drinken van een drank met alcohol en methanol in Assam, India.

</doc>
<doc id="17537" url="https://nl.wikipedia.org/wiki?curid=17537" title="Ethanol">
Ethanol

Ethanol, ook wel ethylalcohol genoemd, is de bekendste en meest voorkomende alcohol, aangezien het een veelgebruikt oplosmiddel is en het de alcohol is die in alcoholische dranken zit. De molecuulformule van ethanol is C2H5OH, met als brutoformule C2H6O, waardoor het vaak wordt afgekort als EtOH. In het dagelijkse spraakgebruik is ethanol beter bekend als alcohol.
Ethanol is een vluchtige, ontvlambare vloeistof met een karakteristieke geur. Planten en micro-organismen maken ethanol aan tijdens de anaerobe omzetting (fermentatie) van bepaalde koolhydraten. Ook kan het via petrochemische processen worden geproduceerd. Door zijn desinfecterende eigenschappen wordt ethanol verwerkt in sommige ontsmettingsmiddelen. De chemische industrie gebruikt het bij de synthese van organische verbindingen.
Ethanol is een belangrijke alternatieve brandstof. Wanneer het uit biologische bronnen wordt gewonnen, zoals uit plantaardig materiaal, spreekt men van bio-ethanol. Bio-ethanol wordt onder meer ingezet als motorbrandstof, voornamelijk als een additief bij benzine.
Geschiedenis.
Vergisting, het proces dat tot het ontstaan van alcohol uit suikers leidt, is een van de oudste biochemische processen bekend aan de mensheid. Het bedwelmende effect van alcohol was al in de prehistorie bekend. Resten ervan zijn aangetroffen op potscherven in China die zo'n 9000 jaar oud zijn, zodat het gebruik van vergisting zeker tot in het Neolithicum teruggaat. Alcoholische dranken waren ook bekend bij de inwoners van Sumerië, zo'n 5000 jaar voor Christus. Het gebruik van alcohol is dan ook wijdverspreid onder de mensheid.
De isolering van het werkzame bestanddeel liet veel langer op zich wachten. Dit werd het eerst verricht door de Perzische alchemist Muhammad ibn Zakarīya Rāzi (865–925). Twee andere onderzoekers die bijdroegen tot de kritische stap in de zuivering, de destillatie van bijvoorbeeld wijn, waren Geber (Jabir ibn Hayyan) en Al-Kindi (Alkindus). Geschriften die aan Geber (721–815) toegeschreven worden vermelden brandbare dampen van kokende wijn. Al-Kindi (801–873) beschrijft de destillatie van wijn in zoveel woorden.
Zuivere alcohol werd pas in 1796 door Johann Tobias Lowitz verkregen door gedestilleerde alcohol te filtreren door een laag van geactiveerde kool. Antoine Lavoisier beschreef de verbinding als een verbinding van koolstof, waterstof en zuurstof en in 1808 bepaalde Nicolas-Théodore de Saussure de chemische samenstelling. Vijftig jaar later publiceerde Archibald Scott Couper de structuurformule van ethanol. Dit maakte ethanol tot een van de eerste verbindingen waarvan de structuur opgehelderd werd. Daarnaast heeft ethanol een prominente plaats ingenomen in de geschiedenis van de structuuranalyse: het is namelijk de eerste verbinding waarvan de structuur via NMR-spectroscopie werd bevestigd (in 1954).
In later tijden slaagde men er ook in ethanol op andere wijze te verkrijgen dan door vergisting. Het is bijvoorbeeld een bijproduct van de raffinage van aardolie.
Synthese.
Ethylalcohol ontstaat onder meer bij vergisting van suikers, bijvoorbeeld:
Synthese uit etheen:
Fysische eigenschappen.
Ethanol is een kleurloze, vluchtige vloeistof met een sterke, karakteristieke geur. Het brandt in een normale atmosfeer met een rookloze blauwe vlam, die in gewoon licht niet altijd goed waarneembaar is.
De fysische eigenschappen van ethanol vinden voor een groot deel hun oorsprong in de hydroxylgroep en de kleine lengte van de koolstofketen. De hydroxylgroep van ethanol neemt deel aan waterstofbindingen, waardoor ethanol minder vluchtig en viskeuzer is dan andere organische verbindingen met een vergelijkbare molaire massa.
Als oplosmiddel.
Ethanol is een bijna universeel oplosmiddel, mengbaar met water in alle verhoudingen, maar daarnaast ook met een grote verscheidenheid aan organische oplosmiddelen zoals azijnzuur, aceton, benzeen, tetrachloormethaan, chloroform, di-ethylether, etheenglycol, glycerol, nitromethaan, pyridine en tolueen. Het is ook mengbaar met kleinere alkanen, zoals "n"-pentaan en "n"-hexaan, en met alifatische halogeenverbindingen, zoals trichloorethaan en tetrachlooretheen.
De mengbaarheid van ethanol met water staat in scherp contrast met de mengbaarheid van hogere alkanolen (vijf of meer koolstofatomen), waarvan de mengbaarheid met water sterk daalt met het aantal koolstofatomen. De mengbaarheid van ethanol met alkanen beperkt zich tot undecaan. Mengsels met dodecaan en hogere alkanen vertonen een ontmengingsgebied (Engels: "(im)miscibility gap") beneden een bepaalde temperatuur. Voor dodecaan is dit ongeveer 13 °C. Boven deze temperatuur zijn beide stoffen onbeperkt mengbaar met elkaar. Bij hogere alkanen (meer koolstofatomen) wordt het gebied waarin twee fasen naast elkaar bestaan breder en de temperatuur waaronder fase-scheiding optreedt stijgt.
Ethanol en water.
Als ethanol en water gemengd worden is het volume van het mengsel kleiner dan de som van de bij elkaar gevoegde volumes. Er treedt bijgevolg volumecontractie op. Als gelijke volumes van ethanol en water samengevoegd worden is het totaalvolume slechts 1,92 maal het volume van elk der vloeistoffen. De oorzaak hiervoor is dat water een kleiner molecuul is dan ethanol, waardoor de bijeengevoegde volumes niet simpelweg optelbaar zijn. Het mengen van ethanol en water is exotherm; bij 298 K kan de mengwarmte (afhankelijk van de gebruikte mengverhouding) oplopen tot 777 J/mol.
Ethanol vormt met water een azeotroop dat bij gewone druk voor 96 volumeprocent uit ethanol bestaat en voor 4 volumeprocent uit water. Thermodynamisch wordt het mengsel anders beschreven: het azeotroop treedt op bij ongeveer 89 mol-% ethanol en 11 mol-% water. Het optreden van het azeotroop is sterk afhankelijk van de druk. Daalt de kooktemperatuur (door de lagere druk) onder de 303 K, dan treedt geen azeotroop meer op.
Door het optreden van waterstofbruggen tussen de moleculen is zuivere ethanol zeer hygroscopisch: het absorbeert zeer snel waterdamp uit de omringende lucht. Door de aanwezigheid van de polaire hydroxylgroep is ethanol een goed oplosmiddel voor een groot aantal polaire stoffen, met name natrium- en kaliumhydroxide, magnesiumchloride, calciumchloride, ammoniumchloride, ammoniumbromide en natriumbromide. Natrium- en kaliumchloride zijn matig oplosbaar in ethanol. Omdat ethanol ook over een apolair gedeelte beschikt, kan ethanol ook goed optreden als oplosmiddel voor niet-polaire verbindingen, waaronder met name de commercieel en biologische belangrijke etherische oliën en een grote hoeveelheid geur- en smaakstoffen. Ook veel geneesmiddelen worden met behulp van ethanol toegediend.
De toevoeging van slechts enkele procenten ethanol aan water heeft al een groot effect op de oppervlaktespanning van het mengsel. Deze eigenschap verklaart het optreden van het verschijnsel dat bekendstaat als de "tears of wine" (letterlijk: "wijntranen"), ook het Marangoni-effect genoemd. Als wijn voorzichtig in een glas wordt gezwenkt, zal de ethanol uit de dunne vloeistoffilm op het glas snel verdampen. Terwijl het ethanolgehalte van de wijnfilm daalt, zal de oppervlaktespanning snel stijgen. De vloeistoffilm concentreert zich tot een druppelachtig geheel en loopt meer in samentrekkende stroompjes dan als een film over het glas terug naar beneden.
Mengsels van ethanol en water die meer dan ongeveer 50% ethanol bevatten, zijn ontvlambaar en kunnen makkelijk worden aangestoken. Het flamberen is hier een bekend voorbeeld van. Ethanol-watermengsels die minder dan 50% ethanol bevatten, kunnen eveneens ontstoken worden, maar moeten daarvoor dan eerst verwarmd worden. Sommige keukenrecepten schrijven voor dat wijn toegevoegd moet worden aan de al hete inhoud van een pan.
Absolute alcohol.
Nagenoeg 100% zuivere, watervrije ethanol - "absolute alcohol" - wordt verkregen door destillatie onder toevoeging van benzeen. Water en benzeen vormen samen namelijk ook een azeotroop die kan worden afgedestilleerd, waardoor de alcohol overblijft. Het alcoholproduct bevat dan echter nog sporen benzeen en is daardoor gevaarlijk bij consumptie, omdat benzeen carcinogeen is. De laatste resten water kunnen indien nodig ook worden verwijderd door destillatie met geconcentreerde glycerine, of door ongebluste kalk of watervrij kopersulfaat toe te voegen en het resterende mengsel af te destilleren. Spiritus is een onzuivere vorm van 85% ethanol waaraan het giftige methanol, een geurstof en een kleurstof zijn toegevoegd, respectievelijk om hem ondrinkbaar te maken en daarvoor te waarschuwen.
Consumptie.
Veel soorten gist kunnen koolhydraten onder anaerobe omstandigheden omzetten in ethanol en koolstofdioxide. Deze gisting wordt door de mens aangewend bij het maken van alcoholische dranken als bier en wijn. Bij ongeveer 15% ethanol, afhankelijk van het gebruikte type gist, gaan de gistcellen zelf dood: ze sterven dus eigenlijk in hun eigen afval. Sterkere alcoholische dranken kunnen alleen op kunstmatige wijze worden geproduceerd. Hiervoor kan men het product destilleren. Kleine hoeveelheden ethanol worden wel in het lichaam zelf aangemaakt tijdens de spijsvertering in de darmen.
Reacties.
Bij reactie met een (aard)alkalimetaal ontstaat er onder ontwijking van waterstofgas het zeer basische ethoxide-anion. Dit reactieproduct wordt bij verscheidene chemische reacties vaak gebruikt, waaronder eliminatiereactie of andere reacties waar een erg sterke base voor nodig is.
Toepassingen.
Alcoholische dranken.
Alcoholhoudende dranken worden veel gedronken als sociaal geaccepteerd genotmiddel: bier, wijn, likeur en sterkedrank. Alcohol is een drug die vanwege de fysiek verslavende eigenschappen door sommigen gerekend wordt tot de harddrugs. Toch wordt alcohol wettelijk niet als zodanig aangemerkt.
De stof heeft ook een corrosieve werking. Wanneer men sterk geconcentreerde alcohol, zoals in sterkedrank, drinkt voelt men bij de eerste slokken een zeer branderig gevoel in de slokdarm. Dit kan bij herhaling gevaarlijk zijn en ernstige inwendige schade opleveren.
Ontsmettingsmiddel.
Ethanol bezit een ontsmettende werking. Het is minder gangbaar doordat er meer ontsmettingsmiddelen bekend zijn, maar het is mogelijk dat een arts de huid ontsmet met alcohol, bijvoorbeeld voordat hij iemand een injectie geeft. Een mogelijk nadeel is dat dit sterk kan prikken in geval van wonden. Bij gebrek aan beter is het echter een prima ontsmettingsmiddel en in tijden van nood en schaarste zoals oorlogssituaties wordt alcohol ingezet en dit zowel om te ontsmetten als om te verdoven, bijvoorbeeld bij operaties. In microbiologische laboratoria wordt een oplossing van 70% ethanol - en 30% water - als ontsmettingsmiddel voor laboratoriumtafels gebruikt. Een hogere concentratie dan 70% heeft minder bacteriedodende werking.
Reinigingsmiddel.
Veel reinigingsproducten bevatten alcohol. Zowel omdat het snel vervliegt en dus het product waar het op is gebruikt snel droogt maar ook omdat het ontvet. (Brand-)spiritus wordt bijvoorbeeld gebruikt om ruiten schoon te maken.
De ethanol is dan vermengd met onder andere methanol en - in ieder geval in Nederland - ook een blauwe waarschuwingskleurstof.
Brandstof.
Ethanol wordt op zeer grote schaal bereid door vergisting van suikers. Het is in voldoende zuivere vorm ook zeer brandbaar en kan in verbrandingsmotoren als weinig vervuilende brandstof worden gebruikt, omdat de verbrandingsproducten relatief schoon zijn (in theorie enkel koolstofdioxide en water). In Brazilië rijden veel auto's op bio-ethanol. Deze bio-ethanol wordt gewonnen uit vergist sap van suikerriet met behulp van destillatie. In landen als Brazilië, de Verenigde Staten en sinds 1 januari 2007 ook Nederland wordt ethanol ook vermengd met gewone benzine. Het geschikt maken van auto's voor het rijden op ethanol vergt maar een zeer kleine aanpassing. Vermengd met methanol en kleurstof wordt het verkocht als brandspiritus voor huishoudelijk gebruik. De methanol zorgt er tevens voor dat de brandspiritus ondrinkbaar is.
Vloeistofthermometer.
Ethanol wordt gebruikt als vloeistof in vloeistofthermometers. Vanwege het lage vriespunt kan een alcoholthermometer tot ver onder het vriespunt van water de temperatuur nog aangeven.

</doc>
<doc id="17538" url="https://nl.wikipedia.org/wiki?curid=17538" title="Édith Piaf">
Édith Piaf

Édith Piaf is het pseudoniem van Édith Giovanna Gassion (Parijs, 19 december 1915 – Grasse, 10 oktober 1963), die als Franse zangeres wereldwijde bekendheid kreeg. 'Piaf' is informeel Frans voor 'mus'. Zij zong chansons, waarvan de bekendste zijn: "La Vie en rose", "Non, je ne regrette rien", "Hymne à l'amour" en "Milord" (geschreven door Georges Moustaki).
Levensloop en carrière.
Piaf werd in Parijs geboren als dochter van een kroegzangeres en een acrobaat. Ze werd opgevoed door haar grootmoeder, die in Normandië een bordeel uitbaatte en uit Marokko afkomstig was. Haar debuut als zangeres maakte zij rond haar vijftiende als straatzangeres. Toen Piaf 17 jaar was, kreeg ze een dochter (Marcelle), verwekt door Louis Dupont, een Parijse koerier op wie zij verliefd geworden was. Het kind overleed op tweejarige leeftijd aan een hersenvliesontsteking.
Zij werd op twintigjarige leeftijd als zangeres ontdekt door de eigenaar van het Parijse Cirque Médrano. In 1936 trad zij voor het eerst op in dat theater. Piaf was bij publieke optredens erg nerveus. Nachtclubeigenaar Louis Leplée moedigde haar aan desondanks door te gaan en gaf haar de bijnaam "La Môme Piaf" ("De kleine mus"). Leplée werd korte tijd later vermoord. Piaf werd verdacht van medeplichtigheid, maar ze werd vrijgesproken.
De zangeres raakte bevriend met verscheidene beroemdheden, zoals de zanger Maurice Chevalier en de dichter Jacques Borgeat. In 1940 schreef Jean Cocteau voor haar het toneelspel "Le Bel Indifférent".
Tijdens de Duitse bezetting in de Tweede Wereldoorlog schreef Piaf haar befaamde lied "La vie en rose". Zij was toen zowel bij de Duitse bezetters als onder de Franse bevolking een geliefde zangeres. Na de oorlog trad ze overal in Europa op en breidde haar roem zich buiten Frankrijk uit. Haar tragische leven wordt weerspiegeld in haar muziek, met als specialiteit de met hartverscheurende stem voorgedragen scherpe ballade.
De bokser Marcel Cerdan was dé liefde van Piaf. Cerdan was gehuwd en had drie kinderen. Piaf was zijn maîtresse. In 1949 overleed Cerdan door een vliegtuigongeluk. Piaf kwam haar verdriet moeilijk te boven. Toch huwde zij daarna nog tweemaal. Van 1952 tot 1956 was zij getrouwd met de zanger Jacques Pills en in 1962 trouwde ze met Theophanis Lamboukas (bekend als Théo Sarapo), een 20 jaar jongere zanger en acteur. Lamboukas werd ervan verdacht enkel met Édith getrouwd te zijn om haar roem en geld. Zij eiste publiekelijk haar recht op om hem lief te hebben en zong "Le droit d'aimer" voor haar geliefde.
Piaf raakte in haar leven betrokken bij meerdere auto-ongevallen. Ze had daarnaast een alcohol- en morfineverslaving en moest medicatie nemen voor reumatoïde artritis.
Het Parijse Olympia is de plaats waar Édith Piaf bekendheid verwierf en waar zij een paar maanden voor haar dood een gedenkwaardig concert gaf.
Aan het eind van haar leven had ze enkele van haar grootste muzikale successen, waaronder het chanson "Non, je ne regrette rien". Op 7 april 1963 nam zij voor het laatst een lied op: "L'homme de Berlin". Het werd pas jaren na haar dood uitgebracht.
Overlijden.
Piaf overleed op 10 oktober 1963 op 47-jarige leeftijd aan een inwendige bloeding in Plascassier (gemeente Grasse), departement Alpes-Maritimes. Haar lichaam werd per ambulance naar haar huis in Parijs overgebracht, waar het voor het publiek werd opgebaard. Jean Cocteau, haar grote vriend, werd binnen enkele uren na het horen van het nieuws over haar dood door een hartaanval getroffen en overleed ook. Naar verluidt zou hij hebben gezegd: "Ik ben ongeneeslijk ziek, dat is erg; Piaf is dood, dat is erger." Ze werd begraven op de begraafplaats Père-Lachaise in Parijs. Haar begrafenis trok honderdduizenden belangstellenden en de plechtigheid bij de begraafplaats werd overspoeld door meer dan veertigduizend bewonderaars. Charles Aznavour, die de start van zijn carrière aan Piaf te danken had – ze ging met hem op reis in Frankrijk en de Verenigde Staten – herinnerde eraan dat de begrafenis van Piaf het enige moment na de Tweede Wereldoorlog was waarop het verkeer in Parijs stil lag.
Bij de openingsceremonie van de Olympische Zomerspelen in Parijs in 2024 zong Celine Dion het chanson "Hymne A L'Amour" van Édith Piaf.
Betekenis.
Vandaag de dag wordt zij herinnerd en gerespecteerd als een van de grootste zangeressen die Frankrijk ooit heeft gehad. Haar leven had echter verschillende kanten: haar beroemdheid contrasteerde scherp met haar droevige persoonlijke leven.
Museum.
Aan Piaf is in Frankrijk een museum gewijd: "Musée Édith Piaf" aan 5, rue Crespin du Gast, 75011, Parijs.
Films.
Er zijn diverse films en documentaires over haar leven gemaakt, waaronder "La Vie en Rose/La Môme" (2007) van Olivier Dahan, met Marion Cotillard en Gérard Depardieu als hoofdrolspelers.
In de in 2010 uitgebrachte Amerikaans/Britse speelfilm "Inception" speelt Piafs lied "Non, je ne regrette rien" een grote rol.

</doc>
<doc id="17541" url="https://nl.wikipedia.org/wiki?curid=17541" title="Toren van Babel">
Toren van Babel

De toren van Babel is een mythisch bouwwerk uit de Hebreeuwse Bijbel. Het verhaal in Genesis 11:1-9 over de toren van Babel is heel oud. Reeds de vroege joods-hellenistische historicus Eupolemos (begin 2e eeuw v.Chr.) schreef al over "de bekende toren".
Het verhaal.
In het verhaal in Genesis 11:1-9 werd er op aarde nog één taal gesproken en trokken na de zondvloed alle mensen "in oostelijke richting" en vestigden zich op de vlakte van Sinear. Daar bakten ze stenen en zeiden:
God veroorzaakte een spraakverwarring, zodat de mensen, die eerst één taal hadden, elkaar niet meer konden verstaan. De bouw van de stad en de toren werden gestaakt. God verspreidde vervolgens de mensen over de aarde. De stad kreeg de naam Babel.
In Jubileeën 10:26 staat dat de toren door een sterke wind omver werd geblazen. Volgens het "Boek der Rechtvaardigen" zou een derde deel van de toren zijn blijven staan.
Etymologie.
De vertaling van מגדל in Genesis 11:4 met "toren" is onzeker. Het woord wordt in de Hebreeuwse Bijbel gebruikt als citadel (vergelijk Rechters 9:46-49).
De opvallende woordverbinding עיר ומגדל, "stad en citadel" (vergelijk Genesis 11:5) kan duiden op een ommuurde stad, waarin een verhoogde, van ver zichtbare citadel of akropolis staat. Dat komt overeen met beelden uit het oude Zuidwest-Azië en uit het Oude Egypte. Van een dergelijke citadel zou een stadspaleis, hoofdtempel of andere gebouwen deel kunnen uitmaken.
In de Hebreeuwse tekst is er een woordspel met de naam "Babel" en het woord voor 'verwarring brengen'.
Babylonische spraakverwarring.
Uit deze ontstaansgeschiedenis van de talen is de uitdrukking "Babylonische spraakverwarring" (een situatie waarin allen door elkaar praten en niemand er meer wijs uit wordt) voortgekomen.
Mogelijke locatie.
De beschrijving van een "vlakte in Sinear" (Genesis 11:2) roept het beeld op van een landschap in Mesopotamië. De bouwtechnische uitdrukkingen in Genesis 11:3 passen bij het handwerk dat in Mesopotamië werd toegepast, zoals het gebruik van kleiblokken als stenen en aardpek (bitumen) als specie. De relatief open locatie-aanduidingen zoals "daar" (Genesis 11:2) en "van daar" (Genesis 11:8,9b) worden pas aan het eind van het verhaal expliciet gemaakt: "Zo komt het dat die stad Babel heet" (Genesis 11:9a). De naam "Babel" ("bābæl") wordt hier door de "verwante" klank verklaard: "bālal". Het gaat voorbij aan de betekenis die de Babyloniërs er zelf aan gaven: zij wilden Bābili(um) als "bāb ili" / "ilī", "poort van God of de goden" interpreteren (van de lange vorm "bāb ilāni" werd het Griekse Βαβυλών, "Babylón" afgeleid). Aan de ene kant geeft de etiologie in Genesis 11:9a de naam (vergelijk Genesis 11:4) van de beroemde stad een kleinerende connotatie. Aan de andere kant kan niet met absolute zekerheid worden uitgesloten dat de tekst moet worden gelezen als de Babylonische interpretatie van de naam: Babylon was de toegangspoort voor JHWH om mensen "over de hele aarde" te brengen.
Op een stele zijn vermeldingen gevonden van een ziggoerat, een trapvormige tempeltoren, die "Etemenenanki" werd genoemd, begonnen door de Babylonische koning Nabopolassar en voltooid door diens zoon Nebukadnezar II. Dit staat voor: "Het Huis der grondvesting van hemel ("An") en aarde ("Ki")". Nabopolassar vestigde een nieuwe Babylonische dynastie (Nieuw-Babylonische Rijk), nadat het Midden-Babylonische Rijk in 689 v.Chr. door de Assyriërs onder Sanherib was verwoest. Nabopolassar herstelde de verwoeste stad Babylon en dankte de god Mardoek (Bel of Baäl) voor dit herstel.
Deze ziggoerat met een gigantische uitstekende trap, was 91 meter hoog en mat op een basis 91 bij 91 meter. De toren hoorde bij de tempel van Mardoek, de voornaamste god van Babylonië. De Babyloniërs noemden hun toren "Babibli". Volgens sommige historici, zoals Stephen L. Harris, vormde deze toren de basis van de mythe van de toren van Babel. Later bouwde Nebukadnezar nog een ziggoerat, in Borsippa (Birs Nimrud), die ook met de Toren van Babel wordt geïdentificeerd, omdat deze nog gedeeltelijk overeind staat.
Ten tijde van Alexander de Grote was de toren van Babylon bouwvallig geworden. De Macedonische veroveraar besloot haar te herbouwen, tweemaal zo groot. Maar toen ze was afgebroken, overleed Alexander, en ook zijn opvolgers kwamen niet meer toe aan het project.
Talmoed.
Hoewel Nimrod niet wordt genoemd in het verhaal over de toren van Babel, bracht de joodse traditie hem hier al vroeg mee in verband.
In de apocriefen is de toren het werk van Nimrod, vurig jager, meedogenloze koning, en achterkleinzoon van Noach. Ter verheerlijking van zijn macht bouwde hij een piramide op een ronde rots, daarbij troon zettend op troon, eerst van koper, dan van zilver, van goud en ten slotte een groot juweel. Daar zat hij om eer te ontvangen van alle volkeren waarover hij heerste. Hij wilde de hemel aanvallen uit wraak voor het verdrinken van zijn voorouders in de zondvloed. Nimrod wilde JHWH uit de hemel werken en hem vervangen door idolen van steen of hout. De toren rees al gauw 70 mijl de lucht in en Nimrods boogschutters schoten pijlen af in de lucht. Engelen wierpen de pijlen terug, druipend van het bloed. Zo lieten ze Nimrod in de waan dat hij de hemelbewoners had gedood. JHWH legde een valstrik. JHWH daalde met zijn engelen ongezien neer op de toren en veranderde de taal van de werklui in 70 verschillend talen. Het bouwproject moest worden gestaakt, omdat de werklui elkaar niet meer konden verstaan. Nimrod moest zijn toren verlaten en die brokkelde vervolgens af.
Volgens onder meer de Talmoed is de toren blijven staan en terug te vinden in Borsippa, te weten de ziggoerat Birs Nimrud, hoewel hedendaagse archeologen die toeschrijven aan Soemero-Akkadische bouwers ter ere van hun god Nabu.
Ontstaan.
Verhaallagen.
Gunkel ging uit van twee bronnen die aan de vertelling ten grondslag liggen: een "stadsverhaal" met het thema spraakverwarring (Genesis 11:1,3a,4a,5a,6a,7,8b,9a) en een "torenbouwverslag" met het thema verstrooiing (Genesis 11:2,4a,b,3b,5a,b,6a,8a,9b). Deze these werd vaak overgenomen en bijgesteld.
Verdere literair-historische verklaringen volgden: men nam een vervlechting van de verschillende thema's in verschillende lagen in de geschiedenis van de traditie zelf aan, als een voorgeschiedenis van het verhaal als zodanig. Anderen herkenden in de schriftelijke lagen één tot drie redactionele ingrepen, waarbij de verschillende modellen tot onderscheiden conclusies leiden. Zo meende Seybold dat een "etiologische verklaring van de stichting van Babel" met het thema spraakverwarring eerst werd omlijst, daarna uitgebreid tot een vertelling over de oertijd gevormd (door de Jahwist: Genesis 11:1,6,9a) en vervolgens vermengd werd met het thema verstrooiing (Genesis 11:4b,8a,9b). Witte meende daarentegen dat een heel korte etiologie van Babel door een redacteur omvangrijk werd uitgebreid.
Budde, Jacob en Cassuto gingen uit van een eenheid van de vertelling. De tekst werd deels bewust als een eenheid gelezen of de vraag over een ontstaansgeschiedenis van het verhaal werd eenvoudig onbesproken gelaten.
Dat er geen eenduidige interpretatie kan worden gevonden, heeft zeker te maken met de beoordeling of spanningen (bijvoorbeeld of er twee motieven zijn voor het bouwen van de toren: een naam maken en niet verstrooid worden - Genesis 11:4), dubbelingen (zo daalt JHWH tweemaal af - Genesis 11:5,7) en dergelijke alleen door een ontstaansgeschiedenis kunnen worden verklaard of dat zulke fenomenen ook anders kunnen worden verklaard. Weer anderen vermoeden dat de gekunstelde structuur literair-historische vragen irrelevant maakt.
Historische plaatsing.
Bij de plaatsing in de tijd van het verhaal werden bij het onderzoek lang eerdere verklaringsmodellen als uitgangspunt genomen, die verklaarden hoe de Pentateuch zou zijn ontstaan, zoals de documentaire hypothese. Het verhaal van de toren van Babel werd daarbij vrijwel altijd aan de zogenoemde Jahwist toegeschreven. Tegen het einde van de 20e eeuw werden pogingen gedaan een nauwkeuriger datering te bereiken.
Uehlinger gaf voor zijn redactie-historisch model de meest gedetailleerde historische attributie: de auteur van een diepe laag van het verhaal had de machtstoename van het Assyrische rijk onder Tiglat-Pileser III (745-727 v.Chr.) en Sargon II (721-705 v.Chr.) waargenomen, wist van de plotselinge val van Sargon en het daarmee verbonden opgeven van de nieuwe hoofdstad Dur-Šarrukin en had op basis daarvan een paradigma ontwikkeld inzake de tegenstand van JHWH tegen menselijke aanspraak op wereldheerschappij. De eerste redacteur paste de tekst (Genesis 11:1b,3*,9a) toe op de grootmacht Babylon en, in de tijd van de Babylonische ballingschap of kort daarna, als kritiek op de bouwprojecten van Nebukadnezar II (605-562 v. Chr.) in Babylon en als reactie op zijn aanspraak op wereldheerschappij. Het plaatsen in de voor-priesterlijke oergeschiedenis (Genesis 11:2) maakte van de politieke vertelling een mythologisch verhaal over de oertijd. Een latere redacteur voegde (waarschijnlijk in de 5e eeuw v.Chr.) de idee in (Genesis 11:4b,8a,9b) van de Perzische koningen van een wereldrijk en gaf aan de veelheid aan talen en volkeren een positieve duiding, in lijn met de volkenlijst in Genesis 10. Uehlinger brengt hierbij deels oud-oriëntaals materiaal en overeenkomstige tradities naar voren die de betekenishorizon vormen. Maar niets in Genesis 11:1-9 wijst op een koninkrijk; Assyrische en Perzische achtergronden kunnen hoogstens indirect worden waargenomen.
Witte ziet het werk van omvangrijke redactie als een verwijzing naar de poging van Alexander de Grote (336-323 v.Chr.) om met 10.000 soldaten Babylon en haar ziggoerat opnieuw op te richten, ditmaal als hoofdstad van het Macedonische Rijk, om daarmee zijn "culturele vermengingspolitiek te steunen". Genesis 11:1-9 richt zich tegen een dergelijke "eenheidscultuur". Genesis 11:1-9 lijkt echter uit te gaan van het vestigen van een nieuwe metropool. Alle exacte dateringen van het verhaal zijn zeer hypothetisch.
Nog los van de ontstaanstijd moet in aanmerking worden genomen hoe het verhaal in de tijd-ruimte wordt geplaatst, namelijk door de aanduidingen "Sinear" en "Babel". Hierin zou de periode van de Babylonische ballingschap kunnen doorschemeren, of een periode na de ballingschap. Maar het hoeft niet met zekerheid te duiden op de Babylonische periode, het kan ook als paradigma zijn toegepast op een analoge situatie. De ballingschap door een onderdrukker als Babylon zou een territoriale ontworteling in een andere context kunnen afbeelden. "Bouwstop" en "verstrooiing" zouden bevrijdend kunnen zijn voor degenen in een dergelijke situatie: zij die werden gedeporteerd uit Israël, Juda en de omringende landen zouden zich hiermee kunnen identificeren. Een "bevrijding van een juk van een gehate dwangstaat" klinkt hierin door.
In de Joodse Mystiek wordt dit verhaal ook wel vergeleken met het verhaal van de ondergang van Atlantis zoals Plato het overgeleverd heeft. Ook hier gaat het om een bevolking die als het ware streeft om aan God gelijk te zijn c.q. zichzelf als goden beschouwt en alszodanig wil handelen. Bij Plato schemert door dat men zich ook door manipulatie via taal en cultuur als goden gedraagt, hetgeen tot de ondergang leidt zoals de toren van Babel. Achter beide zit het protest van de mens die zich boven de ander verheft en de ongelijkwaardigheid die ontstaat tussen mensen door de hoogmoed.
Toren van Babel in de kunst.
Schilderkunst.
Verscheidene schilders verbeeldden de Toren van Babel.
Ongeveer in dezelfde tijd, en ook kort na hem, schilderden verscheidene andere Vlaamse schilders tegen het eind van de 16e eeuw hun eigen visies, zoals:

</doc>
<doc id="17543" url="https://nl.wikipedia.org/wiki?curid=17543" title="Friedensreich Hundertwasser">
Friedensreich Hundertwasser

Friedensreich Hundertwasser, geboren als Friedrich Stowasser, (Wenen, 15 december 1928 – "Queen Elizabeth 2", 19 februari 2000) was een Oostenrijks kunstenaar en architect. Hij stond vooral bekend om de door hem ontworpen, kleurrijke gebouwen en was voorvechter van een mens- en milieuvriendelijke bouwwijze.
Levensloop.
Zijn vader, Ernst Stowasser, overleed drie maanden na Friedensreichs eerste verjaardag. Als Joden onder het nazistische Oostenrijk van de Anschluss, was de Tweede Wereldoorlog een gevaarlijke tijd voor Friedensreich en zijn moeder Elsa. Ze ontliepen deportatie door zich als christenen voor te doen; een geloofwaardige zet aangezien Hundertwassers vader katholiek was geweest. Om verder onopgemerkt te blijven werd hij lid van de Hitlerjugend. Dat dit alles nodig was, bleek in 1943 toen negenenzestig Joodse familieleden van zijn moeder werden gedeporteerd en vermoord.
Als kind volgde Hundertwasser onderwijs aan de montessorischool waar zijn opmerkelijke werkwijze met kleuren door de leraren werd opgemerkt. In 1948 studeerde Hundertwasser drie maanden aan de Weense kunstacademie maar verder was hij autodidact. Toen hij in 1949 ontdekte dat het Slavische woord "sto" of "sta" honderd betekent, bedacht hij zijn pseudoniem. Van 1949 tot 1951 maakte hij uitgebreide studiereizen naar Parijs, Marrakech, Tanger, Tunesië, Italië en Spanje. In 1953 stelde hij zijn kunsttheorie van het transautomatisme op. Reeds in de jaren 50 verzette Hundertwasser zich tegen het rationalisme in de architectuur dat naar zijn idee te weinig oog had voor de mens. In Florence ontmoette hij de jonge Franse schilder Rene Brô en zij werden vrienden voor het leven.
Hundertwasser trouwde in 1958 met Herta Leitner. Twee jaar later volgde echtscheiding. Hij hertrouwde in 1962 met de Japanse kunstenares Yuko Ikewada, die in 1966 van hem scheidde. Op dat moment was hij erg gevierd in de kunstwereld.
In de vroege jaren vijftig begon hij zich te verdiepen in de architectuur. Hij werkte tevens op het gebied van de toegepaste kunst met ontwerpen van vlaggen, postzegels, munten en affiches. Zijn bekendste vlag is de Koru Vlag, een alternatieve vlag voor Nieuw-Zeeland. Naast postzegels voor de Oostenrijkse Post ontwierp hij zegels voor de Kaapverdische Eilanden en voor de Verenigde Naties ter gelegenheid van de 35ste verjaardag van de Universele verklaring van de rechten van de mens.
In 1962 brak Hundertwasser door met zijn bijdrage aan de Biënnale van Venetië. In 1967 en 1968 zorgde hij voor opschudding door naakt een betoog over zijn ideeën af te steken. In de jaren '70 kocht Hundertwasser een groot gebied in de Nieuw-Zeelandse regio Bay of Islands waar hij een boerderij bouwde en jaarlijks een groot deel van het jaar zelfvoorzienend leefde. In de jaren '80 bepleitte hij de ecologische architectuur en werden voor het eerst bouwwerken naar zijn ideeën uitgevoerd. In 1980 ontving hij de Grote Oostenrijkse Staatsprijs.
Hundertwasser overleed in 2000 op 71-jarige leeftijd aan de gevolgen van een hartaanval aan boord van de "Queen Elizabeth 2" in de Stille Oceaan ter hoogte van Nieuw-Zeeland. Hij werd, naar zijn laatste wens, begraven op zijn boerderij in Nieuw-Zeeland, bij zijn vader en moeder.
Werk.
Hundertwasser was vrijwel uniek in zijn artistieke werk maar er zijn toch wel invloeden te bespeuren van andere kunstenaars. In zijn architectuur is de invloed van Antoni Gaudí (1852–1926) te zien, vooral in de organische vormen en het tegel- en mozaïekwerk van Hundertwasser. Ook werd hij geïnspireerd door het werk van de Oostenrijkers Egon Schiele (1890–1918) en Gustav Klimt (1862–1918). Hundertwasser was gefascineerd door spiraalvormen en noemde rechte lijnen "goddeloos en immoreel"
Kunst.
De schilderijen van Hundertwasser kenmerken zich door het uitbundig gebruik van kleur, het gebruik van kleine omkaderde vlakken en parallelle (maar niet rechte) lijnen, een fascinatie voor de spiraal en het ontbreken van rechte lijnen. Naast abstracte schilderijen maakte Hundertwasser gestileerd figuratieve schilderijen met als belangrijkste onderwerp gebouwen. Naarmate zijn interesse voor architectuur toenam, begon hij ook meer maquettes te bouwen.
Architectuur.
Kenmerkend voor Hundertwassers architectuur is het vrijwel ontbreken van rechte lijnen. Ook het materiaalgebruik is opvallend: veel keramiek in harde kleuren. Vaak maakt een toren(tje), met daarbovenop een ui-vorm, deel uit van de door hem ontworpen gebouwen. Daarnaast groeien in zijn ontwerpen planten uit de gevel en op het dak. In zijn werk zijn invloeden van Antoni Gaudí en jugendstil terug te vinden.
Vanuit Hundertwassers architectuurfilosofie was een huis de derde huid, naast de menselijke huid en de kledij, respectievelijk eerste en tweede huid.
Enkele van de praktische ideeën van Hundertwasser waren:
Gebouwen.
Enkele gebouwen naar zijn ontwerp zijn:
Hundertwasser was niet enthousiast over het Nieuwe Bouwen: "“Deze bouwstijl kun je omschrijven als: gevoel- en emotieloos, dictatoriaal, harteloos, agressief, glad, steriel, zonder ornamenten, koud, onpoëtisch, onromantisch, anoniem en gapende leegte. Een drogbeeld van functionaliteit. Huizen waarin mensen wonen, mogen niet worden overgelaten aan een tegen een cultuurpolitiek agerende architectuurmaffia die nihilistisch esthetische spelletjes met de mensen speelt.(...) als die intellectuele, natuur- en mensvijandige maffia mensen dwingt generaties lang in pervers modernistisch geconcipieerde en zielloos gebouwde huizen te wonen, dan is dat een permanente misdaad. Deze gedwongen acceptatie van dictatoriale huizen door bewoners legt precies de basis voor de algemene geestelijke en lichamelijke nood waaronder onze westerse beschaving, de staat, de natuur en wij allemaal lijden.”"
Naast het ontwerpen van nieuwe gebouwen legde Hundertwasser zich toe op de radicale verandering van bestaande gebouwen. Deze verbouwingen gaven hem de bijnaam "gebouwendokter". Enkele voorbeelden zijn:
Postzegels.
In 1974 herontdekte Hundertwasser een vroegere hobby toen hij de spiraalboom-postzegel voor Oostenrijk ontwierp. Velen vonden het geen 'echte' postzegel. Het ontwerp voor deze zegel werd gemaakt in 1974, te Tunis, als een aquarel en pasteltekening.
Veel van zijn ideeën, zoals "Het recht op creatie", "Overeenkomst met de natuur", "De tweede huid", "Het recht om te kunnen dromen", "Homo Humus Humanitas" en "Raamrecht", zijn vereeuwigd op een serie postzegels van de Verenigde Naties in 1983.

</doc>
<doc id="17546" url="https://nl.wikipedia.org/wiki?curid=17546" title="BNN">
BNN

BNN was een Nederlandse publieke omroep, opererend in het Nederlands publiek omroepbestel, opgericht op 15 augustus 1997 door Bart de Graaff, Gerard Timmer, Willem de Bois en Frank Timmer, die zich vooral richtte op de doelgroepen jongeren en jongvolwassenen tussen 15 en 35 jaar. Op 1 januari 2014 fuseerden de "omroepen" BNN en VARA tot BNN-VARA. Sinds 24 augustus 2017 worden de programma's uitgezonden onder de naam BNNVARA. De afzonderlijke omroepverenigingen BNN en VARA fuseerden formeel op 1 september 2018. Daarmee kwam een eind aan BNN.
Geschiedenis.
Televisieprogramma.
Aanvankelijk begon BNN als televisieprogramma bij het toen nog publieke Veronica, gepresenteerd door Bart de Graaff. De eerste uitzending was op 3 januari 1995. Net als in B.O.O.S., het kinderprogramma dat De Graaff hiervoor presenteerde, pretendeerde De Graaff in BNN opnieuw dat hij een eigen omroep had, binnen de uitzendtijd van Veronica. De Graaff richtte zich met het programma op volwassenen tussen de 20 en 35, al keken er ook veel kinderen. In het eerste seizoen van het programma, dat uitgezonden werd in het eerste kwartaal van 1995, nam De Graaff een voorproefje op het commerciële avontuur van Veronica dat op 1 september 1995 zou beginnen. Hij reed hiervoor met een busje langs verschillende televisiestudio’s, voor een kijkje achter de schermen bij televisieprogramma’s en commerciële televisiestations. 
De benaming BNN, destijds afkorting van 'Bart News Network', was een parodie op de Amerikaanse nieuwszender CNN (Cable News Network).
Terugkeer in het publieke bestel.
Na het commercieel gaan van Veronica vatte De Graaff het plan op om met een omroep terug te keren in het publieke bestel. Met hulp in de vorm van zendtijd van Veronica en media-aandacht door sponsoring van N.E.C., wist De Graaff in vrij korte tijd een groot aantal leden te werven.
Op 6 september 1998 werd het eerste publieke BNN-televisieprogramma uitgezonden. Het acroniem "BNN" stond voortaan voor News Network met de B van Brutaal. Met "De Zondagavond van BNN" werden een aantal korte programma's gemaakt die aan- en afgekondigd werden door De Graaff, en waarin luchtige informatie en humor de boventoon voerden. In 1998-1999 werd de serie "De Jimmy Hopper Show" van zeven afleveringen uitgezonden als parodie op "The Jerry Springer Show", met Casper van Bohemen als Jimmy Hopper en Froukje de Both als zijn dochter. Tevens meespelend o.a. Joep Onderdelinden, Tatum Dagelet, Menno Bentveld, John Williams, Herman Brood en De Graaff zelf. Na het overlijden van De Graaff op 25 mei 2002, werd de naam veranderd in "Bart's Neverending Network". Vanaf dat moment is De Graaff '(B)Ere-voorzitter'. Gerard Timmer werd voorzitter en werd later opgevolgd door Laurens Drillich. Drillich stopte op 1 december 2007 met zijn werkzaamheden en werd opgevolgd door Patrick Lodiers.
BNN dreigt te verdwijnen.
In november 2002 werd bepaald dat BNN 150.000 leden moet hebben om te kunnen voortbestaan (dit was eerst 100.000). In september 2003 begon een wervingscampagne om de resterende 50.000 leden voor 1 januari 2004 te verkrijgen. Dit werd later uitgesteld tot 1 maart. BNN nam met enkele BN'ers de single "5 jaar (en nog lang niet klaar)" op en zond op 27 oktober 2003 een grote ledenwerfactie ("We zitten in de SHIT dus word lid") op televisie uit, waarmee de resterende ruim 20.000 mensen lid werden gemaakt.
BNN mocht 360 uur televisie en 1200 uur radio per jaar maken. BNN was, tot de intrede van Omroep MAX in 2005, de enige ledenomroep in het publieke bestel zonder eigen televisiegids.
In mei 2004 dreigde BNN opnieuw te verdwijnen en de omroep begon een nieuwe campagne: 'BNN moet blijven'. Nu was het de Eerste Kamer die overtuigd moest worden dat BNN voldoende draagvlak had in de samenleving om in het omroepbestel te blijven. Hoewel het inmiddels bijna 225.000 leden had, moest BNN volgens de Mediawet 2008 300.000 leden hebben. Zowel staatssecretaris Medy van der Laan als de Tweede Kamer vond dat dat aantal verlaagd kon worden tot 150.000, maar de Eerste Kamer was het daar niet mee eens. Die stelde dat er gelegenheidswetgeving gemaakt werd om BNN tegemoet te komen, en vond dat deze verlaging deel moest uitmaken van de volledige mediavisie van het kabinet. De bewindsvrouw had dat inmiddels toegezegd.
In oktober 2006 won BNN voor het eerst de Gouden Televizier-Ring met het programma "De Lama's" en in mei 2007 herdacht BNN het overlijden van De Graaff.
In 2008 begon BNN met een grootse campagne onder het motto 'Koop dit, word lid'. Hiermee probeerde de omroep zoveel mogelijk leden te werven, omdat het aantal gerelateerd was aan de hoeveelheid zendtijd die toegewezen werd. Op 24 maart 2009 werd tijdens de "De Coen &amp; Sander Show" op 3FM bekendgemaakt dat de omroep de grens van 300.000 leden had bereikt, waarmee het een A-status behaalde.
In mei 2011 gaven VARA en BNN te kennen het voornemen te hebben om onder voorwaarden te willen fuseren in het kader van de voorgenomen reorganisatie van het publieke omroepbestel in 2016. Deze fusie ging voor de omroepactiviteiten formeel in op 1 januari 2014.
Sinds 24 augustus 2017 worden alle programma's uitgezonden onder het merk BNNVARA. De afzonderlijke omroepverenigingen BNN en VARA fuseerden formeel op 1 september 2018.
De Grote Donorshow.
Op 1 juni 2007 zond BNN een grote liveshow uit, "De Grote Donorshow", waarin een terminaal zieke vrouw uit drie kandidaten, die wachtten op een donornier, mocht kiezen wie haar nier krijgt. Bart de Graaff stond zelf jaren op de wachtlijst voor een donornier. Het was dagenlang het gesprek van de dag in binnen- en buitenland; de Nederlandse Tweede Kamer besteedde er een debat aan. Maar uiteindelijk bleek het nep te zijn. De drie kandidaten die "streden" om de nier waren wel degelijk nierpatiënten, maar waren op de hoogte van het feit dat er geen nier beschikbaar was. Het programma was vooral bedoeld om aandacht te vragen voor het probleem dat er veel mensen overlijden doordat er geen donororganen beschikbaar zijn. De periode na het programma werd er weliswaar zowel nationaal als internationaal aandacht aan besteed, maar tot een wetswijziging omtrent donorregistratie kwam het niet. Het programma leidde wel tot een Emmy Award voor Beste Non-scripted Entertainment.
De Hoofdprijs.
Sinds 2003 werd De Hoofdprijs uitgereikt, een prijs van BNN voor de populairste programma's. De Hoofdprijs wordt uitgereikt in vijf categorieën: amusement, infotainment, drama, presentatie en acteren.
101 TV.
Op 1 november 2006 startte BNN met de themazender 101 TV, later NPO 101. Het was een zender die te zien was via internet of via de decoder. De doelgroep van deze zender waren jongeren tussen de 13 en 34 jaar. Zes jongeren maakten voor deze zender programma's, presenteerden en deden het geluid en camerawerk. Sinds 26 maart 2018 is de naam van het themakanaal gewijzigd in NPO 3 Extra en verzorgen andere omroepen, voornamelijk AVROTROS programma's op de zender.
Programma's.
Televisieprogramma's.
Tijdens de veranderingen in het publieke bestel op 4 september 2006 verhuisden de programma's van BNN van Nederland 2 naar Nederland 3. Hiermee was BNN nog een van de weinige publieke omroepen die een eigen 'thuisnet' had.
Films.
Ook helpt BNN mee met het produceren van films.
Muziek.
Bart de Graaff en zijn opvolgers hebben in de geschiedenis van BNN een aantal clips opgenomen met een groot aantal BN'ers.

</doc>
<doc id="17547" url="https://nl.wikipedia.org/wiki?curid=17547" title="Publieke bestel">
Publieke bestel



</doc>
<doc id="17548" url="https://nl.wikipedia.org/wiki?curid=17548" title="Part per million">
Part per million



</doc>
<doc id="17551" url="https://nl.wikipedia.org/wiki?curid=17551" title="Gif">
Gif



</doc>
<doc id="17555" url="https://nl.wikipedia.org/wiki?curid=17555" title="Rob Harmeling">
Rob Harmeling

Lodewijk Johannes (Rob) Harmeling (Hellendoorn, 4 december 1964) is een Nederlands voormalig profwielrenner en huidig ploegleider van TDT-Unibet Cycling Team.
Wielrenner.
Van talent tot profrenner.
Harmeling was in zijn amateurtijd een groot talent. Herman Krott was zijn ploegleider bij de Amstel Bier wielerploeg, die eerder onder meer Gerrie Knetemann en toenmalig wereldkampioen Joop Zoetemelk de kneepjes van het vak had aangeleerd. Krott vergeleek in 1986 de fanatieke houding van de jonge Zoetemelk met die van Harmeling: 'Ik zeg niet dat hij de evenknie van Zoetemelk zal worden, maar de manier waarop deze jongen met zijn sport bezig is verraadt veel goeds.' Harmeling werd later dat jaar wereldkampioen in de ploegentijdrit voor amateurs.
In 1988 won hij drie etappes in de Ronde van Griekenland en ook een etappe in de zwaarste meerdaagse wedstrijd voor amateurs, de Vredeskoers. Dit leverde hem een selectie op voor de Olympische Spelen van 1988 in Seoel. Daar eindigde hij als 38ste in de individuele wegwedstrijd. In 1989 werd hij professional bij de Belgische ploeg "Histor-Sigma". Daar moest hij zich schikken in een knechtenrol en kreeg hij niet de ruimte om ook zelf te stralen. Harmeling speelde daarom met de gedachte om te stoppen.
Van rode lantaarn tot podium.
Van 1991 tot 1995 kwam hij uit voor de TVM-wielerploeg. In 1991 won hij de rode lantaarn in de Tour. In 1992 won hij de derde touretappe met aankomst in Bordeaux.
Harmeling is sinds zijn actieve wielercarrière actief als fabrikant van spierverzorgende producten. Harmeling was vaak te gast in het televisieprogramma "De Avondetappe" en heeft ook nog klein rolletje gespeeld in de film "Ventoux".
Harmeling werd door onder meer Pedro Delgado "la douze" genoemd, omdat Harmeling er patent op had dat hij altijd net te groot reed, zoals hij zelf zei (in "Sunday United" van 4 mei 2003). In die tijd werd nog niet gereden met elf tanden achter, maar was de twaalf ('douze') het kleinste tandwiel.
Ploegleider.
In december 2022 werd Harmeling aangekondigd als ploegleider van de nieuwe continentale wielerploeg TDT-Unibet Cycling Team. Hij maakte zijn debuut in de openingsklassieker de Ster van Zwolle, waar hij in 1984 vierde werd. Een jaar later werd hij tweede achter drievoudig winnaar Dries Klein, die in de editie van 2023 ploegleider was bij VolkerWessels. De geschiedenis herhaalde zich, want Harmelings renner Martijn Budding werd tweede achter Kleins renner en drievoudig winnaar Coen Vermeltfoort.

</doc>
<doc id="17556" url="https://nl.wikipedia.org/wiki?curid=17556" title="Arthur Docters van Leeuwen">
Arthur Docters van Leeuwen

Arthur Winfried Hein Docters van Leeuwen (Den Haag, 8 mei 1945 – aldaar, 14 augustus 2020) was een Nederlandse jurist en topambtenaar, die onder meer hoofd van de BVD, voorzitter van het College van procureurs-generaal en voorzitter van de Autoriteit Financiële Markten was.
Biografie.
Docters van Leeuwen werd geboren te Den Haag en groeide op in Zeist, waarnaar de familie in 1946 was verhuisd. In 1963 deed hij eindexamen aan het gymnasium, daarna studeerde hij rechten in Utrecht waar hij lid werd van Unitas. In 1969 studeerde hij af in staats- en bestuursrecht. Docters van Leeuwen overleed in 2020 op 75-jarige leeftijd.
Loopbaan.
Docters van Leeuwen begon zijn loopbaan in 1969 als ambtenaar op de afdeling wetgeving, hoofdafdeling Pensioenen en Wachtgelden, directoraat-generaal Overheidspersoneelsbeleid bij het Ministerie van Binnenlandse Zaken. Daarna was hij van 1970 tot 1980 inspecteur der Rijksfinanciën bij het ministerie van Financiën.
In 1980 keerde hij terug op het Ministerie van Binnenlandse Zaken als plaatsvervangend directeur politie op het directoraat-generaal Openbare Orde en Veiligheid. In 1981 werd hij plaatsvervangend directeur-generaal voor Openbare Orde en Veiligheid.
Begin 1989 werd Docters van Leeuwen benoemd als hoofd van de Binnenlandse Veiligheidsdienst (BVD), de huidige AIVD. Hij werd in 1995 opgevolgd door viceadmiraal Nico Buis.
Op 1 januari 1995 werd hij procureur-generaal bij het Gerechtshof Den Haag en voorzitter van het College van procureurs-generaal. In 1998 raakte hij als procureur-generaal in conflict met toenmalig minister van Justitie Winnie Sorgdrager. Dit leidde tot zijn ontslag (Zie de Affaire van Sorgdrager en de procureurs-generaal). Over deze affaire werd in 2003 een docudrama gemaakt, gebaseerd op het boek "Klem in de draaideur" van Ad van Liempt en Ger van Westing.
Van september 1999 tot 1 juni 2007 was hij bestuursvoorzitter van de Autoriteit Financiële Markten (AFM) en haar rechtsvoorganger Stichting Toezicht Effectenverkeer (STE). Na zijn pensionering was Docters van Leeuwen onder andere voorzitter van Holland Financial Centre, research fellow aan de Nederlandse School voor Openbaar Bestuur en voorzitter van de adviesraad bij IRS, een bedrijf dat zich richt op integriteits- en veiligheidsvraagstukken.
In 2005 was hij aanwezig op de Bilderbergconferentie te Rottach-Egern, Duitsland.
In november 2008 werd hij benoemd als commissaris bij Aegon namens de overheid.
In oktober 2009 kreeg Docters van Leeuwen van de Nederlandse Orde van Advocaten de opdracht uit te zoeken hoe het toezicht op advocaten kon worden verbeterd. In zijn advies, dat in april 2010 verscheen, pleitte hij voor een sterkere positie van de deken.
In juli 2011 werd hij een van de drie Nederlandse bestuurders bij Oilinvest, nadat het bedrijf de banden met de vroegere Libische staatsaandeelhouders had verbroken en de aandelen waren overgegaan naar een stichting. Oilinvest is een van de grootste van oorsprong Libische bedrijven in Europa, dat vanuit Ridderkerk via dochters in verschillende Europese landen ruim 3.000 benzinestations van Tamoil en een aantal raffinaderijen exploiteert.
Politiek.
Docters van Leeuwen was gedurende 20 jaar lid van D66, tot 2002. Hij stapte over naar de VVD. Bij de VVD maakte hij deel uit van een commissie die het beginselprogramma van de partij vernieuwde. Het concept van het nieuwe Liberaal Manifest werd op 25 februari 2005 gepresenteerd. Hij trok zich terug als VVD-kandidaat voor de Tweede Kamerverkiezingen van 2006, omdat hij de 10e plaats op de lijst te laag vond. Daarnaast stak het hem dat Fred Teeven op de 5e plaats stond. "Daarmee geeft de VVD zichtbaar de voorkeur aan een lijn die de mijne niet is", aldus Docters van Leeuwen in een brief aan VVD-partijleider Mark Rutte.
Schrijver.
In de jaren zestig publiceerde hij onder het pseudoniem "Hein Wybrand" een aantal erotische verhalen in Maatstaf die in 1971 door uitgeverij Bert Bakker werden uitgegeven onder de titel "Het reservaat".
Op 30 november 2011 kwam onder zijn eigen naam het sprookjesboek "Late sprookjes" uit bij uitgeverij Prometheus ().
Medio oktober 2013 verscheen bij uitgeverij Prometheus een dichtbundel van zijn hand getiteld "Weggewaaid".
Daarnaast werkte hij aan een proefschrift over de institutionalisering van overheidsorganisaties. Zijn beoogd promotor was Uri Rosenthal.
In 2020 publiceerde uitgeverij Prometheus postuum zijn memoires onder de titel: "Arthur Docters van Leeuwen: een spoor van vernieuwing".

</doc>
<doc id="17557" url="https://nl.wikipedia.org/wiki?curid=17557" title="Krčki Most">
Krčki Most

Krčki Most is de huidige naam voor de in 1980 geopende brug van het vasteland van Kroatië, nabij de aansluiting op de verbindingsweg tussen Rijeka en Split, naar het eiland Krk. De brug ontsluit het eiland en verbindt Rijeka met een luchthaven die zich op het eiland bevindt. Voorheen sprak men van de "Titov Most".
De brug bestaat uit twee spanbogen met als steunpunt het eilandje St. Marko, de boog tussen het vasteland en het eilandje was in 1980 de langste van de wereld en staat te boek als een communistisch prestigeproject. Het was een vrij revolutionair initiatief, zo zijn twintig kanalisaties verwerkt voor olie, drinkwater, elektriciteit enzovoorts. De brug sluit bij hevige noordenwind (Bora) 's winters voor het (vracht)verkeer.

</doc>
<doc id="17558" url="https://nl.wikipedia.org/wiki?curid=17558" title="Dendermonde">
Dendermonde

Dendermonde (Frans: "Termonde") is een stad in de Belgische provincie Oost-Vlaanderen. De stad ligt in de driehoek Gent-Brussel-Antwerpen, een van de meest verstedelijkte gebieden van het land. Het is de hoofdplaats van het arrondissement Dendermonde en ligt in de Denderstreek. De stad ligt aan de samenvloeiing van Dender en Schelde en telt ruim 47.000 inwoners, die Dendermondenaars worden genoemd. Dendermonde is Nederlandstalig en door een voortschrijdend assimilatieproces is het dialect met uitsterven bedreigd.
Symbolen van de Dendermondse folklore zijn het Ros Beiaard, de drie gildereuzen Indiaan, Mars (mythologie) en Goliath (Bijbel), de knaptanden, het Schipken, de Helleput en het Rad van Fortuin (folklore).
Historisch overzicht.
Tot de Gallo-Romeinse periode.
In Dendermonde werden het skelet van een mammoet en ook een bot van een prehistorische neushoorn ontdekt. In Vlassenbroek, een gehucht van Baasrode, vond men mesolithische jagerskampen met werktuigen uit vuursteen (silex), die dateren uit circa 10.000 v. Chr., wat wijst op een zeer vroege menselijke aanwezigheid in de regio. De Scheldevallei werd reeds bezocht door rondtrekkende jagers, voor de mens aan landbouw of veeteelt deed. In de bronstijd werd op het Hoogveld een tumulus (cirkelvormige grafheuvel) opgericht.
In de Schelde tussen Dendermonde en Zele vond men bronzen tongzwaarden (ca. 1.100 - 750 v. Chr.). Ze waren gebroken en dus onbruikbaar gemaakt, mogelijk met een religieuze bedoeling. Dit bewijst dat er ten laatste in de achtste eeuw v. Chr. reeds handelsroutes over grote afstanden bestonden, vermits tin, een van de grondstoffen, nodig voor de vervaardiging van brons in onze streken niet voorkomt.
Opgravingen in het voorjaar van 2010 aan het Kleinzand te Grembergen brachten sporen van een nederzetting uit de vroege ijzertijd (ongeveer 800 v. Chr.) en drie Romeinse brandrestgraven aan het licht. Deze site werd in de Romeinse tijd, vanaf 175 na Chr. opnieuw als landbouwzone in cultuur gebracht. Bij graafwerken in de Dendermondse polder trof men werktuigen uit het neolithicum (vroege landbouwperiode).
Op de hoog gelegen Zwijvekekouter vonden archeologen in de zomer van 1956, onder leiding van professor De Laet, twee Gallo-Romeinse brandrestengraven. Ze dateren van circa 125-150 na Christus. Op het Hoogveld vond men een graanspieker uit de ijzertijd en een Keltisch-Romeins heiligdom. Uit de Dender haalde men vele bronzen en één verzilverde Romeinse munt, o.a. uit de tijd van keizer Constantijn de Grote.
Stichting van de stad en bloeiperiode tot de 13e eeuw.
Als gevolg van de volksverhuizingen werd de geromaniseerde Scheldevallei geleidelijk bewoond door Germaanse nieuwkomers. Het christelijk geloof en de Germaanse religie bestonden zo gelijktijdig. Op de Zwijvekekouter ontstond een begraafplaats. Dankzij de opgravingen door archeologen van de Koninklijke Musea voor Kunst en Geschiedenis in 1933 tot 1935 werd Saksisch aardewerk, Frankisch glas, een zilveren fibula (5de eeuw) en een gouden ring (7e eeuw) gevonden. In 843 plaatst het Verdrag van Verdun Dendermonde in Lotharingen, het middenrijk dat aan keizer Lotharius I toekwam tussen het gebied van diens broers Karel de Kale en het Oost-Frankische rijk van Lodewijk de Duitser.
Door de zeer gunstige ligging aan twee bevaarbare waterlopen (Dender en Schelde) ontstond in de Frankische periode een pre-stedelijke nederzetting op de plaats van de huidige Vlasmarkt. Later ontstond er ook bewoning op de linker Denderoever in de omgeving van een burcht.
Deze burcht was de opvolger van een eenvoudige versterking, zoals er langs de Schelde vele opgericht werden om de bevolking te beschermen tegen de plunderende Vikingen. Deze houten burcht werd ca. 950 na Chr. in opdracht van keizer Otto II, zoon van Otto de Grote gebouwd. Omringd door Dender en Visgracht, bevond ze zich op de plaats waar thans het gerechtsgebouw staat en vormde de bestuurlijke zetel van het Land van Dendermonde. Deze heerlijkheid bestond reeds voor het begin van de twaalfde eeuw.
Het Sint-Alexiusbegijnhof bestaat sinds 1288. Het vormde een oord van devotie in het hart van de stad.
De stad zelf maakte vanaf 1233 geen deel meer van uit van de heerlijkheid. De naam "Dendermonde" werd het eerst vermeld in een oorkonde "Rainghouts de Thenremonde" uit 1087. Bij de burcht kwam een burchtkapel en op de huidige Grote Markt was in de elfde eeuw een begraafplaats.
De eerste heren van Dendermonde waren de afstammelingen van de provoosten van de Gentse Sint-Baafsabdij.
Voor 950: Wenemar van Dendermonde
977-991: Hermenfried van Dendermonde, zoon van Wenemar
1019: Robrecht van Dendermonde
Ringoot, heer van Dendermonde, zoon van Ringoot de Kale van Gent, overleed op 3 oktober 1106. Men vermoedt dat hij een dochter had die huwde met Daniel, kleinzoon van Boudewijn I van Aalst.
Robrecht III van Bethune, bijgenaamd "de Leeuw van Vlaanderen, huwde met Blanche van Anjou-Sicile, een kleindochter van koning Lodewijk VIII van Frankrijk. 
In 1223 werd in Dendermonde een cisterciënzerinnenabdij gesticht en in 1233 kende Robrecht VII van Bethune Dendermonde stadsrechten toe. Rond 1200 was de Dender al bevaarbaar tussen Dendermonde en Aalst. Later konden schuiten, wanneer er bij voldoende regen genoeg water in de rivier stond, ook Ath bereiken.
In de dertiende en veertiende eeuw was Dendermonde een omwalde stad in volle expansie, dankzij de textielnijverheid. Ze had zandstenen muren, torens en poorten. Aan de binnenkant van de stadsmuren waren gewelven die bescherming boden bij vijandelijke aanvallen. De stad had vier stadspoorten: 1) in het westen de Steenpoort aan de huidige Kerkstraat voor de verbinding met Gent, 2) in het noorden de Waaslandpoort aan de Veerstraat voor de verbinding met het Waasland, 3) in het noordoosten de Mechelsepoort aan de Mechelsestraat voor de verbinding met Mechelen, 4) in het zuidoosten de Brusselsepoort voor de verbinding met het hertogdom Brabant en Brussel. In het stadscentrum liepen vele grachten (thans overwelfd), zoals in het midden van de Kerkstraat, de Van Winckellaan en de Oude Vest. De welvaart was gebaseerd op 4 pijlers: de lakennijverheid, de vlasnijverheid, de ambachten en de handel. Er was een jaarlijkse jaarmarkt waar Vlaamse, Franse en Duitse handelaars hun waren verkochten. Uit Frankrijk kwam wijn; uit Duitsland bier en keramiek.
Veertiende en vijftiende eeuw.
Van 1297 tot 1303 werd Dendermonde bezet door de troepen van koning Filips IV van Frankrijk (Filips de Schone). Mogelijk namen Dendermondenaren in 1302 deel aan de Guldensporenslag. De Denderbrug die Grote Markt en de Koornaard (nu Vlasmarkt geheten) met elkaar verbond, was tot 1380 in hout. Ze werd toen in zandsteen herbouwd. Ondanks de strategische ligging, raakte Dendermonde in de 15e eeuw langzamerhand in economisch verval.
Aan het einde van de veertiende eeuw was in Dendermonde een zilversmid actief en ook in de vijftiende, zestiende en zeventiende eeuw werkten zilversmeden in de stad. Zij vervaardigden ringen en religieuze voorwerpen. Ook werden er tinnen voorwerpen gemaakt. De textielindustrie (het Dendermondse laken) veroorzaakte in de veertiende eeuw gewapende conflicten met Gent, dat zich door de Dendermondse concurrentie bedreigd voelde. In 1380 werd de stad door de naijverige Gentenaars belegerd, ingenomen en leeggeplunderd. Dit ging gepaard met veel bloedvergieten, zelfs tegenover vrouwen en kinderen. Vanaf 1384 werd Dendermonde opgenomen in de bezittingen van de hertogen van Bourgondië. Filips de Goede, hertog van Bourgondië en graaf van Vlaanderen bracht in 1465 een bezoek aan Dendermonde. Hij gaf toestemming om een nieuw Vleeshuis te bouwen.
Begin 15de eeuw bevond zich het zogenaamde "nieuwe Lombaardenhof" in de Boomgardstraat. Daar werkten bankiers, meestal afkomstig uit Frankrijk of Noord-Italië (Lombardije).
In 1468 ontving het stadsbestuur Margaretha van York, echtgenote van de laatste Bourgondische hertog, Karel de Stoute. Ze bezocht de Lakenhalle (nu stadhuis) en de Onze-Lieve-Vrouwekerk.
Zestiende en zeventiende eeuw.
Vanaf 1538 vinden we in de rekeningen van de Dendermondse baljuws aanduidingen terug van protestantse invloeden. De Spaanse inquisitie was ook in Dendermonde actief. Tijdens de Beeldenstorm van 1566 werd het interieur van de Onze-Lieve-Vrouwekerk volledig vernield. Sporen van deze vernielingen zijn nog steeds zichtbaar aan de pilaren waar de decoratie gedeeltelijk weggekapt werd. Terwijl de stad in handen was van de beeldenstormers werd deze kerk zelfs als stal voor dieren gebruikt.
In 1565 werden uitermate nauwkeurige kaarten gemaakt van Dendermonde door Jacob van Deventer (cartograaf) en in 1584 door Pierre Le Poivre. Deze kaarten of plattegronden waren opgesteld met militaire bedoelingen om de stad beter te kunnen verdedigen. 
De Tachtigjarige Oorlog deed het bevolkingsaantal in het Land van Dendermonde bijna halveren. Na diverse andere epidemies, brak in 1569 de pest uit, waardoor de verering van H. Rochus in de dekenale kerk opnieuw een herleving kende. Op 5 september 1572 werd Dendermonde veroverd door troepen van Willem van Oranje, onder leiding van kapitein Nuffel uit Mechelen, maar een maand daarna ontvluchtten zij de stad en werd Dendermonde door de Spaanse troepen ingenomen en geplunderd. Na de Spaanse Furie in Antwerpen (november 1576) slaagde François van Ryhove erin om het Spaanse garnizoen in Dendermonde af te kopen en te doen vertrekken; als beloning werd hij hoogbaljuw van Dendermonde. Op 4 augustus 1578 kwam de stad in handen van de Staten, op 12 maart 1579 vestigden radicale protestanten er de macht van de calvinistische Gentse Republiek, waarna de katholieke clerus uit de stad werd verbannen en alle geestelijke goederen werden geconfisqueerd. Op 14 augustus 1579 werd Baasrode door de Spanjaarden platgebrand. Vele inwoners van het dorp vluchtten of werden vermoord. Op 17 augustus 1584 moest Dendermonde capituleren voor de Spaanse troepen van Alexander Farnese, hertog van Parma en Piacenza en bleef daarmee een overwegend katholieke stad.
Vervolgens werd een nieuwe vesting gebouwd. De aartshertogen Albrecht en Isabella deden hun blijde intrede in de stad op 27 januari 1600. In 1603 vond een heksenproces plaats tegen Anna Scoorcx uit Zele. Ze stierf op de pijnbank.
Lodewijk XIV, koning van Frankrijk belegerde de stad in 1667, maar ontsnapte nipt aan de dood en moest zijn leger terugtrekken toen Dendermonde de polders liet overstromen. Tijdens de Spaanse Successieoorlog was het lot de stad minder gunstig gezind. In 1706 werd de stad door de Britse generaal Hertog van Marlborough in puin geschoten.
Het Oostenrijks bestuur.
Op de Vredesconferentie in Utrecht (1712-1713) werd beslist dat de Spaanse Nederlanden voortaan door de Oostenrijkse Habsburgers zouden bestuurd worden. Er kwam echter een reeks garnizoenen met soldaten uit de Republiek (Verenigde Provinciën) in de Zuidelijke Nederlanden, wat door de Oostenrijkers als een vernedering ervaren werd.
Het tweede Barrièretraktaat van 1717 had als gevolg dat de Dendermondse kazernes bemand werden door Nederlanders en Oostenrijkers, die met de troepen in de andere barrièresteden een bescherming tegen een eventuele Franse agressie, moesten garanderen. Door de aanwezigheid van soldaten uit de Verenigde Provinciën had de stad opnieuw een protestantse gemeente.
Toch viel Frankrijk de Nederlanden opnieuw aan. De Franse koning Lodewijk XV zocht zoveel mogelijk gebieden te annexeren om Frankrijk sterker te maken. Van 1745 tot 1749 werd Dendermonde bezet door het Franse leger. Na 1750 kon de stad zich herstellen en nieuwe initiatieven nemen. In 1768 werd begonnen de Dender tussen Aalst en Dendermonde te kanaliseren. Economisch kende Dendermonde onder het Oostenrijks bestuur een nieuwe bloeiperiode die duurde tot 1794.
Op 13 november 1792 vond bij Dendermonde een gevecht plaats tussen Franse en Oostenrijkse troepen. Na de beslissende Franse overwinning in de Slag bij Fleurus (1794) op Oostenrijk werden de Oostenrijkse Nederlanden definitief door Frankrijk bezet.
In het Land van Dendermonde betekende dit verkrachtingen, opeisingen en afpersing door de Franse soldaten.
Napoleon, Willem I en het jonge onafhankelijke België.
In het begin van de negentiende eeuw telde Dendermonde 5.000 à 6.000 inwoners. De havenbedrijvigheid en de talrijke religieuze gebouwen typeerden het centrum binnen de stadspoorten en omwalling, waarvan vandaag nog resten overblijven.
In 1800, onder het bewind van eerste consul Napoleon Bonaparte, bekwam Dendermonde, ondanks het feit dat het een relatief kleine stad was, een rechtbank van eerste aanleg. Op de spits van het belfort werd een koperen bol geplaatst met bovenaan de letter N (Napoleon) en de naam van de Kerkstraat, destijds de belangrijkste straat in het centrum, werd veranderd in "Rue Bonaparte". Na Napoleon's nederlagen in Duitsland (1813) en zijn eerste abdicatie (1814) verdween alles wat herinnerde aan de Franse keizer. Bij het begin van het Congres van Wenen werden de Oostenrijkse Nederlanden toegewezen aan Nederland.
Onder het bewind van de Nederlandse koning Willem I (1815-1830) werd de militaire verdedigingsgordel rond het stadscentrum omgevormd. Er kwamen nieuwe stadspoorten (Brusselse Poort), bastions (Bastion V), bunkers en arsenalen in het kader van de Wellingtonbarrière, die nog grotendeels bewaard zijn. Tijdens het Verenigd Koninkrijk der Nederlanden werd van 1827 tot 1830 een infanteriekazerne gebouwd, nu beschermd als monument. Tijdens de Belgische Revolutie kon, ondanks de aanwezigheid van Nederlandse troepen de overgang naar een onafhankelijk België zonder geweld verlopen.
Het Heilige Maagdcollege werd in 1834 door de priesters Jan Baptist Van Bavegem en Jan Lodewijk D’Hollander opgericht. Het was oorspronkelijk gelegen aan de Beestenmarkt (nu Emiel Van Winckellaan genaamd). Na de verwoesting door het Duitse leger van de schoollokalen in 1914 verhuisde het naar de Kerkstraat. De Sint-Pieter en Paulusabdij van de orde der Benedictijnen werd in 1837 opgericht en is een voortzetting van de abdij van Affligem die in 1796 door de Franse revolutionaire bezetters werd opgeheven.
Dendermonde was na Brussel en Mechelen de derde stad op het Europese continent die een spoorwegverbinding kreeg. Op 2 januari 1837, kwam koning Leopold I van België naar Dendermonde. In de namiddag kwam de stoomtrein ‘Le Bayard’ vanuit Mechelen de fiere stad binnengereden. Vijftien saluutschoten werden afgevuurd toen de eerste trein op de lijn Mechelen-Dendermonde-Gent toekwam.
In 1837 kwam er een houten stationsgebouw, dat in 1849 door een gebouw in baksteen vervangen werd. In 1850 werd de stad opnieuw bezocht door koning Leopold I. Dankzij het station ontwikkelden de Vlasmarkt en de Brusselsestraat (Dendermonde) zich tot winkelstraten. Zij vormen immers de verbinding tussen het bestuurlijke centrum (stadhuis en justitiepaleis) en het station.
In 1856 werd in de Kerkstraat het Sint-Vincentiusinstituut gesticht (klooster voor zusters van de orde van Sint-Vincentius), waaruit een meisjesschool ontstond. Het bedrijf Vertongen-Goens dat bestond uit een kabelfabriek en een touwslagerij stelde honderden arbeiders te werk.
Het stedelijk kerkhof, ontworpen door stadsarchitect Edouard Bouwens werd in 1882 aangelegd op de grens met Appels. Het jaar 1911 bracht de opening van de eerste bioscoop.
Twintigste eeuw: 1900 tot 1944.
De neogotische Sint-Egidiuskerk in Sint-Gillis-Dendermonde werd tussen 1903 en 1907 naar een ontwerp van architect H. Vaerwyck gebouwd met een hoge monumentale toren. In 1906 werd de status van vestingstad door het Belgisch leger opgeheven, maar de kazerne bleef in gebruik. Reeds in 1892 bestond er in Dendermonde een ontluikende Vlaamse Beweging, waarvan Lodewijk Dosfel een bezieler was.
In 1914 was er een Ros Beiaardommegang naar aanleiding van de aanstelling van burgemeester Leo Bruynincx.
Tijdens de Eerste Wereldoorlog werden van 4 tot 6 september 1914 bijna alle huizen in het centrum verwoest, toen het Duitse leger van Wilhelm II brandstichtte. Voor de brandstichting werden huizen en winkels geplunderd, waarbij de Duitse soldaten vooral voedingsmiddelen roofden. Het Vleeshuis op de Grote Markt, een aantal hoekwoningen en arbeidershuisjes bleef gespaard. De rookpluim van de brand was te zien in het Waasland en tot in Destelbergen. De bevolking leefde in kelders, kazernes en barakken of trok weg. Op 16 en 17 september werd opnieuw door het Duitse leger brand gesticht. Nu werden de openbare gebouwen geviseerd. Ook het stadhuis en belfort brandden af, waarbij een deel van het stadsarchief verloren ging. De fabriek van Vertongen-Goens, die touwen en staaldraadkabels produceerde werd verwoest. Door deze wreedheden tegen haar burgerbevolking behoort Dendermonde tot de zeven Belgische martelaarsteden. Slechts 4 procent van de huizen bleef bewoonbaar en de bevolking daalde van ruim 10.000 tot slechts 2.000 inwoners. De daklozen trokken weg naar andere gemeenten.
Zowel uit Dendermonde als de naburige gemeente Sint-Gillis werden gijzelaars weggevoerd naar Duitsland. Als gevolg van de armoede trokken tijdens de oorlog of na 1918 enkele begoede families weg uit de stad. Ze verhuisden tijdelijk of definitief naar Overmere, Waasmunster en Zele. Daardoor had Dendermonde in de jaren twintig minder industrie dan in 1914. Op industrieel vlak kwam Dendermonde deze zware klap nooit volledig te boven en ook cultureel (onderwijs, schilderkunst en muziek) was het een groot verlies.
Wegens zijn vroegere functie van vesting- en garnizoensstad en de catastrofe van 1914 is Dendermonde niet uitgegroeid tot een grote stad. 
Het oorlogsmonument op het Heldenplein werd ingehuldigd in juli 1924. In 1933-1934 werd een betonnen viaduct over de spoorwegen tussen Dendermonde en Sint-Gillis-bij-Dendermonde aangelegd. Tijdens de Tweede Wereldoorlog bleef de stad gespaard van vernielingen. In september 1942 werd Dom Anselmus, die actief was in het verzet door de Geheime Feldpolizei gearresteerd en op 10 november van hetzelfde jaar gefusilleerd in de bossen van Loppem. Op 4 september 1944 werd Dendermonde bevrijd door Britse troepen.
Twintigste eeuw: van 1945 tot 1995.
In 1953 (nacht van 31 januari op 1 februari) ontstonden als gevolg van een zware storm vier dijkbreuken in Vlassenbroek, één in Appels en één in Grembergen. Het Scheldewater overstroomde Vlassenbroek en een deel van de wijk het Keur. Vee verdronk en de materiële schade was groot, maar de inwoners van Vlassenbroek konden zich redden. In 1966 probeerde Aalst de rechtbank van eerste aanleg, gevestigd in Dendermonde, naar Aalst te doen verhuizen, wat echter mislukte. Pas in 1968 verliet het Belgisch leger Dendermonde definitief toen het er geen depot meer had.
In de tweede helft van de twintigste eeuw werden belangrijke openbare werken uitgevoerd, zoals het dempen van de Oude Vest (een middeleeuwse gracht), het aanleggen van de Noordlaan. In 1966 bracht koning Boudewijn Dendermonde een officieel bezoek.
In de jaren 1970 kwam er een tweede brug over de Schelde (Vlassenbroekbrug) en het omleggen van de Dender buiten het stadscentrum. Voor deze omlegging kwam ten westen van het stadscentrum in de Sint-Onolfspolder een nieuwe bedding (1968 -1978). Ook werd een aan de monding van de Dender een tijsluis gebouwd. De sluizen aan het oude Sas verloren hun functie.
Het stadsbestuur koos voor het gedeeltelijk dempen van de oorspronkelijke Dender in het stadscentrum tussen de monding en de Bogaerdbrug, ondanks het protest van vele omwonenden en van haast heel de culturele sector. 
Vanaf 1970 kwamen er flatgebouwen. Ook nu neemt het aantal appartementen in de binnenstad flink toe.
Tijdens de fusies werden de volgende gemeenten toegevoegd: 1971 Appels, Sint-Gillis-bij-Dendermonde; 1976 Baasrode, Grembergen, Mespelare, Oudegem en Schoonaarde. De Oude Vest werd omgevormd tot een aangename, shopvriendelijke winkelstraat. In 1994 werd het serviceflatgebouw Klein-Kwartier in de Lodewijk Dosfelstraat geopend door Jan Lenssens, senator en voormalig Vlaams minister.
In de twintigste eeuw bestond er een regionale pers over Dendermonde en naburige gemeenten zoals "De Voorpost" en "Denderland - Weekblad voor Dendermonde en omliggende gemeenten". Dat laatste blad verscheen wekelijks op zaterdag en werd uitgegeven door Henri Dauwe.
Recente geschiedenis.
In 1995 werd een Ros Beiaardbeeld opgericht op het rond punt tussen de Brusselsestraat en de spoorwegviaduct. Het sas in de binnenstad, dat door de omlegging van de Dender geen functie meer had, werd vanaf 2006 gerestaureerd. Het maakt nu deel uit van een drukke fietsroute.
Op 28 mei 2000 deed het Ros Beiaard opnieuw zijn ronde door de stad. In 2009 viel Kim De Gelder een crèche aan in Sint-Gillis-bij-Dendermonde, maakte drie slachtoffers en verwondde baby's. Het rusthuis Aymonshof, in de jaren zestig van de 20e eeuw gebouwd aan de Gentsesteenweg, werd in 2002 vervangen door een nieuwbouw. Ernaast kwam de sociale campus van het OCMW.
Ook in 2010 was er een ommegang van het Ros Beiaard, onder massale belangstelling. In 2020 vond de ommegang, voorzien op zondag 24 mei, niet plaats wegens de lockdownmaatregelen tegen COVID-19. In 2022 kon de ommegang alsnog plaatsvinden. Op 26 september 2010 werd de nieuwe openbare bibliotheek (algemeen) in de Kerkstraat in gebruik genomen. Het gebouw heeft ook een polyvalente zaal die gebruikt wordt voor tentoonstellingen, de zaal 't Sestich.
Op 24 april 2017 brachten koning Filip en koningin Mathilde een werkbezoek aan Dendermonde. Ze bezochten onder andere een opvangcentrum voor jongeren. De koning had belangstelling voor de begeleiding van niet-begeleide buitenlandse minderjarige vluchtelingen (NBMV). Het koningspaar ontmoette het team en enkele jonge bewoners.
De procedures rond het Provinciaal Ruimtelijk Uitvoeringsplan PRUP voor de bouw van een nieuwe gevangenis in Dendermonde werden eind 2018 beëindigd. De Raad van State besliste dat de plannen in orde zijn.
De burgerlijke en religieuze gebouwen, vooral het stadhuis en de Onze-Lieve-Vrouwekerk worden 's zomers druk bezocht. Bovendien was de stad tot 2014 de hoofdplaats van een gerechtelijk arrondissement, waaronder ook Sint-Niklaas en de streek van Aalst vielen. Dendermonde maakt deel uit van de hulpverleningszone Oost-Vlaanderen Oost.
Bezienswaardigheden.
Dendermonde heeft een omvangrijk bouwkundig erfgoed. Hoogtepunten zijn de Lakenhalle (Stadhuis) en het Vleeshuis (Vleeshuismuseum) op de Grote Markt. Andere historische gebouwen zijn de Onze-Lieve-Vrouwekerk en de Hollandse Kazerne.
Natuur en landschap.
Dendermonde ligt aan de samenvloeiing van de Dender en de Schelde. De hoogte bedraagt 2-4 meter. Door het centrum stroomt de "Oude Dender", terwijl de huidige loop van de Dender ten noorden van de stad in de Schelde uitmondt. Het Stadspark Dendermonde werd aangelegd op een deel van de Verdedigingswerken van Dendermonde.
Doordat Dendermonde veel beken; vijvers en waterlopen telt, komen watervogels als de fuut, wilde eend en waterhoen veel voor.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Cultuur.
De stad heeft een Cultureel Centrum, Belgica. Dendermonde herbergt een documentatiecentrum voor jazz- en bluesmuziek: het Jazz Centrum Vlaanderen. Hier vinden thematentoonstellingen over jazz plaats. Van mei tot augustus 2018 vond in de zaal 't Sestich een tentoonstelling plaats van schilderijen van de Dendermondse kunstschilder Franz Courtens. Het ging om portretten en landschappen, afkomstig uit privécollecties.
In 2023 vond in deze zaal de eerste Dendermondse boekenbeurs plaats.
De Dendermondse vlaai wordt traditioneel gemaakt voor een kermis of familiebezoek. Onder licentie van de paters van de Benedictijnen wordt sinds 1997 in Peizegem het abdijbier Dendermonde gebrouwen. Sinds 2000 wordt het ros-blond bier Aymon gebrouwen.
Onderwijs.
De stad oefent een sterke aantrekkingskracht uit op de omliggende gemeenten door de aanwezigheid van vele scholen voor algemeen en kunstonderwijs (Koninklijke Academie voor Schone Kunsten en de Stedelijke Academie voor Muziek, Woord en Dans).
Het Óscar Romerocollege, dat ontstond uit een fusie van het Heilig Maagdcollege, het Sint-Vincentiusinstituut en het Vrij Technisch Instituut, oefent een grote invloed uit op de stad en omliggende omgeving. Verder is er het Gemeenschapsonderwijs (Atheneum), een vrij kleinschalige school en ook avondonderwijs (o.a. computervakken, talen, gastronomie en fotografie in het Centrum voor volwassenenonderwijs CVO Focus.
Industrie.
Het industrieterrein Hoogveld is gelegen tussen de N41, de hoofdweg 'Hoogveld' en de Mechelsesteenweg. In Baasrode het bedrijventerrein Steenkaaistraat. In de Robert Ramlotstraat (Sint-Gillis-Dendermonde) staat een fabriek die tapijt produceert, Desso die deel uitmaakt van de Franse vloerbekledingsgroep Tarkett.
Politiek.
Verkiezingsresultaten sinds 1976.
2013-2018.
Burgemeester is Piet Buyse (CD&amp;V). Hij leidt een coalitie bestaande uit CD&amp;V en sp.a. Samen vormen ze de meerderheid met 20 op 35 zetels.
2019-2024.
Piet Buyse (CD&amp;V) is burgemeester en leidt een coalitie die bestaat uit de CD&amp;V en N-VA. Samen hebben ze een meerderheid hebben van 20 op 35 zetels. In 2024 nam Leen Dierick (CD&amp;V) de functie van burgemeester van Piet Buyse over.
Resultaten gemeenteraadsverkiezingen sinds 1976.
Onderstaande grafiek toont de evolutie van de zetelaantallen binnen de Dendermondse gemeenteraad. *in 2018 vormen sp.a en Groen 1 lijst.
Sport.
Badminton.
Badmintonclub Drive bestaat sinds 1980 en is een van de grootste badmintonclub van België. Met meer dan 350 leden, waarvan 220 jeugdleden is de club een van de belangrijkste clubs van de VBL.
Gymnastiek.
Turnclub GymMAX werd in 2005 opgericht als fusieclub uit Turnclub Sint-Joris en Turnvereniging Werken Baart Kracht, beiden club van ruim een eeuw oud. Deze fusie kwam er na de brand in de sporthal waar WBK trainde. Hierdoor kregen ze van het stadsbestuur de belofte een moderne competitiezaal ter beschikking te krijgen. Turnclub GymMAX behoort tot de 10 grootste clubs van België.
De club bracht al heel wat internationale toppers voort waaronder Sigrid Persoon (Sint-Joris), Antje VandeVelde, Julie Croket, Siemon Volkaert en Axelle Klinckaert. Deze laatste is nog steeds actief in de Belgische ploeg, maar traint momenteel in Nederland.
Voetbal.
In Dendermonde spelen de voetbalclubs KFC Baasrode, KAV Dendermonde, SK Grembergen, SK Oudegem, FC Juventus Schoonaarde en KV Sint-Gillis en sinds 2017 ook SC Jong Sint-Gillis.
Roeien.
Aan Tragel ter hoogte van de slipway aan de Zwijveke Brug is Roeiteam Scheldeland actief op de Dender, de Zeeschelde en ook op Nieuwdonk (Berlare).
Rugby.
In Dendermonde speelt één rugbyploeg die meestrijdt in de hoogste afdeling van België, Dendermondse RC
Volleybal.
VC Oudegem komt uit in de dames Ereklasse (Liga A) en speelt Europees.
Basketbal.
BBC Grembergen en BBC Panters Baasrode. Beide ploegen komen uit in de Vlaamse Basketballiga
Handbal.
HBC Dendermonde is de enige handbalclub. De herenploeg komt uit in de Superliga. De damesploeg komt uit in de Liga afdeling.
Hockey.
Dendermonde heeft een hockeyclub, DMON Hockey.
Korfbal.
Oorspronkelijk Appels KC. In maart 2022 ontving de club het privilege om de titel "koninklijke" in zijn naam te voeren en heet sindsdien Royal Appels Korfbal. De club komt uit in de 1ste klassecompetitie.
Tennis.
Dendermonde heeft 4 tennisclubs; KAVD Dendermonde, TC Dendertennis, TC Scheldedreef en TC Vlaskia
Waterpolo.
Dendermonde heeft 1 waterpoloclub: Dzo waterpolo in de olympos
Padel.
Padelclub OpDeForten is opgericht in 2022, gelegen aan de Oud Kerkhofstraat in Grembergen, deelgemeente van Dendermonde.
Schaken.
Dendermonde heeft 1 schaakclub: Schaakclub 't Ros Dendermonde is actief in derde en vijfde afdeling van de Koninklijke Belgische Schaakbond.
Diensten.
Dendermonde was tot 2014 de hoofdplaats van het gerechtelijk arrondissement Dendermonde. In 2014 ging dit gerechtelijk arrondissement samen met de gerechtelijke arrondissementen Gent en Oudenaarde op in het gerechtelijk arrondissement Oost-Vlaanderen. Het voormalige gerechtelijk arrondissement Dendermonde blijft wel verder bestaan als gerechtelijke arrondissementsafdeling. In de stad bevinden zich een gerechtsgebouw en een gevangenis.
In Dendermonde staat ook een ziekenhuis AZ Sint-Blasius.
Parochies en kerken in Dendermonde.
De protestantse kerkgemeente omvat Dendermonde, Hamme en Zele. De Evangeliekerk bevindt zich op de hoek van de Lindanusstraat en de Oude Vest.
Dendermonde heeft ook een moslimgemeenschap en een moskee.
Dialecten.
In Dendermonde zijn ruwweg een viertal dialecten te onderscheiden. De differentiatie tussen die dialecten valt te verklaren door de ligging op een kruising van rivieren. Rivieren zijn sterke demarcaties van dialectgroepen. Net als in de rest van Vlaanderen verarmen de dialecten en is het aantal courante sprekers sterk afgenomen.
Het in Grembergen gesproken dialect leunt aan bij de Wase dialecten, zoals dat van de buurgemeenten Zele en Hamme. In Appels, Oudegem, Mespelare en Schoonaarde, die aan de linkerzijde van de Dender liggen hoort men de Oost-Vlaamse variant van het dialect van de Denderstreek. Sint-Gillis-bij-Dendermonde en Baasrode hanteren de Brabantse variant. Een sterke differentiator tussen die twee is de uitspraak van de "g", die sterk gutturaal is aan Brabantse zijde en zwak aan Oost-Vlaamse.
Ten slotte is er het merkwaardige stadsdialect van Dendermonde zelf, dat kenmerken van het Denders en Wase combineert met invloeden van andere stadsdialecten. Onder meer de lange "aa", die "oe" wordt, is ontleend aan de inwijking van Brusselse arbeiders in de negentiende eeuw, toen Dendermonde een sterk oplevende industrie kende. Zij bewoonden de wijken die ontstonden aan de "Brusselse forten", de overblijfselen van het Vauban-verdedigingssysteem van de stad, en gaven een stevig pigment aan het dialect binnen de wallen.
Dendermonde Filmstad.
Fictiereeksen en films.
Dendermonde vormt een geliefd decor voor verscheidene televisiereeksen, films en programma's. Zo was Dendermonde fragmentarisch te zien in de film "Rundskop" uit 2011, werden de centrumstraten als decor gebruikt in "Buitenspel" (de film van Jan Verheyen uit 2005) en het Heilig-Maagdcollege was zowel de school van "Ben X" uit 2007 als die van de film "Daens" uit 1993. Het Dendermondse gerechtsgebouw was in 2001 meermaals te zien in de VRT-serie "Stille Waters" en vormde in 2020 ook het decor voor de fictiereeks "Undercover". De Grote Markt en het stadhuis waren sinds 2009 vaste buitenlocaties voor de succesreeks "FC De Kampioenen". Ook de filmploeg van de soap "Thuis" strijkt regelmatig neer aan het AZ Sint-Blasius. In 2006 werd er in de Dendermondse Volkstuintjes gedraaid voor de televisiefilm "Vleugels". Daarnaast was Dendermonde ook te zien in de film "Yuri" van Liesbeth Marit uit 2012. Mede doordat de jonge cineaste woont in de streek werd de film voornamelijk in Dendermonde, Lebbeke en omstreken opgenomen.
In 2019 vormde het Dendermondse stadscentrum het decor voor de zevendelige true crime reeks "Fiskepark" (Canvas) met Tomas De Soete en Bent Van Looy. Hieraan werkte ook de lokale politie mee. In de zomer van 2020 was Dendermondse binnenstad dan weer het decor voor de 13-delige jongerenwebreeks Wh@evR!. Onder leiding van regisseur (en Dendermondenaar) Stijn De Wolf werd er gefilmd op de houten Taluds aan 't Saske, op de grote markt, aan en in CC Belgica, aan Resto Freek, in Café Cour&amp;Jardin, op het Heldenplein en op de wekelijkse maandagmarkt. In 2023 werden er in de oude gevangenis van Dendermonde veel dagen gedraaid voor de Britse remake van "Professor T".
Naast (verschillende gebouwen in) het stadscentrum vormen ook de verschillende deelgemeenten vaak het decor: In het pittoreske kerkje van Vlassenbroek werd in 2021 gefilmd voor de langspeelfilm Zeppos, het Mercatorspoor alsook voor de bisschopswijding van 'pastoor Walter' in de VTM-soap "Familie" in 1998. In 2014 was de omgeving van het sluizencomplex in Oudegem te zien in de één-reeks "In Vlaamse Velden" en voor de satirische Woenstijnvisreeks Neveneffecten (2005) werd er zowel in het zwembad van het Heilig-Maagdcollege gedraaid als aan het stationsgebouw van Schoonaarde. Ook het stoomtreinspoor aan het oud station van Baasrode Noord is een geliefkoosde locatie voor films en series. Zo waren er opnames voor de film "Toto le héros" van Jaco Van Dormael uit 1991 en de tv-serie "Ons geluk" (VTM) uit 1995. Anno 2012 gebruikte Studio 100 deze locatie ook voor de opnames van de Mega Mindy film "In vuur en vlam" en in 2014 voor een aflevering uit de jeugdreeks ROX.
Reality en praatprogramma's.
In juni 2011 streek het praatprogramma "Villa Vanthilt" (één) voor vijf weken neer op de grote markt van Dendermonde en enkele weken later werd bekendgemaakt dat een Dendermonds koppel aan het televisieprogramma "Mijn Restaurant" (VTM) ging deelnemen. Dendermonde werd in "Duizend Zonnen" (één) voorgesteld door stand-upcomedian Veerle Malschaert die er geboren en getogen is. Begin 2013 was de ondergesneeuwde grote markt te zien in het reclameblok van de zender VIER.
Bekende Dendermondenaars.
Geboren in Dendermonde.
Geboren en al dan niet wonend in Dendermonde:
Nabijgelegen kernen.
Sint-Gillis-bij-Dendermonde, Lebbeke, Baasrode, Grembergen, Appels, Oudegem

</doc>
<doc id="17559" url="https://nl.wikipedia.org/wiki?curid=17559" title="Koningin Paola">
Koningin Paola



</doc>
<doc id="17560" url="https://nl.wikipedia.org/wiki?curid=17560" title="Prins Filip">
Prins Filip

Prins Filip is niet te verwarren met "Prins Filips".

</doc>
<doc id="17563" url="https://nl.wikipedia.org/wiki?curid=17563" title="Paus Johannes-Paulus II">
Paus Johannes-Paulus II



</doc>
<doc id="17564" url="https://nl.wikipedia.org/wiki?curid=17564" title="Jupiter">
Jupiter



</doc>
<doc id="17566" url="https://nl.wikipedia.org/wiki?curid=17566" title="Jupiter (mythologie)">
Jupiter (mythologie)

Jupiter (Latijn: "Iuppiter" of "Iupiter"; in dichterlijk Nederlands vroeger ook "Jupijn"), is een figuur uit de Romeinse mythologie. Hij is de oppergod en god van de hemel en het onweer. Hij is de zoon van Rhea en Saturnus, en de jongste broer van Ceres, Vesta, Pluto, Neptunus en Juno. Jupiter trouwde met Juno, maar hij had talloze minnaressen, zowel lagere natuurgodinnen als menselijke vrouwen, bij wie hij vele halfgoden verwekte. Zijn Griekse tegenhanger is Zeus. Zo was bijvoorbeeld Achilles een nakomeling van Zeus en Thetis. Bij prinses Alkmene verwekte hij (Zeus) Herakles. Zijn Etruskische tegenhanger is Tinia.
Aan Saturnus was voorspeld dat een van zijn kinderen hem van de troon zou stoten, net als hij bij zijn vader Uranus had gedaan. Daarom verslond hij zijn eerste vijf nakomelingen, tot groot verdriet van Rhea, zijn vrouw. Ten slotte, na het baren van Jupiter, gaf zij Saturnus een steen te eten en bracht Jupiter naar de Mons Ida op Kreta om opgevoed te worden door nimfen.
Toen Jupiter volwassen was, gaf hij Saturnus een braakmiddel, waardoor de vijf kinderen uitgebraakt werden. Hij bevrijdde ook Saturnus' broers, de Cyclopen, die hem als dank bliksemschichten als wapen gaven.
Jupiter als god.
De Indo-Europese god Jupiter was, anders dan zijn Griekse versie Zeus, zowel een atmosferische als soevereine god. Jupiter kwam vergeleken met Zeus, als lid van de Indo-Europese godentrias, dichter bij de aarde te staan.
Met de verovering van het "Imperium Romanum" werd aan Jupiter ook meer en meer de goddelijke opdracht toegeschreven om de wereld te veroveren. Het was de goddelijke taak van Rome om de wereld te veroveren in opdracht van Jupiter.
Hemelgod.
Als hemelgod bezat Jupiter twee voorname functies, enerzijds die van weergod en anderzijds die van donder- en bliksemgod (een rol waarin we hem het beste kennen). Als weergod beheerste hij de wind en de storm, maar nog veel belangrijker was het feit dat hij ook de regen bracht.
In Italië was het immers geen luxe een god te hebben die voor regen kon zorgen en we merken dan ook dat in de "epitheta" van Jupiter verwijzingen naar regen en water zitten. In zijn functie als donder- en bliksemgod kon de eveneens soevereine god "auspicia" (voortekens) doorgeven aan de "augures", die deze hemeltekenen interpreteerden.
Soevereine god.
Als soevereine god was Jupiter de hemelse collega van de "rex" (koning) en een van zijn oudste functies was getuige zijn bij en wreker van publieke én private eden en overeenkomsten. Hij was de garantie dat een eed niet verbroken werd en het oudste heiligdom van hem is dan ook dat van Jupiter Feretrius, die verbonden was met de "Fetiales".
Jupiter als god in een trias.
Oorspronkelijk kende Rome een Indo-Europese godentrias bestaande uit Jupiter, Mars en Quirinus. Zij werden in eden nog steeds als voornaamste goden aanroepen.
Onder invloed van de Etrusken veranderde de Romeinse trias Jupiter-Mars-Quirinus naar die van Jupiter-Juno-Minerva (cf. de Etruskische trias Tinia-Uni-Menrva). Dit werd afgesloten met de bouw van een tempel voor deze trias op het Capitool, die door Lucius Tarquinius Superbus zou zijn begonnen. In deze trias zou Jupiter de overhand krijgen op Juno en Minerva, die minder weerstand konden bieden dan Mars en Quirinus.

</doc>
<doc id="17589" url="https://nl.wikipedia.org/wiki?curid=17589" title="Rhea (mythologie)">
Rhea (mythologie)

Rheia (Oudgrieks: ; Ionisch: ) of Rhea (gelatiniseerd) is een figuur uit de Griekse mythologie. Zij was een van de Titanen en woonde bij de berg Ida op Kreta. Haar broer Kronos huwde haar en verwekte de Olympiërs Hestia, Hera, Demeter, Poseidon, Hades en Zeus. Rheia werd geïdentificeerd met de Klein-Aziatische Kybele, en daarom Rheia-Kybele () genoemd.
De Grieken noemen de aarde Gaia als haar moeder, hoewel ze ook wel met haar wordt vereenzelvigd. Haar vader was de hemel Ouranos. Deze werd door Kronos gecastreerd; ook Kybeles geliefde Attis was gecastreerd, hoewel deze dat zichzelf aangedaan had.
De naam Rhea.
Haar naam wordt soms afgeleid van Era, dat aarde betekent; zij wordt ook wel in verband gebracht met rha (rood) of een woord voor gier. Dieren waarmee ze werd geassocieerd zijn de duif, de kraai en de leeuw of bergleeuw.
Bijnamen.
In het oude Athene was Rheia's epitheton Pandora, de allesgevende. Ze was de Moeder der goden. Haar titels verwijzen naar haar verschillende functies. Als Rhea Cronia stond ze in verband met het tijdsverloop. Als dodengodin werd ze ook Coronis (kraai) genoemd; als Coronis was ze ook de maagdelijke moeder van Asclepius, de god van de genezing. Als Britomartis was ze de Maagd, als Diktynna de Wetgeefster van de berg Dikte. Als Aegea was ze de grondlegster van de Aegeïsche beschaving. Een andere naam was Dindumene. Adrastea ('onontkoombare') was waarschijnlijk een titel voor Rhea of Rhea Cybele als moeder die het recht uitspreekt over de mensen. Net als Cybele werd ze Magna Mater, 'Grote Moeder', genoemd, of Magna Mater deorum Idaea, 'Grote moeder van de goden, vereerd op de berg Ida'. Een berg Ida bestond zowel op Kreta als in Klein-Azië.
Attributen.
Rhea werd afgebeeld met een kroon in de vorm van een toren, of in een wagen die werd voortgetrokken door twee leeuwen. Het afbeelden van een godin met een toren op het hoofd was in een groot gebied gebruikelijk voor het afbeelden van een beschermster van een stad. Op deze manier werden bijvoorbeeld de Hittitische Hebat afgebeeld, Allat van Palmyra, Semiramis en vele godinnen aan wie ze gelijk kan worden gesteld, of de Griekse Tyche.
Als Pandora werd Rhea afgebeeld met een vaas (Grieks: pithos), het symbool van de bron van alle dingen op aarde. De vaas was een voorstelling van de baarmoeder, te vergelijken met de ketel die in veel noordelijke mythes is verbonden met moedergodinnen. In een eerdere tijd had deze vaas ook betekenis als symbool voor wedergeboorte.
Cultus.
Voor Rhea werden orgiastische rituelen gehouden. Uit haar cultus is de huidige 'Moederdag' voortgekomen.
De cultus voor Rhea verspreidde zich door Griekenland van de zesde tot de vierde eeuw v.Chr., en werd in het jaar 205 v.Chr. in Rome geïntroduceerd. Rhea was de beschermgodin van de smeden. Rhea was een orakelgodin. Zij leerde de kunst van de voorspelling aan Oinone ('koningin van de wijn'), de vrouw van Paris. Men sloeg de koperen trom van Rhea om bijenzwermen te controleren en om het kwaad af te weren. Rhea's priesteressen zijn de Cureten of Koureten. Deze waren van oorsprong vegetatiedemonen.
Rhea werd vereerd op Kreta, waar zij moeder was van Zeus. Dit was haar belangrijkste vereringplaats. Zij is waarschijnlijk een oude moedergodin en wordt wel gelijkgesteld aan Cybele of de Efesische Artemis.
De geboorte van Zeus.
Rhea's kind Zeus werd vereerd als een jaarlijks stervende en weer herrijzende god. Om hem voor zijn vader Kronos te beschermen, verborg ze het kind in de Diktigrot, in de berg Dikti. Het kind werd beschermd door het lawaai van de Curetes, dat zij maakten door op hun trommels of schilden te slaan; zij voorkwamen zo dat Kronos hem zou kunnen vinden door zijn gehuil. Kronos at zijn kinderen op om te voorkomen dat zij machtiger zouden worden dan hij, en hem zouden verslaan. Rhea verborg Zeus in een grot in de berg Dikti, en gaf Kronos een ingezwachtelde steen te eten.
Dactylen.
De Dactylen (vingers) kwamen uit Rhea voort terwijl ze Zeus baarde. De Grieken beschouwden de Dactylen als geesten die werden geboren uit haar vingerafdrukken, terwijl ze in haar barensnood haar vingers tegen de aarde drukte. Uit haar rechterhand kwamen de mannelijke dactylen, en van haar linkerhand vijf vrouwelijke. In latere tijden werden de vingergeesten beschouwd als belangrijke goden, met betrekking tot het handlezen. Over welke vinger bij welke god hoort, is niet veel eenduidigheid.
De ringvinger, die wel werd geassocieerd met Venus, draagt nu nog steeds de trouwring, een overblijfsel van deze betekenisleer. Het opsteken van de middelvinger, de 'Jupiter-vinger' of 'Saturnus-vinger', had fallische connotaties; het werd door mannelijke prostitués in Rome toegepast om klanten aan te trekken. Het wordt nu beschouwd als een obsceen gebaar, en de kerk doopte hem tot digitis obscenis. De mannelijke dactylen werden ook wel beschouwd als de eerste ijzersmeden. Het ijzer kwam van het gebied rond de Zwarte Zee naar Kreta, in het begin van de ijzertijd.
Rhea en Kronos.
Rhea en Kronos zijn de Titanen van de zevende dag, kinderen van hemel en aarde (Ouranos en Gaia). Zij zijn door Eurynome aangesteld over de planeet Saturnus; de zaaigod Saturnus is de Romeinse tegenhanger van Kronos. Kronos werd jaarlijks neergemaaid in het korenveld, en om hem werd vervolgens gerouwd. Graves meldt dat het echter niet Kronos zelf was die jaarlijks werd geofferd, maar een van zijn kinderen, die zijn plaats innam; vandaar de mythe van de god die zijn eigen kinderen opeet. Rhea is volgens Graves een oude eikgodin. Ze kan worden gelijkgesteld met Diana. De duif is haar vogel, die de wijsheid vertegenwoordigt; Kronos is te vertalen als kraai (Coronos). Later werd het ook wel gelezen als Chronos, 'tijd', maar dat was eigenlijk een van de oergoden ontstaan uit Chaos. Kronos neemt wraak op Ouranos voor het opsluiten van zijn broers, de cyclopen en hecatoncheiren. Uit het bloed dat in zee viel ontstaat Aphrodite.
Beschermgodin van de smeden.
Rhea, de beschermgodin van de smeden, had vooral betekenis in de oudere bronstijd, voor de ertsen goud, zilver, koper, lood en tin. Walker legt een verband tussen Rhea en de functie van de berggodin als wetgeefster in de mythe waarin op de berg Dikte de tabletten met de wet worden geschonken aan koning Minos. Net als Atalanta sloeg Rhea ooit water uit een rots. Er ontsprong een bron die de naam kreeg van Jason, de leider van de Argonauten. Rhea was aanvankelijk vertoornd vanwege de slachting die de argonauten hadden aangericht onder haar broers. Nadat zij een beeld voor haar oprichtten, verzachtte haar woede en ontsprong de bron. Strabo vermeldt dat Rhea ook de bron liet ontspringen van de rivier de Neda, van een berg in Arcadia. Vervolgens baadde zij in het water van de rivier na de geboorte van Zeus.

</doc>
<doc id="17592" url="https://nl.wikipedia.org/wiki?curid=17592" title="Jura (kanton)">
Jura (kanton)

Jura (Duits en Frans of Giura in het Italiaans en Reto-Romaans) is een kanton in het noordwesten van Zwitserland. Het is het jongste kanton van Zwitserland, geheel Franstalig, gevormd in 1979 door een afscheiding van het tweetalige kanton Bern. Dit vanwege hevige druk van Franstalige zijde. Het kanton heet officieel "République et Canton du Jura".
De inwoners van het kanton zijn voor 75,0% Rooms-katholiek en voor 12,4% protestant (2000).
Geografie.
Het kanton Jura ligt in de Zwitserse Jura, in het Franstalige westen van Zwitserland. Het grenst aan Frankrijk en aan de kantons van Neuchâtel, Bern, Solothurn en Basel-Landschaft.
Politiek.
De grondwet van het kanton dateert van 1977.
Wetgevende macht.
De wetgevende macht ligt in handen van een 60 leden tellende volksvertegenwoordiging, "Le Parlement" (het Parlement) genaamd. Verkiezingen, op basis van algemeen kiesrecht, vinden om de vier jaar plaats. De laatste verkiezingen vonden in oktober 2006 plaats.
Uitvoerende macht.
De uitvoerende macht van het kanton bestaat uit een vijfkoppige Regeringsraad, "le Gouvernement" (de Regering) genaamd. In de regering zijn 2 leden van de CVP, 2 leden van de PS, een lid van de PLR en een lid dat de PCSI vertegenwoordigt.
Samenstelling Regering.
Voor het jaar 2007 is Laurent Schaffter voorzitter van de Regering.
Economie.
Er is veeteelt en zuivelproductie, maar vooral paardenhouderij is belangrijk.
Het kanton is een van de economisch zwakste kantons van Zwitserland met een van de hoogste belastingen.
Het gebied wordt ook Watch Valley genoemd, wat verwijst naar de horloge-industrie.
Talen.
Moedertaal (2002):
De enige gemeente die officieel Duitstalig is, is Ederswiler.
12,1% van de bevolking van Jura heeft geen Zwitsers paspoort (2002).
Plaatsen en gebieden.
De hoofdplaats Delémont telt 15.590 inwoners (2010). Porrentruy volgt met 6679 inwoners (2010).
Toerisme.
Het klimaat is guur en koud in de winter. Dit maakt het kanton geschikt voor langlaufen, er bevinden zich ook enige kleinere skigebieden. In de zomer kan men er goed paardrijden.
Saint-Ursanne, Porrentruy, Saignelégier en Delémont hebben mooie binnensteden en oude middeleeuwse gebouwen.
Inheems paardenras.
Het Freiberger hoogplateau ("Franches-Montagnes") vormt de bakermat van het oude inheemse paardenras de Freiberger. Dit is een licht trekpaard dat ook kan worden bereden en in het verleden veel gebruikt werd door de Zwitserse krijgsmacht.
Districten.
Er zijn 3 districten:
Geschiedenis.
Het kanton maakte voor 1978 deel uit van het kanton Bern, dat voornamelijk Duitstalig en protestant is. De taalkundige en godsdienstige verschillen geven bij een referendum in 1974 de doorslag om een nieuw kanton te scheppen: drie Franstalige katholieke districten kozen voor het nieuwe kanton, drie Franstalige protestantse districten bleven bij Bern. Het katholieke Laufental bleef ook bij Bern, maar koos in een referendum in 1994 voor aansluiting bij Basel-Landschaft.
Het huidige kanton Jura streeft ernaar een nieuw kanton te vormen met de protestante drie Jurastische districten die bij Bern zijn gebleven, maar dit op gedicteerde voorwaarden van het huidige parlement van Jura. De kans dat de Jurastische districten verenigd worden is klein.

</doc>
<doc id="17593" url="https://nl.wikipedia.org/wiki?curid=17593" title="Nationaal park">
Nationaal park

Een nationaal park is een park waarbinnen de bescherming van de natuur op de eerste plaats komt, zij het vrijwel altijd in afstemming op menselijke activiteiten (met name recreatie, vaak ook bosbouw, landbouw, jacht en visserij, soms mijnbouw) in en rond het nationaal park. Doorgaans erkent de staat de nationale betekenis van een dergelijk park en waarborgt de staat de bescherming. De term werd omstreeks 1870 in de VS bedacht. Vlak daarna werd het Yellowstone National Park gesticht in een bijzonder gebied met onder meer geisers en bizons. Dit park geldt als voorbeeld voor veel andere parken. Sindsdien zijn er wereldwijd vele honderden nationale parken gesticht.
Betekenissen.
De term nationaal park is en wordt op verschillende manieren gebruikt. Een veel gehanteerde betekenis is een groot tamelijk ongestoord natuurgebied conform de definities van de IUCN voor beschermde natuurgebieden. De term is echter veel ouder dan de IUCN en had en heeft in verschillende landen een andere betekenis. Het Engelse nationale park is bijvoorbeeld onvergelijkbaar met het Amerikaanse nationale park en beide wijken weer af van de Nederlandse en Belgische situatie.
De eerste nationale parken.
De praktijk van een nationaal park is in de Verenigde Staten van Amerika ontstaan. In 1865 maakte Frederick Law Olmsted een plan om van Yosemite een nationaal park te maken. Olmsted zelf was parkontwerper en liet zich bij het nationaal park inspireren door de openbare stadsparken die toen volgens de Engels landschapsstijl werden ingericht. Deze parken zijn op hun beurt weer geïnspireerd door de 'vrije natuur'. Een verschil tussen nationale parken en de oudere stadsparken was dat in een nationaal park het menselijk ingrijpen zeer beperkt moest blijven. De nationale parken dienden wel, geheel volgens de Amerikaanse democratische traditie, voor iedereen toegankelijk te zijn. Olmsteds plannen waren een reactie op de maatschappelijke kritiek op economische en geografische ontwikkelingen waardoor het landschap ingrijpend veranderde.
De gedachte van een nationaal park is al ouder. Vaak wordt verwezen naar de Engelse dichter William Wordsworth die het Lake District beschreef als een "soort nationaal eigendom waarin iedereen het recht heeft om te genieten". De praktijk om natuur veilig te stellen in afzonderlijke gebieden vanwege hun biologische en landschappelijke rijkdom heeft eveneens Europese wortels. Goethe zette zich aan het begin van de 19e eeuw al in voor het behoud van de Drachenfels langs de Duitse Rijn. Ook in de VS zetten kunstenaars zich al vroeg in de 19e eeuw in voor natuur. Zo schreef de schilder George Catlin omstreeks 1830 dat inheemse mensen en dieren beschermd moesten worden in een park, een park voor en van de natie, "A Nation's Park", waarin mensen en dieren konden leven in de natuurlijke schoonheid van de wildernis. In 1832 werd ook daadwerkelijk een gebied in de VS door de overheid als natuurreservaat aangewezen, Hot Springs.
'Nationaal park' kreeg in Amerika de betekenis van een
Belangrijke motieven om over te gaan tot stichting van nationale parken waren:
In de eerste halve eeuw na de stichting van het Yellowstone National Park in de VS in 1872 vormde Yellowstone een soort model voor andere parken. Kenmerkend voor dit type park is dat mensen die tot dan toe in het gebied woonden, het moesten verlaten teneinde een ongerepte situatie te verkrijgen.
De genoemde motieven gelden nog steeds. Soms speelden ook nog twee andere motieven of doelen een rol:
Inmiddels kent de Verenigde Staten 57 nationale parken, die worden beheerd door de National Park Service. Wereldwijd volgden na de eerste Amerikaanse parken honderden parken, maar de mate waarin bescherming van natuur van toepassing is verschilt per land. Het tweede nationale park ter wereld, Nationaal park Royal werd in 1879 in Australië gesticht. In Canada was Rocky Mountain National Park (1885) het eerste nationale park en in Nieuw-Zeeland het Nationaal park Tongariro (1887). Europa volgde in 1909 met enkele Zweedse nationale parken, waaronder Sarek en Abisko. Het eerste Afrikaanse nationale park werd in 1925 door koning Albert I van België aangewezen in Belgisch Congo. In 1926 werd in Zuid-Afrika het Kruger National Park gesticht.
De eerste nationale parken van België en Nederland.
Onder het beheer van de Lage Landen kwamen in de eerste helft van de 20e eeuw verschillende nationale parken tot stand maar deze weken in menig opzicht af van de Amerikaanse voorbeelden. 
België.
Als eerste was er een nationaal park van België, het al genoemde park in de toenmalige Belgische kolonie Congo. Dit en andere nationale parken in Congo waren zeer grote nationale parken die vooral voor wetenschappelijk onderzoek bedoeld waren, en hebben om deze reden een ander karakter dan de parken in de VS. Het Nationaal Albert Park draagt tegenwoordig de naam Virunga Nationaal Park. In België zelf hebben na de Tweede Wereldoorlog enige tijd zes gebieden de status van nationaal park gehad. Twee waren door de staat gesticht (Hoge Venen en De Westhoek), vier door particulieren. Twee van deze particuliere parken waren niet groter dan 20 hectare. Het grootste van deze nationale parken Parc National Lesse et Lomme, gesticht in 1953, besloeg 1000 ha, en is ook later wel met de naam nationaal park aangeduid. Alleen al door de omvang leek het park niet op de Amerikaanse voorgangers.
Nederland.
De eerste nationale parken in Nederland ontstonden in de jaren dertig. In 1930 stichtte Natuurmonumenten Het Nationaal Park Veluwezoom, gevolgd door -eveneens particulier- Het Nationale Park De Hoge Veluwe in 1935. In 1950 gingen verschillende overheden over tot het oprichten van de 'Stichting van het Nationale Park De Kennemerduinen'. Deze verwierf een groot duingebied ten westen van Bloemendaal. Deze Nederlandse parken waren zeer afwijkend van de Amerikaanse parken: het ging niet om grote stukken ongerepte natuur, private partijen waren dominant en productie, vooral van hout, was normaal. In Nederlands-Indië is geprobeerd nationale parken op te zetten naar Afrikaans voorbeeld maar onder Nederlands bewind is het daar niet van gekomen.
Nationaal park sinds 1969.
In 1969 werden er binnen de internationale natuurbeschermingsorganisatie IUCN afspraken gemaakt over aard en status van een nationaal park. Het werd als verwarrend ervaren dat overal op de wereld nationale parken waren ontstaan die zeer uiteenliepen als het ging om bescherming, gebruik en omvang. Volgens de IUCN-definitie is een nationaal park:
Hoofdfunctie van een nationaal park is natuurbehoud, maar in een nationaal park is recreatief medegebruik mogelijk, zolang dit geen schade berokkent aan natuur en landschap. Deze definitie is verschillende malen aangepast of om belangrijk geachte nationale parken onder de definitie te laten vallen of om juist duidelijkheid te scheppen door beperkingen. De praktijk nadien leert dat de verscheidenheid aan parken nog steeds groot is. Wel kan worden gezegd dat de activiteiten van IUCN veel overheden stimuleerden tot een aangepast nationale park beleid en de stichting van nieuwe parken. Periodiek organiseert de IUCN wereldconferenties over nationale parken. Er zijn bijvoorbeeld de laatste decennia nationale parken gesticht in Indonesië, Frankrijk, Duitsland en Denemarken, bijvoorbeeld in de Waddenzee, alsook in Nederland en België.
Nieuwe nationale parken in Nederland en België.
Nederland.
In 1980 besloot de Nederlandse rijksoverheid over te gaan tot het stichten van een stelsel van nationale parken waarbij de regels van het IUCN zo goed mogelijk werden gevolgd - en ook op de bestaande parken van toepassing waren. Dit leidde tot de oprichting van de onafhankelijke "Voorlopige Commissie Nationale Parken" (VCNP).
Om op de lijst voor op te richten nationale parken te kunnen komen moest een gebied aan de volgende definitie voldoen:
De nationale parken moesten samen een representatief beeld vormen van de Nederlandse natuur en grote ecosystemen. Inmiddels zijn er twintig nationale parken in Nederland, zie voor een overzicht Lijst van nationale parken in Nederland, en daarnaast in totaal zes op Saba, St. Eustatius en Bonaire.
De Nationale Parken richten zich op natuurbescherming en ontwikkeling van natuur en landschap, natuurgerichte recreatie, natuureducatie en voorlichting en onderzoek.
De Stichting Samenwerkingsverband Nationale Parken (SNP) ontstond in 2005 als samenwerkingsverband tussen de twintig Nationale Parken van dat moment en tussen bij die parken betrokkenen zoals overheden, terreinbeheerders als Staatsbosbeheer en Natuurmonumenten, particuliere grondeigenaren en het IVN dat coördinator is van de educatieactiviteiten.
Met de herijking van het natuurbeleid in 2011 en 2012 zijn de verantwoordelijkheden voor het stelsel van Nationale Parken vrijwel volledig gedecentraliseerd van het Rijk naar de provincies. De financiering van het Rijk voor het SNP is met ingang van 2014 beëindigd en niet door de provincies overgenomen. Het Rijk is nog wel verantwoordelijk voor de toekenning van het predicaat "Nationaal Park", overeenkomstig de IUCN-resolutie van 1969. Na 2014 is onder druk van de Tweede Kamer de aandacht van het rijk voor de parken weer toegenomen en is het plan nieuwe nationale parken te stichten.
België.
In Vlaanderen is de Nederlandse definitie en werkwijze voor nationale parken goeddeels overgenomen. In 1998 gaf de Vlaamse regering opdracht aan het "Regionaal Landschap Kempen en Maasland" voor het opzetten van het Nationaal Park Hoge Kempen in de provincie Limburg. Het eerste Nationaal Park in het Vlaams Gewest - en in België als geheel - omvat anno 2020 een gebied van 12742 hectare van voornamelijk bos- en heidegebieden. Het is op 26 maart 2006 feestelijk geopend voor het publiek.
In het regeerakkoord uitte de regering-Jambon de ambitie om in de legislatuur 2019-2024 vier nieuwe nationale parken op te richten in Vlaanderen. De uiteindelijke keuze zou gemaakt worden in 2023.
In 2021 kondigden Zuhal Demir en Matthias Diependaele aan dat Vlaanderen op zoek gaat naar kandidaten voor drie nieuwe nationale parken. Na een eerste selectie bleven in 2022 zes kandidaten over: Scheldevallei (Kalkense Meersen, Durmevallei e.a.), Kalmthoutse Heide (deel van Grenspark Kalmthoutse Heide), (het in 2006 met overheidssteun geopende) Nationaal Park Hoge Kempen, Bosland, Taxandria (Turnhouts Vennengebied, Landschap De Liereman e.a.), Brabantse Wouden (Hallerbos, Zoniënwoud, Meerdaalwoud e.a.). Elk park zal bestaan uit een natuurkern, een zone voor natuurontwikkeling en zone voor omgevend landschap. In oktober 2023 werden vier nationale parken erkend: Nationaal Park Brabantse Wouden, Nationaal Park Scheldevallei, Nationaal Park Bosland en (het al bestaande) Nationaal Park Hoge Kempen. 
In het Waals gewest werden vier projecten geselecteerd (Vallei van de Semois, Hoge Venen, Woud van Anlier, Entre-Sambre-et-Meuse (gebied in Chimay, Couvin, Froidchapelle, Viroinval met het meer van Virelles, Fondry des Chiens e.a.)), waaruit in december 2022 twee nationale parken zijn ontstaan, namelijk Entre-Sambre-et-Meuse en La Vallée de la Semois.
Grenspark.
Het Grenspark De Zoom-Kalmthoutse Heide is een grensoverschrijdend natuurgebied in de Nederlandse provincie Noord-Brabant en de Belgische provincie Antwerpen, op het grondgebied van de gemeenten Woensdrecht, Kalmthout en Essen.

</doc>
<doc id="17594" url="https://nl.wikipedia.org/wiki?curid=17594" title="Chandra X-ray Observatory">
Chandra X-ray Observatory

Het Chandra X-ray observatory is een satelliet die astronomische waarnemingen doet in het röntgengebied. Op aarde zijn die niet mogelijk omdat röntgenstraling niet door de aardatmosfeer kan dringen. Er worden waarnemingen gedaan van zeer energierijke processen in het heelal zoals neutronensterren, zwarte gaten en overblijfsels van supernova's. Chandra is een samenwerking van NASA met onder meer het Nederlandse ruimteonderzoeksinstituut SRON en het Max-Planck-Institut für Extraterrestrische Physik (MPE) in Garching (bij München) voor de transmissie-interferentietralie voor zachte röntgenstraling (LETG, Low Energy Transmission Grating).
Chandra X-ray Observatory is de tweede van "NASA's Great Observatories", een ruimtevaartprogramma van ruimtetelescopen waartoe ook de ruimtetelescoop Hubble, Compton Gamma Ray Observatory en de Spitzer Space Telescope behoren.
Baan.
De satelliet is op 23 juli 1999 door de Spaceshuttle Columbia tijdens missie STS-93 in een elliptische baan om de aarde geplaatst. De kortste afstand tot de aarde bedraagt 16.000 kilometer, de verste afstand bedraagt 133.000 km. De baan is elliptisch omdat de satelliet alleen kan waarnemen boven de Van Allen-gordels. Door deze baan kunnen er per omwenteling van 64 uur en 18 minuten, 55 uur besteed worden aan waarnemingen.
Principe.
Een röntgentelescoop werkt volgens heel andere principes dan een optische telescoop. Röntgenstralen gaan door hun hoge energie dwars door een spiegel heen. Een zware spiegel van lood zou haaks invallende röntgenstralen absorberen, niet weerkaatsen. Daarom moeten ze onder een zeer kleine hoek de parabolische en hyperbolische spiegels raken, waarna ze in het brandpunt samenkomen.
Lading.
Het instrumentarium bestaat uit een
Vernoemd.
Het Chandra X-ray Observatory is vernoemd naar de astronoom en fysicus Subramanyan Chandrasekhar.

</doc>
<doc id="17595" url="https://nl.wikipedia.org/wiki?curid=17595" title="VWO">
VWO



</doc>
<doc id="17596" url="https://nl.wikipedia.org/wiki?curid=17596" title="Voorbereidend wetenschappelijk onderwijs">
Voorbereidend wetenschappelijk onderwijs

Het voorbereidend wetenschappelijk onderwijs (vwo) is een vorm van voortgezet onderwijs in het Koninkrijk der Nederlanden. Een voltooide vwo-opleiding geeft toegang tot een verdere studie aan het Nederlandse hbo en het Nederlandse wetenschappelijk onderwijs (universiteit). Het vwo duurt 6 jaar (leeftijd: 12-18 jaar) en bestaat uit atheneum, tweetalig onderwijs (tto), gymnasium, vwo-technasium en vwo-plus.
Ongeveer 20% van de basisschoolleerlingen gaat naar het vwo.
Een vergelijkbare onderwijsvorm in Vlaanderen is het algemeen secundair onderwijs (aso).
Toelating.
Om tot het vwo te worden toegelaten is over het algemeen een score op de Cito Eindtoets Basisonderwijs nodig van 545 of hoger. Bij een Cito-score van 543 of lager wordt de leerling niet toegelaten; dit verschilt echter per school. Bij een score van 544 moet een andere extra toets het vwo-advies bevestigen. 
Voor leerlingen met een buitenlandse basisschool en leerlingen zonder Cito-score moet er overlegd worden met de school. Ook oudere of jongere leerlingen worden niet zomaar toegelaten (ouder dan 15 of jonger dan 10 jaar). Vaak is het wel mogelijk om van de ene vwo-school naar de andere te gaan. Overigens zijn veel vwo-scholen zo populair dat zij ook leerlingen weigeren wegens plaatsgebrek.
Onderbouw.
De onderbouw bestaat uit de klassen 1, 2 en 3. Hier hebben alle leerlingen nog dezelfde vakken. Onderdeel van de onderbouw is de Basisvorming, dit zijn de basisvakken die elke leerling van het voortgezet onderwijs moet hebben. Daarnaast is er nog een aantal specifieke vwo-vakken, zoals Latijn en Oudgrieks op het gymnasium. Na de onderbouw volgt de bovenbouw met de profielen die men kan kiezen.
Bovenbouw.
In de bovenbouw volgen de leerlingen voornamelijk vakken die ze, soms al in klas 4 of 5, afsluiten met een schoolexamen of, aan het eind van de rit, met een schoolexamen of met een landelijk schriftelijk eindexamen.
Profielen.
Net als de havo kent het vwo vier profielen (vakkenpakketten):
Bij de profielen "Cultuur &amp; Maatschappij" en "Economie &amp; Maatschappij" (met wiskunde C/A/B) ligt de nadruk meer op talen en de maatschappij, bij de overige profielen meer op wiskunde en natuurwetenschappen. De afgelopen jaren is een verschuiving zichtbaar van de maatschappijprofielen naar de natuurprofielen.
Verplichte vakken.
Los van het profiel zijn de volgende vakken voor iedere vwo-leerling verplicht.
Profielvakken.
Bij elk profiel moet er minstens 1 keuzevak worden gekozen voor het examen.
Deze keuzes zijn, met name bij C&amp;M, afhankelijk van het aanbod van de school.
Keuzevakken.
Verder kunnen alle profielvakken gekozen worden, maar daarvoor moet er eerst uit een van deze keuzevakken gekozen worden. Verder kan er geen lager wiskundeniveau gekozen worden. (In oplopende moeilijkheidsgraad c-a-b-d.)
Vakken die niet op het eindexamen komen te staan maar optioneel in de tweede fase gegeven kunnen worden
Meerdere profielen.
Wanneer er de vakken van een leerling voldoet aan meerdere profielen (zoals Natuur en Techniek met Biologie of Economie en Maatschappij met een cultuurvak), heeft de leerling een zogenaamd 'dubbelprofiel'. De leerling krijgt dan, als hij/zij geslaagd is, diploma's van beide profielen.
Diploma.
Een vwo-leerling heeft minimaal negen cijfers die meewegen in de slaag-/zakregeling: Nederlands, Engels, een tweede moderne vreemde taal (of Grieks of Latijn op het Gymnasium), vier profielvakken, één vak in het vrije deel en een combinatiecijfer. Op grond van de negen eindcijfers wordt vastgesteld of de kandidaat geslaagd is. Het eindcijfer voor een vak is gelijk aan het gemiddelde van het schoolexamencijfer en het cijfer dat voor het centraal eindexamen behaald is.
Een examenkandidaat is geslaagd voor het vwo als er wordt voldaan aan alle volgende eisen:
In sommige gevallen doet een leerling in het vijfde leerjaar al examen voor één of meerdere vakken. Zo kan een leerling met Fast Lane English in het vijfde leerjaar al examens doen voor Engels. De leerling heeft in het zesde leerjaar dan geen Engels lessen en school- en centrale examens meer.
Buitenland.
Voorbereidend wetenschappelijk onderwijs is vergelijkbaar met het algemeen secundair onderwijs (ASO) in Vlaanderen, in het dagelijks taalgebruik ook wel "humaniora" genoemd. In Duitsland geeft het Abitur getuigenis van vaardigheid voor wetenschappelijk onderwijs, in Midden- en Oost-Europa heet het equivalent van het vwo de Matura.
Havo-doorstroom.
Een geslaagde 5havo-leerling kan doorstromen naar het vwo. De leerling begint dan normaal gesproken in 5vwo en heeft het zelfde schoolprogramma als de andere leerlingen. Doorstromers kunnen wel vrijstelling krijgen voor CKV en maatschappijleer.
In bijzondere gevallen kan de leerling ook versneld de laatste twee vwo-jaren volgen. In overleg met de school kan de leerling dan bijvoorbeeld in één jaar het vwo afronden. Mogelijkheden hier verschillen per school en hangen o.a. af van de prestaties van de leerling. Als een 5vwo-leerling afstroomt naar de havo kan deze soms ook vrijstellingen krijgen. Hier zijn geen vaste regels voor en de mogelijkheden hier worden ook door de school zelf beoordeeld.
Geschiedenis.
Vwo oude stijl.
Verplichte vakken.
De scholier moest in minimaal zeven vakken eindexamen doen. Voor scholieren ouder dan 21 jaar was dat minimaal zes. Hier moest Nederlands tussen zitten, en minimaal één moderne vreemde taal; de overige vakken waren vrij.
Veel scholen legden vast dat de moderne vreemde taal per se Engels moest zijn, en adviseerden de scholieren om ook minstens één wiskunde-variant op te nemen; dit gaf veel scholieren het gevoel dat wiskunde en Engels ook verplichte vakken waren.
Eindexamen moest worden gedaan in minimaal 7 vakken (inclusief de verplichte vakken voor 6vwo). Eventueel kon er, afhankelijk van de roostermogelijkheden, ook in 8 of meer vakken eindexamen gedaan worden. In 2001 deed de laatste reguliere lichting eindexamen oude stijl. Daarna deden nog enkelen eindexamen oude stijl via een zogenaamde "bezemklas" of via het vavo.

</doc>
<doc id="17597" url="https://nl.wikipedia.org/wiki?curid=17597" title="Martin Luther King">
Martin Luther King

Martin Luther King, geboren als Michael King (Atlanta, 15 januari 1929 – Memphis, 4 april 1968), was een Amerikaanse baptistendominee, politiek leider en een van de prominentste leden van de Afro-Amerikaanse burgerrechtenbeweging.
King werd beroemd in de jaren 1950 en 1960 dankzij zijn geweldloze verzet tegen de rassenscheiding in de Verenigde Staten, onder meer door de mars naar Washington op 28 augustus 1963 en het boycotten van stadsbussen die blanken bevoordeelden. Zijn verbale en retorische vaardigheden en charismatische uitstraling leverden hem veel roem op, maar King had ook vijanden. Tijdens de betoging in 1963 hield hij op de trappen van het Lincoln Memorial zijn wel bekende toespraak "I Have a Dream", waarin hij zijn hoop uitsprak dat mensen ooit op hun gedrag en niet op hun huidskleur beoordeeld zouden worden. Een jaar later, op 10 december 1964, kreeg hij de Nobelprijs voor de Vrede.
In 1968 werd Martin Luther King op 39-jarige leeftijd doodgeschoten terwijl hij op het balkon van het Lorraine Motel in Memphis stond. Dit was "een tragisch dieptepunt" in de roerige jaren 1960, waarin ook andere progressieven en voorvechters van burgerrechten in de Verenigde Staten, zoals president John F. Kennedy (november 1963), Malcolm X (februari 1965) en Robert F. Kennedy (juni 1968), slachtoffer werden van geweld.
Voor velen is Martin Luther King een symbool voor de burgerrechtenbeweging in de Verenigde Staten gebleven. De derde maandag in januari is in de VS de Martin Luther Kingdag, een nationale feestdag, gewijd aan King en zijn gedachtegoed.
Biografie.
King werd geboren als kleinzoon en zoon van predikanten van de Ebenezer Baptist Church te Atlanta, in de zuidelijke staat Georgia. Hij ondervond al zeer snel dat er in het zuiden nog vele vooroordelen waren tegenover de Afro-Amerikanen en wilde daar wat aan veranderen. Zijn wens was om de donkere mensen en de blanke mensen gelijkwaardig te maken.
Na de dood van zijn grootmoeder deed hij op 12-jarige leeftijd een zelfmoordpoging door van de tweede etage van een huis te springen. Op 15-jarige leeftijd ging hij werken op een tabaksplantage in Connecticut, meer naar het noorden van de V.S., en was onder de indruk van de goedaardige verstandhouding tussen blanken en zwarten daar. In 1953 trouwde hij met de muzikante Coretta Scott.
Jaren vijftig.
King studeerde theologie aan het Crozer Theological Seminary in Chester, Pennsylvania. In 1955 verkreeg hij het doctoraat (Ph.D.). Daarna wijdde hij zich aan zijn ambt van dominee van de Dexter Avenue baptist Church in Montgomery, Alabama, waarin zijn vader hem op 31 oktober (hervormingsdag) 1954 had bevestigd. Daar was hij getuige van een incident dat de burgerrechtenbeweging in een stroomversnelling bracht.
Op 1 december 1955 weigerde de zwarte Rosa Parks haar plaats in een bus aan een blanke reiziger af te staan. Zwarte mensen moesten volgens de plaatselijke verordeningen achter in de bus plaatsnemen. De (eveneens blanke) politie werd erbij gehaald en gaf de blanke chauffeur en passagier gelijk. Rosa Parks werd uit de bus gezet en vervolgens gearresteerd. De zwarte gemeenschap van Montgomery, onder leiding van dominee King, reageerde op het incident met een geslaagde busboycot (1955-1956) en bereikte een belangrijke overwinning toen de busmaatschappij van Montgomery ook zwarten moest toestaan om op iedere plaats in de bus te gaan zitten. Hierna bereikte King spoedig nationale bekendheid vanwege zijn uitzonderlijke charisma en persoonlijke moed. Bij tal van gelegenheden trad hij als spreker op, waarbij hij de discriminatie van de zwarte bevolking aan de kaak stelde.
King stichtte de Southern Christian Leadership Conference (SCLC) en nam het voorzitterschap op zich. Door de vereniging werd hij in staat gesteld terug te gaan naar Atlanta en zich te wijden aan de strijd voor gelijkheid van de zwarte Amerikanen, waarbij zijn grote voorbeeld Mahatma Gandhi was, omdat ook deze streefde naar wilskracht en geweldloosheid bij protesten.
Kings filosofie van niet-gewelddadig verzet leidde bij talrijke gelegenheden tot zijn arrestatie. In totaal is hij 29 keer opgepakt. King werd gehaat door aanhangers van de rassenscheiding in de zuidelijke staten. Er werd een aanslag op zijn woonhuis gepleegd en hij en andere zwarte leiders werden op beschuldiging van samenzwering veroordeeld. Hij werd in de borst gestoken, meermaals geslagen, en bijna dagelijks met de dood bedreigd.
In 1959 bezocht hij India en op de terugweg deed hij Libanon aan en diverse steden op de door Jordanië bezette Westbank en de Oude Stad van Jeruzalem. Hij merkte thuis op dat er een grens loopt en dat als hij Israël zou hebben bezocht hij niet meer in Arabische landen binnen zou kunnen komen. Israël nodigde hem in de jaren 1960 herhaalde malen uit. Hij nam het in beraad om later toch af te zeggen. In een brief schrijft hij over zijn wens om "the Holy land" te bezoeken (als de agenda van de Civil Rights Movement dat toeliet) en het belang van menselijke broederschap (Brotherhood), ook hier. Hij waardeerde de staat Israël als democratie. Hij stierf minder dan een jaar na de Zesdaagse Oorlog.
Jaren zestig.
Toch hadden Kings campagnes succes: op 28 augustus 1963 hield hij een toespraak tijdens de mars naar Washington, waar meer dan 250.000 mensen op af kwamen en waar Mahalia Jackson op zijn verzoek "I've been buked and I've been scorned" zong. 28 augustus was een beladen datum voor de zwarte Amerikaanse burgerrechtenbeweging. Het was de datum van het lynchen van Emmett Till. Het besluit van zijn moeder Mamie Till om haar zoon in een open kist te begraven, zodat iedereen kon zien wat hem was aangedaan, leidde tot grote opschudding en woede in de zwarte Amerikaanse gemeenschap en voor een keerpunt in de protesten. King beschreef in zijn toespraak dat blanken en zwarten kunnen samenleven en sprak hij de legendarische woorden "I have a dream". In 1964 kreeg hij de Nobelprijs voor de Vrede toegekend. Op 6 augustus 1965 ondertekende president Lyndon B. Johnson de "Voting Rights Act" en willigde zo de meeste van Kings eisen in.
De leidende positie van King binnen de burgerrechtenbeweging werd midden jaren 1960 uitgedaagd, toen er stemmen opgingen om meer militante acties te voeren in plaats van het door King nagestreefde vreedzame protest. Hij behield echter zijn belangrijke positie en ging zich ook op andere zaken richten. Zo uitte hij kritiek op de Vietnamoorlog en maakte hij zijn zorg over armoede kenbaar.
Op 4 april 1967, exact een jaar voor zijn dood, sprak King zich duidelijk uit tegen de rol van de Verenigde Staten in de oorlog en hij stelde dat de Verenigde Staten in Vietnam waren om het "als Amerikaanse kolonie te bezetten" en dat de Verenigde Staten morele veranderingen behoefden.
King was ook het slachtoffer van surveillance en een lastercampagne door het Federal Bureau of Investigation (FBI), dat via het geheime programma COINTELPRO toezicht wilde houden op "staatsgevaarlijke" bewegingen. De episode vormt het thema van Sam Pollards documentaire "Martin Luther King vs. the FBI".
Dood.
Op 4 april 1968 werd King in Memphis doodgeschoten op het balkon van het Lorraine Motel (sinds 1991 het National Civil Rights Museum). De moord leidde tot een golf van onlusten in meer dan 60 Amerikaanse steden, waarbij 39 doden vielen. President Lyndon B. Johnson verklaarde 7 april 1968 tot een dag van nationale rouw. Kings begrafenis op 9 april 1968 werd bijgewoond door ruim 150.000 mensen. Miljoenen over heel de wereld keken mee via de televisie. In veel landen hingen de vlaggen op overheidsgebouwen halfstok.
James Earl Ray, een misdadiger die echter niet eerder geweld had gebruikt, bekende op advies van zijn advocaat de moord en ontliep zo de doodstraf. Hij werd veroordeeld tot 99 jaar gevangenisstraf. De rest van zijn leven probeerde hij zijn bekentenis in te trekken en beweerde hij dat er een samenzwering was geweest. In 1997 werd deze opvatting gesteund door leden van de familie van King. Ray stierf in een gevangenis in 1998. In 1999 won de familie van King een juryrechtszaak in Memphis tegen Loyd Jowers, die beweerde dat hij de moord voor een maffiafiguur had gepleegd. Veel deskundigen waren echter niet overtuigd door het vonnis en in 2000 werd, na een onderzoek van 18 maanden, geconcludeerd dat er geen bewijsmateriaal tegen Jowers was.
Nabestaanden.
Kings weduwe Coretta Scott King, die na zijn dood zijn werk voortzette, overleed op 30 januari 2006 op 78-jarige leeftijd in Mexico. Het echtpaar had twee dochters en twee zonen. Een van de dochters, Yolanda King, overleed op 15 mei 2007 in Santa Monica op 51-jarige leeftijd aan een hartaanval.
Werken.
Toespraken.
Enkele bekende toespraken van King zijn:
Op de toespraken van King rusten auteursrechten. Om die reden kon er in de film "Selma" uit 2014, over de mars voor burgerrechten naar Selma, geen gebruik worden gemaakt van de oorspronkelijke teksten en werden ze herschreven voor de film.

</doc>
<doc id="17599" url="https://nl.wikipedia.org/wiki?curid=17599" title="Martin Luther King Jr">
Martin Luther King Jr



</doc>
<doc id="17600" url="https://nl.wikipedia.org/wiki?curid=17600" title="Honda">
Honda

Honda Giken Kogyo Kabushiki (Honda Research Institute Co. Ltd) (in katakana: ホンダ; in kanji: 本田) is een Japanse fabrikant van auto's, motorfietsen, en bromfietsen.
Hiernaast maakt men ATV's, elektrische generatoren, watersportmachines, tuinmachines en heeft men een bekend robotonderzoeksprogramma.
Activiteiten.
In het jaar 2014 stond Honda op nummer 8 op de lijst van grootste voertuigproducenten wereldwijd. In Japan staat Honda op nummer drie achter Toyota en Nissan.
In 2017, dit boekjaar liep van 31 maart 2016 tot 1 april 2017, werd driekwart van de omzet behaald met de verkoop van auto’s en 12% met de verkoop van tweewielers. De rest werd gerealiseerd door de financiële diensten, kleine motoren en andere producten. In dit jaar werden 5,0 miljoen auto’s verkocht. Noord-Amerika en Azië zijn de belangrijkste afzetmarkten, elk met 2,0 miljoen eenheden. Japan staat op nummer drie met 668.000 voertuigen en in Europa werden minder dan 200.000 voertuigen verkocht. In datzelfde jaar werden bijna 18 miljoen tweewielers, zoals bromfietsen, scooters en motorfietsen, verkocht, waarvan veruit het grootste deel in Azië.
Het hoofdkantoor staat in Tokio. De aandelen worden verhandeld op de effectenbeurzen van Tokio, New York, Osaka, Nagoya, Sapporo, Kioto, Fukuoka, Londen, Parijs, en Zwitserland. Ongeveer 40% van de aandelen zijn in buitenlandse handen.
In Swindon, Engeland, staat een grote fabriek van Honda. Honda was een van de eerste van de Japanse autoconcerns die deze stap maakte. In Swindon worden voertuigen geproduceerd voor de Europese markt. De verkopen van Honda staan echter onder druk, in 2007 verkocht Honda nog 330.000 voertuigen in Europa en dit was gedaald naar 142.000 in 2014. Minder auto’s worden er geproduceerd waardoor ook de werkgelegenheid in de fabriek is gedaald van een piek van 5000 medewerkers naar 3100 in begin 2015. In maart 2015 besloot Honda voor 200 miljoen pond in de fabriek te investeren om de efficiency te verbeteren. Er bestaan ook plannen om voertuigen van deze fabriek te gaan exporteren naar de Verenigde Staten. Begin 2019 besloot Honda te fabriek te sluiten. Met de sluiting in 2022 verliezen ongeveer 3500 medewerkers hun baan en ongeveer eenzelfde aantal gaat bij de toeleveranciers verloren.
Hieronder een overzicht van de belangrijkste verkopen in eenheden en de financiële resultaten. Vanaf het gebroken boekjaar 2016 is Honda overgestapt van US GAAP naar de IFRS boekhoudmethodiek.
Geschiedenis.
Honda werd op 24 september 1948 opgericht in Hamamatsu en het bedrijf kreeg de naam van de oprichter Soichiro Honda. Er werd begonnen met de productie van losse motoren voor inbouw in fietsen.
Al snel werd overgegaan op productie van volledige motorfietsen, aanvankelijk zelfs als licentiehouder van Harley-Davidson.
Midden jaren 50 was Honda het eerste van vele Japanse bedrijven die de Europese en Amerikaanse markt benaderden met aanvankelijk lichte, maar later ook zeer zware motorfietsen.
Eind jaren 60 werd ook de internationale automobielmarkt betreden.
In 1998 werd Guangqi Honda Automobile opgericht, een joint venture met de Chinese Guangzhou Automobile Group. Samen ontwikkelen en produceren zij voertuigen in China. In 2017 verkocht de joint venture 710.000 voertuigen.
In 2002 tekende Honda een tweede samenwerkingscontract met de Chinese Dongfeng Motor Corporation. Medio 2003 werd een joint venture opgericht, actief onder de naam Dongfeng Honda Auto. In 2004 rolde de eerste voertuigen uit de fabriek in Wuhan. Door het succes van de verkopen werd in 2005 besloten de capaciteit te verhogen tot 120.000 eenheden per jaar, gevolgd in 2008 met een additionele uitbreiding tot 200.000. Op 23 juli 2011 rolde het 1 miljoenste exemplaar uit de fabriek. In het gebroken boekjaar 2017 verkocht deze onderneming ongeveer 0,5 miljoen voertuigen.
In 2006 is Honda ook actief in de luchtvaart met de HondaJet, een innovatief en modern vliegtuig (capaciteit 2+6) max. kruissnelheid 420 knopen.
Honda heeft een grote historie opgebouwd op racegebied, met successen in nagenoeg alle takken van gemotoriseerde sport.
Modellen.
Bromfietsen.
De bromfietsen zijn voorzien van een 4-taktmotor, tenzij anders aangegeven:
Auto's.
Modelgamma Benelux:
Modellen buiten Europa leverbaar, verkoop in Europa stopgezet:
Modellen in VS leverbaar:
Modellen in Japan leverbaar:
Modellen uit productie:
Opmerking.
Bepaalde modellen worden in de Verenigde Staten van Amerika, Canada en Hongkong onder de naam Acura op de markt gebracht.
Buitenboordmotoren.
Honda produceert al 40 jaar buitenboordmotoren. In 1964 produceerde Honda als eerste viertaktbuitenboordmotoren en het produceert tegenwoordig geen tweetakts meer. De kleinste buitenboord motor heeft een vermogen van 2,3 pk en dit loopt op tot 225 pk. Het blok van de grotere motoren is gebaseerd op de blokken uit de auto-industrie en door gebruik te maken van deze technologie kan Honda dan ook zuinige schone motoren produceren.
Naast schroefaangedreven buitenboordmotoren maakt Honda sinds een paar jaar ook jetaangedreven buitenboordmotoren (35, 65 en 105 pk).

</doc>
<doc id="17602" url="https://nl.wikipedia.org/wiki?curid=17602" title="Emile Zola">
Emile Zola



</doc>
<doc id="17603" url="https://nl.wikipedia.org/wiki?curid=17603" title="Las Vegas (Nevada)">
Las Vegas (Nevada)

Las Vegas (Spaans voor "De Weilanden") is een stad in de Mojavewoestijn in de Amerikaanse staat Nevada.
Las Vegas is gesticht in 1905 aan de net voltooide spoorlijn Los Angeles - Salt Lake City, en werd in 1911 officieel een stad. Las Vegas is vooral bekend vanwege de extravagante hotels en casino's. Las Vegas is te herkennen aan de vele neonverlichtingen en al vanaf grote afstand herkenbaar vanuit de omliggende woestijn. Las Vegas is de grootste stad van Nevada met in 2017 een inwoneraantal van 641.000 voor de stad en bijna twee miljoen voor de gehele agglomeratie. Met bijbehorende voorsteden zoals Henderson en Boulder City behoort Las Vegas tot de snelst groeiende steden in de Verenigde Staten.
Geografie.
Las Vegas ligt in Clark County. De stad ligt midden in de woestijn. Aan de westkant liggen de Spring Mountains. Volgens de United States Census Bureau ligt de stad op 620 meter boven zeeniveau en beslaat ze een oppervlakte van 351,9 km². Hiervan is bijna 351,8 km² land en 0,13 km² (0,03% van het totaal) is water.
Vooral op plaatsen waar veel toeristen komen, is binnen de stad veel aangeplant groen en kunstmatig open water te vinden.
Demografie.
Las Vegas is een bekende groeikern in het zuidwesten van de Verenigde Staten. Onderstaand een overzicht van de bevolkingsgroei:
De bevolkingssamenstelling was in 2010 als volgt:
De werkloosheid in Clark County, niet gecorrigeerd voor seizoensinvloeden, was in mei 2018 circa 4,4%.
Klimaat.
In januari is de gemiddelde temperatuur 7,5 °C, in juli is dat 34 °C. In de meetperiode 1961-1990 viel er jaarlijks gemiddeld 104 mm neerslag. De laatste tien jaar is dit echter beduidend minder geweest. Het is niet uit te sluiten dat Las Vegas op middellange termijn met grote watertekorten te kampen zal krijgen. In de zomer hangt er in Las Vegas een verzengende hitte. De maand juli is de warmste maand in het jaar met een gemiddelde maximumtemperatuur van 40 graden Celsius. In juli 2005 werd overdag een temperatuur van circa 47 graden Celsius bereikt; 's nachts bleef de temperatuur circa 35 graden Celsius.
Amusementsindustrie.
Ontstaan.
Las Vegas staat bekend om de amusementsindustrie. Er zijn vele hotels en casino's die steeds meer moeite doen om bezoekers naar Las Vegas toe te krijgen. Dit resulteert in een sterke ontwikkeling van nieuwe technieken maar ook een hoog reclamegehalte rondom de amusementsindustrie.
Het oudste deel van Las Vegas bevindt zich in de omgeving van Fremont Street. Aan Fremont Street staan casino's als de Golden Nugget en het Golden Gate Hotel and Casino, waarvan het hotel al sinds 1906, een jaar na de stichting van Las Vegas, bestaat. Verder vindt men hier attracties als de Fremont Street Experience en The King's Ransom Museum, dat gewijd is aan Elvis Presley. De meeste hotels en casino's bevinden zich aan de Strip, een gedeelte van Las Vegas Boulevard. Dat de hotels aan Las Vegas Boulevard liggen komt doordat vroeger alle casino's die niet aan Fremont Street lagen buiten de stadsgrenzen van Las Vegas moesten liggen. Deze stadsgrens eindigde bij de Boulevard en hier werden dus de nieuwe hotels en casino's gebouwd. Strikt genomen ligt de Strip in de plaats Paradise, maar aangezien Las Vegas veel bekender is, wordt voor het gemak gezegd dat de Strip in Las Vegas ligt.
Las Vegas Boulevard loopt parallel aan Interstate 15 en het gedeelte dat als Strip wordt aangeduid ligt tussen Sahara Avenue en Russel Road. Dit is van het gesloten Sahara in het noorden tot aan Mandalay Bay in het zuiden. Vroeger liep de Strip officieel tot Tropicana Avenue (bij het MGM Grand), maar door de uitbreidingen is deze grens steeds verder naar het zuiden verplaatst.
Op 29 september 2023 opende in Las Vegas de futuristische concertzaal "The Sphere", een bolvormig gebouw met aan de binnenkant een 360 graden projectiescherm, waarop tijdens de concerten beelden kunnen worden vertoond. Hierdoor lijken de concertbezoekers zich op een geheel andere locatie te bevinden dan waar ze zijn. Ook op de buitenkant kunnen beelden worden getoond. De eerste band die hier een concert mocht geven was de Ierse band U2.
Populaire cultuur.
Las Vegas is sinds lange tijd een inspiratiebron voor, en een element in films: snelle huwelijken, vakantiereisjes of zelfs afrekeningen. De banden die bestaan tussen Las Vegas en de maffia worden vaak verbeeld, bijvoorbeeld in "The Godfather" (1972), "Prizzi's Honor" (1985), "Bugsy" (1991) en "Casino" (1995).
Las Vegas was het decor voor onder andere de films "Ocean's Eleven" (1960), "Viva Las Vegas" (1964), "" (1970), "Diamonds Are Forever" (1971), "Showgirls" (1995), "Leaving Las Vegas" (1995), "Hard Eight" (1996), "Fear and Loathing in Las Vegas" (1998), "Ocean's Eleven" (2001), "Ocean's Twelve" (2004), "Ocean's Thirteen" (2007), "21" (2008), "What Happens in Vegas..." (2008), "The Hangover" (2009) en "The Hangover Part III" (2013).
Naast deze films spelen de televisieseries "" en "Las Vegas" zich af in Las Vegas. De stad speelt ook een rol in verschillende videospellen, waaronder en . Ook speelt zich (gedeeltelijk) af in Las Vegas, alhoewel de stad hier Las Venturas genoemd wordt.
Religie.
Las Vegas is sinds 1995 de zetel van een rooms-katholiek bisdom, dat in 2023 werd omgezet in een aartsbisdom.
Sport.
Las Vegas was lange tijd de grootste Amerikaanse stad zonder team in een van de vier grootste Amerikaanse profsporten. Dit kwam mede door zorgen over de relatie tussen topsport en de in Las Vegas buitengewoon sterk aanwezige gokwereld. Met ingang van het seizoen 2017-2018 veranderde dit en beschikt Las Vegas met de Vegas Golden Knights over een ijshockeyteam dat speelt in de National Hockey League.
Vanaf het 2020 seizoen verhuisden ook de Oakland Raiders (NFL) naar Las Vegas en werden ze officieel de Las Vegas Raiders.
Op 30 maart 2022 werd bekendgemaakt dat de Grand Prix (Formule 1) van Las Vegas terug zou keren op de kalender in november 2023, waarmee het aantal Grand Prix-edities in de Verenigde Staten op drie komt.
Plaatsen in de nabije omgeving.
De onderstaande figuur toont nabijgelegen plaatsen in een straal van 16 km rond Las Vegas.
Aanslag.
Op de avond van 1 oktober 2017 vond er een aanslag plaats tijdens een muziekfestival aan de Strip. Ten minste 59 mensen kwamen om het leven en meer dan 500 raakten gewond toen een schutter vanuit een hotelkamer van Mandalay Bay Resort and Casino op het publiek schoot.

</doc>
<doc id="17605" url="https://nl.wikipedia.org/wiki?curid=17605" title="Casino">
Casino

Casino (Italiaans voor "huisje") kan verwijzen naar:
Andere betekenissen:

</doc>
<doc id="17609" url="https://nl.wikipedia.org/wiki?curid=17609" title="UNIX">
UNIX



</doc>
<doc id="17610" url="https://nl.wikipedia.org/wiki?curid=17610" title="Awk">
Awk



</doc>
<doc id="17611" url="https://nl.wikipedia.org/wiki?curid=17611" title="Programmeertaal SED">
Programmeertaal SED



</doc>
<doc id="17614" url="https://nl.wikipedia.org/wiki?curid=17614" title="Provincie Oost-Vlaanderen">
Provincie Oost-Vlaanderen



</doc>
<doc id="17616" url="https://nl.wikipedia.org/wiki?curid=17616" title="Brazilie">
Brazilie



</doc>
<doc id="17617" url="https://nl.wikipedia.org/wiki?curid=17617" title="Harry Houdini">
Harry Houdini

Harry Houdini, geboren als Ehrich Weiss (Boedapest, 24 maart 1874 – Detroit, 31 oktober 1926), was een Hongaars-Amerikaans goochelaar en boeienkoning.
Levensloop.
Geboren in Hongarije als zoon van een rabbijn, verhuisde Houdini met zijn familie naar de Verenigde Staten toen hij vier jaar oud was. Hij groeide op in een groot gezin in de plaats Appleton in Wisconsin. Op dertienjarige leeftijd verhuisde hij met zijn vader naar New York, later volgde de rest van de familie. Hij begon als circusartiest en goochelaar. Weiss koos zijn artiestennaam "Houdini" als eerbetoon aan de Franse goochelaar Jean Eugène Robert-Houdin.
Nadat hij samen met zijn echtgenote Bess jarenlang rondreisde als weinig succesvolle vaudevilleartiest, begon zijn doorbraak in 1899, toen hij meer aandacht besteedde aan een onderdeel van zijn repertoire: het ontsnappen uit handboeien. Omdat het publiek meestal aannam dat de gebruikte boeien geprepareerd waren, maakte die prestatie tot dan toe weinig indruk. In een serie publiciteitsstunts ontsnapte Houdini echter uit politiecellen en uit politiehandboeien door deskundigen aangebracht. Het leverde hem naamsbekendheid op, vooral toen theateragent Martin Beck zich met zijn carrière bemoeide. Beck stelde Houdini in staat om op te treden in de twee ketens van variététheaters die de top van het genre in Amerika vertegenwoordigden: de "Orpheum"-theaters aan de westkust en de "Keith"-theaters aan de oostkust. Toen de aandacht voor Houdini na deze succesvolle tournees verslapte, beproefde hij zijn geluk in Europa.
Tijdens de Europese tournee die in 1900 begon, groeide Houdini uit tot de legende die hij tot ver na zijn dood zou blijven. Hij heeft onder andere in Nederland opgetreden. Binnen enkele weken verschenen er Houdini-imitators op de Europese podia. "The Great Cirnoc" verscheen tijdens een Houdini-optreden vanuit het publiek met de claim dat niet Houdini, maar hij de originele handboeienkoning was. Houdini maakte hem belachelijk met behulp van "The Great Bean": een enorm stel boeien waaruit hij zich schijnbaar moeiteloos wist te bevrijden. "The Great Cirnoc" beging vervolgens de fout om Houdini's uitdaging aan te nemen en liet zich eveneens met "the Great Bean" ketenen. Zelfs toen Houdini hem toestond om bij zijn ontsnapping de originele sleutels van de boeien te gebruiken, faalde "The Great Cirnoc".
Luttele weken later maakte Houdini onverwacht zijn entree tijdens het optreden van een andere concurrent: ene "Hermann". De uitdagingen die Houdini aan hem voorstelde werden beantwoord met xenofobe scheldpartijen van Hermann. Dergelijke incidenten zorgden ervoor dat Houdini voortdurend in de publiciteit kwam. Uiteindelijk speelde hij op het imitator-probleem in door zijn broer Theodore naar Europa over te laten komen. Deze bracht vanaf dat moment onder de naam "Hardeen" (of: "Houdini de Tweede") dezelfde show als Houdini op de planken. Hij zou dat tot ver na Houdini's dood blijven doen.
Overlijden.
Houdini overleed op 52-jarige leeftijd aan een verwaarloosde blindedarmontsteking. Lange tijd werd verondersteld dat dit een gevolg was van een aantal stompen in zijn maag, die hij kort voor zijn dood toestond om te laten zien hoe sterk zijn buikspieren waren. Medici zijn het er echter over eens dat een appendicitis nooit door dergelijke externe factoren kan worden veroorzaakt. In 1926 bestonden nog geen antibiotica. Zijn ontstoken blindedarm, hoewel operatief verwijderd, had een infectie veroorzaakt, die men niet kon bestrijden. Men probeerde dat door zijn buikholte te spoelen met een zoutoplossing, maar tevergeefs.
Prestaties.
Diverse prestaties van Houdini zorgen ervoor dat hij nog steeds als een legende wordt beschouwd. Veel van onderstaande acts worden nog steeds in een of andere vorm door goochelaars en illusionisten uitgevoerd. Houdini was degene die ze verzon.
Spiritisme.
Na de dood van zijn moeder in 1913 raakte Houdini geïnteresseerd in de mogelijkheid om via een medium contact te leggen met overledenen. Hij moest echter al snel vaststellen dat alle seances die hij in dat verband bijwoonde, ordinaire goochelshows waren. Omdat hij aan het begin van zijn carrière ook weleens optredens als zogenaamde "helderziende" had gedaan, was Houdini uitstekend op de hoogte van de trucs die dergelijke artiesten gebruiken. Vanaf de jaren twintig zocht hij steeds vaker de publiciteit om de praktijken van spiritistische fraudeurs aan de kaak te stellen. De ontmaskering van Margery was daarvan de spectaculairste.
Ondertussen bleef hij de mogelijkheid om werkelijk contact met de doden te leggen, serieus overwegen. Met een aantal van zijn vrienden sprak Houdini in de jaren 1910 af dat elk van hen na hun overlijden een tevoren afgesproken boodschap zou overseinen aan de op aarde achtergeblevenen. Diverse van deze vrienden overleden in de jaren daarna. Houdini ontving nooit een boodschap.
Houdini's belangstelling voor spiritisme bracht hem in 1919 in contact met de beroemde Britse schrijver Arthur Conan Doyle. Evenals Houdini was Doyle geïnteresseerd in de mogelijkheid om te communiceren met de doden, maar in tegenstelling tot Houdini was Doyle op dit gebied uitgesproken goedgelovig. De vriendschap die tussen beiden opbloeide liep uiteindelijk een fikse deuk op door een poging van Doyles echtgenote Jean om Houdini in contact te brengen met Houdini's overleden moeder. In een via Lady Doyle door automatisch schrift tot stand gekomen boodschap zou de geest van Houdini's moeder onder meer een christelijk kruis en een aantal liefhebbende algemeenheden hebben doorgeseind. Uit Houdini's geschokte reactie tijdens deze seance maakte Doyle op dat de sceptische boeienkoning eindelijk overtuigd was geraakt van de mogelijkheden van spiritisme. Houdini liet later in een brief aan Doyle weten dat zijn verbazing vooral was gewekt doordat zijn uiterst gelovige joodse moeder een christelijk kruis zou hebben getekend. Ook beschouwde hij het vloeiende Engels waarin de boodschappen waren gesteld als een aanwijzing dat hier geen werkelijk contact met zijn overleden moeder was geweest: die beheerste nauwelijks Engels. Ook was Houdini teleurgesteld dat zijn moeder niets over haar verjaardag had gezegd - de seance had namelijk toevalligerwijs op die datum plaatsgevonden.
Arthur Conan Doyle is er altijd van overtuigd gebleven dat Houdini zelf over bovennatuurlijke gaven beschikte, en dat zijn halsstarrigheid een manier was om dat te verbergen.
Na Houdini's dood werden vele pogingen ondernomen om via een seance met hem in contact te treden. Overtuigend resultaat bleef uit, terwijl Houdini tijdens zijn leven nota bene had gezegd: "Als er één persoon in staat is om na de dood door te komen, dan ben ik het wel".

</doc>
<doc id="17618" url="https://nl.wikipedia.org/wiki?curid=17618" title="Middelbaar algemeen voortgezet onderwijs">
Middelbaar algemeen voortgezet onderwijs

De school voor middelbaar algemeen voortgezet onderwijs (afgekort "mavo") was een Nederlandse schoolsoort, volgens artikel 9 van de Wet op het voortgezet onderwijs, die werd ingevoerd in 1968, in de wandelgangen de Mammoetwet genoemd. Deze schoolsoort is de opvolger van het mulo, of ulo. Mavo-3 voor ulo (uitgebreid lager onderwijs) en mavo-4 voor mulo (meervoudig uitgebreid lager onderwijs). Sinds 1999 is het mavo opgegaan in het voorbereidend middelbaar beroepsonderwijs (vmbo), waarbij het onderwijs wordt aangeboden als de "theoretische leerweg". Een recente ontwikkeling is dat de naam vmbo bij sommige scholengemeenschappen weer wordt veranderd in mavo, om het te onderscheiden van het 'gewone' vmbo, dat vaak geen positief imago heeft.&lt;br&gt;
Scholen die zelfstandig bleven en die uitsluitend middelbaar algemeen voortgezet onderwijs verzorgen, worden aangeduid met "categoriale mavo", maar zijn officieel gewoon vmbo's waar enkel de "theoretische leerweg" wordt aangeboden.
In Caribisch Nederland is het mavo naar Europees-Nederlands model op 1 augustus 2011 heringevoerd (artikel 15 van de Wet voortgezet onderwijs BES). De mavo en het vbo (samen vmbo genoemd) vervangen het Antilliaanse vsbo (voorbereidend secundair beroepsonderwijs) dat in 2002 de mavo en het bvo (beroepsvoorbereidend onderwijs) verving.
Opzet vanaf schooljaar 1999-2000.
De opleiding duurde vier jaar en was bedoeld voor leerlingen van 12 tot 16 jaar. Het mavo bereidt op het mbo (middelbaar beroepsonderwijs) of het havo (hoger algemeen voortgezet onderwijs) voor en omvat mede algemene vorming.
De opleiding heeft een onderbouw en een bovenbouw. In de bovenbouw, het derde en vierde leerjaar, geldt voor de theoretische leerweg een aantal sectoren:
Het onderwijs in de theoretische leerweg bestaat voor elke sector uit:
Het gemeenschappelijk deel van de theoretische leerweg omvat:
Het sectordeel van de theoretische leerweg omvat wat betreft:
Het vrije deel van de theoretische leerweg
Opzet tot schooljaar 1999-2000.
Mavo "oude stijl" had de volgende vakken:
Tijdens het examenjaar deden de kandidaten naast de periodieke schoolonderzoeken het landelijke Centraal Examen, waarbij ze konden kiezen uit de moeilijkheidsniveaus C of D. Niveau D was hierbij het hoogste. Leerlingen konden met een mavodiploma met alle vakken op niveau D doorstromen naar de vierde klas van het havo. Om met een mavodiploma toegelaten te worden tot technische of natuurwetenschappelijke mbo-opleidingen, was het ook verplicht de meeste vakken (en dan vooral de exacte vakken) op D-niveau behaald te hebben. Iemand die voor een van vakken op niveau D een slecht cijfer behaalde, kon alsnog herexamen doen op C-niveau. Het omgekeerde was ook mogelijk: eerst het vakexamen halen op niveau C om dan herexamen te doen op het hogere niveau D.
Om het mavodiploma te mogen halen, moest men examen doen in zes vakken. Sommige leerlingen konden er ook voor kiezen om examen te doen in zeven of acht vakken. Het nadeel van zeven of acht vakken was dat niet alle scholen de mogelijkheid konden geven om alle lesuren van elk vak te kunnen laten bijwonen. De leerling moest dan in overleg met de school om te kijken wat het beste rooster zou zijn voor de leerling waarbij hij dan enkele lesuren van sommige vakken mogelijk moest missen. Een voordeel van zeven of acht vakken was dat een leerling tot na het examen een zwak vak kon laten vallen als dit problemen zou geven bij het behalen van het diploma. Uitzondering hierop vormden de verplichte vakken Nederlands en Engels: die kon men niet laten vallen.

</doc>
<doc id="17619" url="https://nl.wikipedia.org/wiki?curid=17619" title="Houdini">
Houdini



</doc>
<doc id="17620" url="https://nl.wikipedia.org/wiki?curid=17620" title="Meer uitgebreid lager onderwijs">
Meer uitgebreid lager onderwijs

(Meer) uitgebreid lager onderwijs, afgekort mulo (ook ulo), was in Nederland en Suriname een schooltype na de lagere school. 
Deze schoolvorm ontstond ten gevolge van de onderwijswet van 1857 en werd afgeschaft bij de invoering van de Mammoetwet in 1968. De laatste eindexamens werden in 1971 afgenomen. De wettelijke term "mulo" werd in 1920 bij wet veranderd in "ulo", maar veel scholen zijn "mulo" (ook "MULO" of "M.U.L.O.") blijven hanteren, omdat dit meer statuur zou hebben.
In Suriname is de onderwijsvorm in 2021 afgeschaft. 
Nederland.
Het standaard jaarlijkse vakkenpakket zonder keuzemogelijkheid bestond uit: Nederlands, Frans, Engels, Duits, algebra, meetkunde, aardrijkskunde, geschiedenis, biologie, natuurkunde (vaak aangeduid als fysica), bedrijfsrekenen, boekhouden en gymnastiek. Op de protestants-christelijke en rooms-katholieke mulo's stonden ook nog godsdienst en Bijbelse geschiedenis op het programma. Ook werd een cijfer gegeven voor 'verzorging schriftelijk werk'. De enige facultatieve vakken waren tekenen en handwerken. De lessen werden in een vast stramien (rooster) gegeven. Aan belangrijke vakken zoals Nederlands werd in dit rooster relatief meer uren toebedeeld.
Het schriftelijke en mondelinge examen bestond uit Nederlands, Frans, Engels, Duits, algebra, meetkunde, aardrijkskunde, geschiedenis en natuurkunde. Ook werd er een cijfer voor schrijven (handschrift of verzorging schriftelijk werk) toegekend, dat overigens niet meetelde voor de uitslag. Het examen werd in aanwezigheid van een rijksgecommitteerde niet door de school zelf afgenomen. Resultaten van voorgaande tests werden niet meegeteld. Ingeval men gezakt was voor het examen kreeg men een herkansing.
Na de vierjarige mulo kon men doorstromen naar de middelbare meisjesschool (mms) of hogereburgerschool (hbs) of voor technische opleidingen naar de middelbare technische school (mts). Tot 1957 was mts de naam voor de latere hogere technische school (hts). Ook konden leerlingen, met name de meisjes, doorstromen naar de vormingsklas, die verbonden was aan huishoudscholen.
Differentiatie Mulo-A en Mulo-B en facultatieve vakken.
Naast de Mulo-A, was er de Mulo-B, waarbij in het laatste/examenjaar extra algebra, meetkunde (o.a. goniometrie) en fysica (natuurkunde inclusief mechanica) werd gegeven en geëxamineerd. De mogelijkheid bestond ook om, na het behalen van het Mulo-A-diploma, na één extra studiejaar het Mulo-B-diploma te halen. In geval van één examen voor Mulo-A en Mulo-B kon een van de vreemde talen en aardrijkskunde of geschiedenis vervallen. Uiteraard vervielen dan ook de 'normale' algebra, meetkunde en natuurkunde.
Men kon ook in het laatste jaar les volgen en examen doen in boekhouden, bedrijfsrekenen, handelskennis, bedrijfsleer en rechts- en wetskennis. In dat geval kreeg men een aantekening op het diploma (basisbesluit vestigingseisen kredietwaardigheid en handelskennis, Stb 1958, 417), waarmee, gelijk als aan het middenstandsdiploma, werd voldaan aan de eisen van handelskennis, zoals vereist volgens de vestigingswet bedrijven 1954.
Bij een aantal scholen kon men facultatief examen doen in tekenen of scheikunde (een eenvoudig en een moeilijker programma).
Niveau.
De mulo was door het ontbreken van niveaudifferentiatie (met uitzondering van het boven aangegeven A en B niveau en de aantekening voor handelskennis) zoals die nu aanwezig is in het vmbo feitelijk een categorale school. Menig MULO-gediplomeerde studeerde in de avonduren om carrière te kunnen maken. Vergelijking van het niveau van mulo en vmbo/mavo is alleen goed mogelijk indien alleen de huidige D(TL)-niveaus in de vergelijking meegenomen worden. Mulo direct vergelijken met vmbo-bb zal uiteraard de reactie oproepen dat het niveau gedaald is. Een vergelijking tussen mulo en mavo met alle vakken (6) op niveau D zal dat beeld nuanceren.
Gevolgen Mammoetwet.
In het kader van de Mammoetwet is de muloschool als schooltype in 1968 vervangen door het middelbaar algemeen voortgezet onderwijs (mavo), hoewel beide schooltypen een andere achtergrond hebben. Het oude systeem met ambachtsschool, ulo, mms, hbs en gymnasium was sterk standgericht; de ulo voor de "Kleine Luyden en kleine middenstand", de hbs voor de "hogere" burgers en het gymnasium voor de academische elite. Dit is uiteraard een versimpelde voorstelling van zaken. Het nieuwe systeem van de Mammoetwet legt veel meer de nadruk op het niveau van onderwijs en was mede bedoeld te komen tot emancipatie van de lagere sociale klassen.
Suriname.
In 2021 is in Suriname de mulo afgeschaft en vervangen door het voortgezet onderwijs. In het eerste jaar werd er les gevolgd in Nederlands, Engels, aardrijkskunde, geschiedenis, biologie, wiskunde, natuurkunde, bedrijfsrekenen en gymnastiek. In het tweede jaar kwam er Spaans bij, en in het derde jaar werd er een keuze gemaakt tussen de A- en de B-richting. In de A-richting verviel natuurkunde, werd er minder aandacht besteed aan wiskunde en kwam het vak handelswetenschappen erbij. In de B-richting verviel bedrijfsrekenen en werd er meer aandacht besteed aan natuurkunde.
Aan het eind van zowel het derde als het vierde jaar werd er een toelatingsexamen gemaakt in Nederlands, Engels, Spaans, wiskunde/bedrijfsrekenen en natuurkunde/handelswetenschappen waarin de volgende pakketten konden worden behaald:
Als men geen van de pakketten had behaald, kon men alleen doorgaan naar de vierde klas, waar men behalve toelatingsexamen ook staatsexamen deed in de overige vakken. B-leerlingen maakten in de vierde klas ook examen in Technisch Inzicht, dat toelating gaf tot het Natuurtechnisch Instituut, een technisch mbo. 
Zonder pakketten kon men alleen (na het behalen van het diploma na de staatsexamen) doorstromen naar o.a. het IMEAO (Instituut voor Middelbaar Economisch en Administratief Onderwijs), een mbo-opleiding voor management, economie en recht, het SPI (Surinaams Pedagogisch Instituut) en of het CPI (Christelijk Pedagogisch Instituut), twee mbo-opleidingen in Paramaribo tot onderwijzer in het lager onderwijs, of naar het EFS College COVAB, een opleiding voor verpleegkundigen en aanverwante beroepen op mbo-niveau (er is ook de keuze uit hbo, maar men diende eerst de mbo-opleiding te hebben afgerond). Men kon dus ook eerst Mulo-B volgen om daarna met een behaald P- of Q-pakket van richting te veranderen.

</doc>
<doc id="17621" url="https://nl.wikipedia.org/wiki?curid=17621" title="Middelbaar Algemeen Voortgezet Onderwijs">
Middelbaar Algemeen Voortgezet Onderwijs



</doc>
<doc id="17622" url="https://nl.wikipedia.org/wiki?curid=17622" title="Restaurant">
Restaurant

Een restaurant is een uitgaansgelegenheid waar mensen (tegen betaling) kunnen eten. Een verzamelnaam voor restaurants, samen met hotels en cafés, is horeca.
Gewoonlijk wordt men in restaurants aan tafel bediend door personeel. Gerechten worden over het algemeen binnen het pand waarin een restaurant is gevestigd genuttigd. Veel restaurants verzorgen ook of zelfs uitsluitend afhaal- en bezorgdiensten. 
Restaurants variëren sterk in uiterlijk en aanbod: sommige hebben een traditionele, andere een gespecialiseerde keuken, onder andere betreffende het gebruik van ingrediënten, kookstijl (zoals Frans, Italiaans, Chinees, Japans en fuse) of bediening. Ze variëren van fastfoodrestaurants en cafetaria's en van middengeprijsde familierestaurants tot dure en luxueuze etablissementen.
In westerse landen serveren de meeste restaurants alcoholische dranken zoals bier en wijn. Voornamelijk fastfoodketens, diners, hotel-restaurants en luchthavenrestaurants) serveren alle maaltijden, zoals ontbijt, lunch en diner. Andere restaurants serveren mogelijk slechts één maaltijd (bijvoorbeeld een pannenkoekenhuis dat alleen een ontbijt verzorgt). 
Ontstaan.
Het restaurant is ontstaan in Parijs vanaf ongeveer 1765. Daarvoor waren er uiteraard al eetgelegenheden, die met name voeding en onderdak verschaften aan de sporadische reizigers. Kenmerkend voor dergelijke herbergen was dat de passant genoegen moest nemen met de voeding die op de (gemeenschappelijke) tafel kwam. Ook waren er traiteurs, rôtisseurs en anderen die een gereguleerde niche bedienden. Voor lekker eten moest men niet daar zijn, maar uitgenodigd worden aan het hof of aan de tafels van de aristocraten. De vernieuwing die het restaurant bracht, lag in de eetcultuur: de bezoeker had keuze uit een menu van meerdere gerechten ("à la carte") en het restaurantbezoek werd een doel op zich. 
De naam 'restaurant' is afkomstig van het Franse 'restaurer', of herstellen. De etablissementen die in de 18e eeuw opkwamen kregen de naam 'restaurateurs' omdat ze, buiten het gildemonopolie op bereid voedsel om, quasi-medicinale vleesbouillons aanboden om vermoeide of zieke reizigers weer op krachten te brengen. Daarnaast kon men er ook een aantal bijgerechten verkrijgen als eieren en pap. De bouillons kregen de benaming 'restaurant' of 'soupe restaurante': een verkwikkende (want herstellende) soep, bereid in een schone ketel, waaruit het vlees na uren koken was verwijderd. Hieruit ontwikkelde zich na enige decennia het woord 'restaurant' in de betekenis die er nu aan wordt gegeven. Een versterkend middel in de vorm van een krachtige soep bestond reeds in het 16e-eeuwse Frankrijk: de pot-au-feu. Het nieuwe zat in de nadruk op het medicinale en in het feit dat diverse soepen werden bereid waaruit de gast een keus kon maken.
Traditioneel werd als "het" eerste restaurant Boulanger aangemerkt (1765). Spang verwerpt dat op basis van bronnenkritiek en kent de eer toe aan het eethuis dat Mathurin Roze de Chantoiseau en Pontaillé in 1766 begonnen in de Rue des Poulies en later de Rue Saint-Honoré. Ze voerden er het concept van een menu, individuele tafels en flexibele uren door, dat laatste dankzij de nieuwe techniek van het bain marie. Roze was een econoom die gekant was tegen privileges en die op de hoogte was van de nieuwste inzichten rond gezonde voeding. Zijn eethuis, dat hij een "maison de santé" noemde, kende groot succes en werd onmiddellijk nagevolgd door Jean-François Vacossin in de Rue de Grenelle-Saint-Honoré. Aan zijn gevel hing Vacossin een bord met een Latijnse tekst van bijbelse inspiratie: "Venite ad me omnes qui stomacho laboratis et ego vos restaurabo" ("Komt allen tot mij die maagklachten hebt en ík zal u beter maken", naar Mt. 11:28). Restaurants werden een echt fenomeen in Parijs en gingen naast bouillons ook fruit, desserts, vlees en groenten serveren.
Volgens een niet-gestaafd verhaal zou Boulanger in conflict zijn gekomen met het monopolie van de traiteurs omdat hij schapenpoten in witte saus serveerde, waarna de Franse Revolutie een einde maakte aan dat soort disputen doordat het Decreet-d'Allarde en de Wet-Le Chapelier het gildewezen afschaften. In werkelijkheid waren de gildemonopolies lang niet zo sterk. De restaurateurs waren overigens in 1786 verenigd met de tavernes en de cabarets. De Revolutie veranderde vooral de eetcultuur. Restaurants kwamen tot grote bloei en verschaften werk aan vele koks van de aan de kant geschoven adel. 
Onder invloed van figuren als Grimod de la Reynière en Brillat-Savarin gingen restaurants zich in de 19e eeuw toeleggen op gastronomie. Die culinaire gerichtheid maakte dat de autoriteiten restaurants – anders dan cafés – als politiek ongevaarlijk beschouwden en hun ontwikkeling niet in de weg stonden.
In 1854 opende de Parijse slager Pierre Louis Duval aan de Rue de la Monnaie de eerste bouillon, een eetgelegenheid waar arbeiders en marktkooplui voor weinig geld eenvoudige gerechten, waaronder de gelijknamige bouillon, konden eten. Het bleek een succesformule die rond het jaar 1900 zijn hoogtepunt bereikte, toen de stad zo'n 250 bouillons telde, vaak gevestigd in fraaie art nouveau-gebouwen. De bouillons werden geleidelijk verdrongen door de chiquere brasseries, waardoor uiteindelijk alleen bouillon Chartier aan de Rue du Faubourg-Montmartre overbleef. Met het duurder worden van het uitgaan na de coronapandemie van 2020-2021 werden veel Parijse brasseries weer omgevormd tot betaalbare bouillons.
Soorten restaurants.
Vanaf de late 19e eeuw waren er restaurants op grote treinstations, stationsrestauratie geheten, waar reizigers konden eten. Later kwamen er restaurants waar men gerechten uit een specifiek ander land kon eten: bijvoorbeeld Chinese, Italiaanse, Spaanse, Griekse en Turkse restaurants. Vaak waren dit zaken van immigranten die uit die landen afkomstig waren.
Aziatische keuken.
Aan de basis van de Aziatische keuken staat de komst van Chinese arbeiders die in 1911 door rederij de Rotterdamsche Lloyd naar de haven gehaald waren als stakingbrekers. De Chinezen worden ingezet als stokers en wasknechten op de grote passagiersschepen. Ze vonden onderdak op Katendrecht. Op basis van het Adresboek Rotterdam van 1920 kan als eerste Chinees restaurant in Nederland waarschijnlijk aangemerkt worden: Chang Ching, Chinees Café Restaurant, Delistraat 44a, Rotterdam (Katendrecht).
De Chinees-Indische restaurants in Nederland ontstonden nadat een aantal Indische Chinezen na de onafhankelijkheid van Indonesië in 1949 naar Amsterdam kwamen. Zij begonnen daar restaurants met gerechten die waren aangepast aan de Nederlandse smaak en dus niet op het echte Chinese eten leken. Desondanks werden de Chinees-Indische restaurants populair, niet in de laatste plaats als zogeheten afhaalrestaurant.
Voor de Tweede Wereldoorlog waren er in Nederland nog maar 12 Chinese restaurants, in 1982 waren het er 2000, een derde van het totale gastronomische aanbod. Het aantal Chinese restaurants steeg tot 2300 in het jaar 2000, maar daalde weer naar ruim 2000 in 2010. In dat jaar waren er nog 327 Japanse en Aziatische restaurants in Nederland.
Sterrenrestaurants.
De Franse firma Michelin brengt een gids uit met daarin een overzicht van restaurants van een kwaliteit die zo goed is, dat men er graag voor omrijdt. De firma kent sterren aan restaurants toe als teken van de kwaliteit.
Ketens.
Met name in de Angelsaksische wereld zijn ketenrestaurants al decennialang erg populair. Veel van deze ketens zijn inmiddels wereldwijd zeer bekende merken. Voorbeelden zijn de Amerikaanse fastfoodketens McDonald's en Burger King. In Nederland exploiteert Van der Valk een bekende keten van hotels, motels en restaurants, waaronder ook enkele vestigingen in het buitenland.
Foodcourt.
Een foodcourt of food court is een combinatie van restaurants (waaronder vestigingen van fastfoodketens), ieder met een eigen balie, met een gezamenlijke ruimte om de consumpties te nuttigen. Deze worden door de klanten bij de balies gehaald. Er zijn bijvoorbeeld twee foodcourts op station Utrecht Centraal.

</doc>
<doc id="17623" url="https://nl.wikipedia.org/wiki?curid=17623" title="Winkeltijdenwet">
Winkeltijdenwet

De Winkeltijdenwet is een Nederlandse wet, die bepaalt wanneer en hoelang winkels open mogen zijn.
Deze wet bepaalt dat winkels alleen tussen 6 uur 's ochtends en 10 uur 's avonds open mogen zijn en niet op zon- en christelijke feestdagen. De gemeenteraad kan bij verordening vrijstelling verlenen van het verbod open te zijn op zon- en christelijke feestdagen.
In de meeste gemeenten zijn de winkels minimaal eenmaal per maand op zondag open (de zogeheten "koopzondag"). In een toenemend aantal gemeenten mogen alle winkels elke zondag open zijn. Dat is bijvoorbeeld het geval in alle grote steden, de G10 (Amsterdam, Den Haag, Rotterdam, Utrecht, Eindhoven, Arnhem, Tilburg, Groningen, Almere, Breda en Nijmegen.) Ook in steeds meer middelgrote en kleinere gemeentes is er een openstellingsmogelijkheid op elke zondag.
De Winkeltijdenwet werd in 1996 aangenomen en verving toen de Winkelsluitingswet 1976. Tot in 2013 waren er beperkingen aan de mogelijkheid voor de gemeenteraad om vrijstelling te verlenen van het verbod open te zijn op zon- en christelijke feestdagen. Dit veranderde met het "Voorstel van wet van de leden Verhoeven en Van Tongeren tot wijziging van de Winkeltijdenwet in verband met het verruimen van de bevoegdheid van gemeenten om vrijstelling te verlenen van de verboden met betrekking tot de zondag en een aantal feestdagen", resulterend in de "Wet van 11 juni 2013 tot wijziging van de Winkeltijdenwet in verband met het verruimen van de bevoegdheid van gemeenten om vrijstelling te verlenen van de verboden met betrekking tot de zondag en een aantal feestdagen".
Totstandkoming.
De eerste schreden naar een landelijk winkeltijdenbeleid worden ruim een eeuw geleden gezet. Na aanvankelijke beperking, wordt in 1996 een duidelijke koerswijziging ingezet.
1904: De regering vraagt de Staatscommissie voor de Middenstand om advies over de wenselijkheid van een wettelijke regeling voor winkelsluiting in Nederland. Voordat die wet uiteindelijk tot stand komt (in 1930) neemt een aantal gemeenten het heft alvast in hand door zelf een winkelsluitingsverordening vast te stellen.
1930: De eerste wettelijke regeling voor winkelsluiting in Nederland ontstaat. Deze wet staat openstelling toe op werkdagen van 05.00 tot 20.00 uur en op zaterdag tot 22.00 uur. Winkels zijn op zondag gesloten, al wordt die verplichte zondagssluiting in 1934 alweer gedeeltelijk tenietgedaan: de mogelijkheid tot zondagsopening ontstaat.
1951: De winkelopening wordt beperkt. Vastgesteld wordt dat winkels open mogen zijn van 05.00 tot 18.00 uur op maandag tot en met zaterdag. Er komt opnieuw een verplichte sluiting op zondag.
1976: De Winkelsluitingswet wordt aangenomen. Winkels mogen alleen open zijn binnen de volgende uren: maandag t/m vrijdag van 5.00 tot 18.00 uur, zaterdag van 5.00 tot 17.00 uur, en op een door de gemeente vastgestelde dag van de week (donderdag of vrijdag) van 18.00 tot 21.00 uur (koopavond). Binnen deze uren mag een winkel 52 uur per week open zijn. (Bijvoorbeeld: als de winkel open gaat om 9.00 uur dan zou maandag t/m vrijdag 9.00 tot 18.00, zaterdag 9.00 tot 17.00 uur en de koopavond 56 uur zijn, dus 4 uur hiervan zou de winkel gesloten moeten zijn. Dit wordt bijvoorbeeld opgelost door maandag pas om 13.00 uur open te gaan, of door een sluiting tussen de middag.) Deze uren moeten op een gestandaardiseerd, door de gemeente gewaarmerkt overzicht staan dat van buiten leesbaar is. Dit vergemakkelijkt de controle, en is ook handig voor de klant. Voor onder meer benzinestations wordt een uitzondering gemaakt.
1984: De koopzondag wordt geïntroduceerd. Op maximaal vier zondagen per jaar mogen de winkels open.
1993: De winkeltijden doordeweeks worden opgerekt van 18.00 tot 18.30 uur. Het maximumaantal koopzondagen wordt uitgebreid van vier naar acht.
1996: Het kabinet concludeert dat de Winkelsluitingswet niet past bij de tijdgeest en vereenvoudigd moet worden. "Centraal wat moet, decentraal wat kan", luidt het motto in de nieuwe Winkeltijdenwet. Gemeenten krijgen meer autonomie om zelf te bepalen wanneer winkels open mogen. Ook wordt het maximum van 55 openingsuren per week losgelaten. Winkels mogen doordeweeks open van 06.30 tot 22.00 uur. Het maximumaantal koopzondagen gaat naar twaalf.
Initiatief.
Het voorstel voor de Winkeltijdenwet komt voort uit afspraken die bij de formatie van het eerste 'paarse' kabinet, dat augustus 1994 aantreedt, worden gemaakt.
In het Regeerakkoord van het eerste kabinet Kok wordt afgesproken meer aan marktwerking, deregulering en wetgevingskwaliteit te doen. Er zijn te veel regels, er moet meer overgelaten worden aan het krachtenspel van vraag en aanbod op de economische markt en er moeten betere wetten gemaakt worden. Een interdepartementale werkgroep, bestaande uit ambtenaren van de bij het onderwerp betrokken ministeries, onderzoekt op welke wijze de Winkelsluitingswet kan worden verruimd. De werkgroep adviseert de Ministeriële Commissie Marktwerking om de winkeltijden een zaak van vrije keuze en marktwerking te maken. Een dergelijke liberalisering, het meer overlaten aan betrokken partijen, past volgens de werkgroep bij de sociaal-economische en sociaal-culturele veranderingen in de samenleving. Er is meer behoefte ontstaan aan differentiatie en flexibiliteit in winkelopeningstijden. Bepaalde soorten winkels, zoals levensmiddelenzaken, kunnen andere openingstijden aanhouden dan andere winkelbedrijven en de openingsuren hoeven ook niet in het gehele land op alle dagen hetzelfde te zijn. Bovendien zijn er positieve economische effecten te verwachten volgens de werkgroep.
Op 19 december 1994 schrijft de minister van Economische Zaken een brief aan de Tweede Kamer. In de brief kondigt de minister aan dat hij een wetsvoorstel over de winkelsluitingstijden wil indienen. Hij heeft over dit voornemen advies gevraagd aan de Sociaal-Economische Raad (SER), de Vereniging van Nederlandse Gemeenten (VNG) en de Emancipatieraad.
Ontwerp.
Op 28 juni 1995 komt een aantal officiële documenten rond de Winkelsluitingswet bij de Tweede Kamer aan, met dossiernummer 24226. In de koninklijke boodschap (ondernummer 1, dus Kamerstuk 24226-1) beveelt de Koningin het wetsontwerp in de aandacht van de Tweede Kamer aan. Vanzelfsprekend is het voorstel van wet bij de stukken (nr. 2), met de titel "Vaststelling van ruimere regels met betrekking tot de openingstijden van winkels (Winkeltijdenwet)", waarbij "Winkeltijdenwet" de citeertitel is, wat in het laatste artikel bevestigd wordt. In de zogeheten considerans, de inleidende paragraaf van de wet, geeft de minister de beweegreden aan waarom hij het betreffende voorstel indient. Voorgeschreven is dat bij indiening van een wetsontwerp de minister een memorie van toelichting (nr. 3) schrijft en dat de Raad van State advies uitbrengt, waarop de minister in hetzelfde document (nr. B) met een 'nader rapport' reageert. Naar aanleiding van het advies zijn het wetsvoorstel en de memorie van toelichting gewijzigd, nr. 2 en 3 zijn de nieuwe versies, hoe de oude versies waren volgt uit nr. A, dat in detail de verschillen aangeeft. In de memorie van toelichting geeft de minister een overzicht van de geschiedenis van de Winkelsluitingswet. De laatste wijziging dateert van 1976, waarin de tijd dat een winkel open mag zijn tot maximaal 52 uur wordt beperkt. Voor het laatst in 1951 zijn de toegestane openingstijden omschreven: van 5 uur 's ochtends tot 6 uur 's avonds op maandag tot en met zaterdag en een verplichting tot sluiting op zondag. In de memorie wordt uitvoerig ingegaan op de gevolgen van mogelijke wijzigingen voor de diverse soorten winkels, detailhandel enzovoorts en wordt ook een overzicht van de regeling in andere lidstaten van de Europese Unie gegeven.
Het wetsvoorstel komt in het kort op het volgende neer:
Advies van de Raad van State.
Het Advies van de Raad van State bevat op tien punten opmerkingen en voorstellen tot wijziging van het wetsvoorstel en de memorie van toelichting. Zo vindt de Raad van State dat aan de elementen van omzetverlies en werkdruk in de toelichting uitvoeriger aandacht moet worden gegeven.
De Raad is van mening dat het kabinet vooral het oordeel van de ondernemers over het wetsvoorstel en het standpunt van de SER moet laten meewegen. Ten aanzien van de zondagopenstelling wijst de Raad het kabinet erop dat de bij wet gegarandeerde zondagsrust waarschijnlijk niet gehandhaafd kan worden. Bij het publiek constateert de Raad een grote behoefte aan zondagsopenstelling en tussen gemeenten zal waarschijnlijk concurrentie ontstaan ten aanzien van de koopzondagen.
In het nader rapport, een reactie op het Advies dat in hetzelfde document is opgenomen, geeft de minister zijn commentaar op het advies. In algemene zin schrijft hij dat hij rekening houdt met de kritiek van de Raad van State en dat hij daarop uitgebreider is ingegaan in de memorie van toelichting.
Behandeling in de Tweede Kamer.
Wetsontwerpen worden in eerste instantie door een Kamercommissie behandeld. De commissie brengt een verslag uit, waar de regering op reageert in de vorm van een Nota naar aanleiding van het verslag. Eventueel kunnen hierop een Nader verslag en een nota naar aanleiding van het nader verslag volgen.
Het verslag van de behandeling wetsontwerp van de Winkeltijdenwet in de vaste commissie voor Economische Zaken (nr. 4) wordt op 2 oktober vastgesteld. Op 23 oktober stuurt de minister naar aanleiding van de behandeling door de vaste Kamercommissie een "nota naar aanleiding van het verslag" (nr. 5) en een nota van wijziging (nr. 6). In die nota wordt, tegemoetkomend aan opmerkingen van de commissie, de bevoegdheid van burgemeesters en wethouders geregeld om vrijstellingen te verlenen. Er worden zeven amendementen ingediend (nrs. 7 - 13), waarvan 10 en 11 gewijzigde versies zijn van 7 en 8. Op 23 en 30 november 1995 vindt de behandeling van het wetsontwerp in de Tweede Kamer plaats (Handelingen II 1995/96, blz. 2301–2336,
2567–2591, 2606–2627, 2643–2644). De regeringspartijen, PvdA, VVD en D66, steunen in grote lijnen het wetsvoorstel en daarmee lijkt in eerste instantie het wetsvoorstel op meer dan voldoende steun in de Tweede Kamer te kunnen rekenen. Toch gaan de oppositiepartijen een stevig debat met het kabinet aan. De kritiek van de oppositie, waar met name het CDA, de SGP, het RPF en de SP zich in weren, heeft onder andere betrekking op de uitgangspunten van de wet. Zij vindt dat de regering zich te veel door de consument laat leiden en te weinig door het belang van de winkelier. Ook ziet de oppositie ongewenste maatschappelijke gevolgen bij invoering van de wet, er gaat een olievlekwerking vanuit richting vierentwintiguurseconomie. Een zeer omstreden punt is de mogelijkheid tot zondagopenstelling.
De meeste partijen kunnen wel leven met de uitbreiding van de avondopenstelling. Alleen het precieze tijdstip is punt van discussie. De christelijke partijen nemen het standpunt van de SER over en pleiten voor een sluiting om 20.00 uur. Het kabinet houdt echter vast aan 22.00 uur, met name op aandringen van de VVD, die eigenlijk voorstander is van een latere sluitingstijd, namelijk 24.00 uur. In zijn memorie van antwoord houdt de minister voet bij stuk; hij vindt de argumenten van de oppositie niet opwegen tegen de voordelen van de wet. Ten aanzien van de zondagsopenstelling laat hij een regeling over aan de Tweede Kamer. Daarover ontwikkelt zich een fel politiek debat. De oppositiepartijen en vooral de christelijke partijen eisen onverkorte handhaving van de zondagsrust, zoals die in de Zondagswet is vastgelegd. De regeringspartijen zijn verdeeld over dit punt. D66, wiens minister Hans Wijers het wetsvoorstel indient, steunt het sterkst het voorstel om de beslissing over opening op zondag aan de gemeentebesturen over te laten. De VVD denkt er lange tijd over een amendement in te dienen waarbij de beslissing over de opening op zondag geheel aan de ondernemers wordt overgelaten. Na uitvoerige beraadslagingen formuleert de PvdA een amendement waarin het aantal koopzondagen dat een gemeente mag instellen aan een maximum van 12 wordt verbonden. De PvdA dreigt, wanneer dit amendement zou worden verworpen, tegen het wetsvoorstel te stemmen.
Het amendement van stuk nr. 13 wordt ingetrokken. Bij de stemming op 5 december (Handelingen II 1995/96, blz. 2643–2644), is er eerst een artikelsgewijze stemming (de in het Tweede Kamerreglement voorgeschreven stemming over elk artikel afzonderlijk), waarbij er per artikel eerst over de bijbehorende amendementen wordt gestemd: dat van stuk nr. 10 I betreft wijziging van 22 naar 20 uur, en wordt verworpen; dat van stuk nr. 9 van de SGP betreft het onmogelijk maken van openstelling van winkels op zondag, en wordt ook verworpen; dat van stuk nr. 11 I betreft het afzien van verruiming van openstelling van winkels op zondag, en wordt ook verworpen; dat van stuk nr. 12 van Marjet van Zuijlen (PvdA) beperkt het aantal zondagen dat winkels geopend mogen zijn tot twaalf per jaar, en wordt aangenomen. Alle artikelen (na wijziging door het aangenomen amendement) worden aangenomen, en uiteindelijk wordt het gehele wetsvoorstel door een grote meerderheid van de Tweede Kamer aangenomen. Vervolgens wordt er over drie moties gestemd, er worden er twee aangenomen. Ook wordt er nog een stemverklaring achteraf gedaan (Handelingen II 1995/96, blz. 2646–2647).
Behandeling in de Eerste Kamer.
Onmiddellijk na de stemming in de Tweede Kamer wordt het gewijzigde wetsvoorstel op 5 december 1995 naar de Eerste Kamer gestuurd (Kamerstukken I 1995/96, 24226, nr. 141). Ook in de Eerste Kamer vindt eerst behandeling in de vaste commissie voor economische zaken plaats, resulterend in "Voorlopig verslag", waarop de minister weer reageert met een "Memorie van antwoord", waarna er een "Verslag" volgt, en een "Nota naar aanleiding van het verslag" (nrs. 141a, 141b, 141c, 141d). Op 19 maart 1996 vindt behandeling in de Eerste Kamer plaats (Handelingen I 1995/96, blz. 1276 - 1301). De wisseling van argumenten tussen regeringspartijen en oppositiepartijen is in grote lijnen dezelfde als in de Tweede Kamer. Het precieze tijdstip van sluiting en het al dan niet handhaven van de zondagsrust zijn de meest heikele punten. In tegenstelling tot de Tweede Kamer kan de Eerste Kamer geen moties of amendementen indienen en zij stemmen ook niet per artikel over het wetsontwerp. Zij moet het wetsvoorstel in zijn geheel aannemen of verwerpen. Na uitvoerige beraadslagingen wordt het wetsvoorstel zonder stemming aangenomen. De voorzitter formuleert het als volgt. 'De aanwezige leden van het CDA, de SGP, de RPF en de SP wordt conform artikel 121 van het reglement van orde aantekening verleend, dat zij geacht willen worden zich niet met het wetsvoorstel te hebben kunnen verenigen.'
Bekrachtiging.
Volgens de Grondwet wordt een voorstel wet, zodra het door de Staten-Generaal (Eerste en Tweede Kamer) is aangenomen 'en door de Koning is bekrachtigd' (art. 87, lid 1). De koninklijke bekrachtiging vindt plaats onder verantwoordelijkheid van de betrokken minister, die het aangenomen voorstel meeondertekent ofwel contrasigneert. De Winkeltijdenwet wordt op 21 maart 1996 bekrachtigd door de handtekeningen van Koningin Beatrix en van de verantwoordelijke minister Hans Wijers van Economische Zaken.
Publicatie in het Staatsblad.
Het ministerie van Justitie is verantwoordelijk voor de plaatsing van een wet in het Staatsblad. De Winkeltijdenwet wordt in het Staatsblad nummer 182, gedateerd 28 maart 1996, gepubliceerd, met de titel "Wet van 21 maart 1996, houdende vaststelling van ruimere regels met betrekking tot de openingstijden van winkels (Winkeltijdenwet)". Het voorlaatste artikel luidt "Deze wet treedt in werking op een bij Koninklijk Besluit te bepalen tijdstip." Het "Besluit van 27 maart 1996 tot vaststelling van het tijdstip van inwerkingtreding van de Winkeltijdenwet en het Vrijstellingenbesluit Winkeltijdenwet" (Stb. 208) bepaalt dat de wet per 1 juni 1996 in werking treedt.
Wijziging per 1 januari 2011.
2007/2008: CDA, PvdA en ChristenUnie stellen in hun coalitieakkoord dat het "oneigenlijke gebruik van de toerismebepaling in de Winkeltijdenwet ter verruiming van het aantal koopzondagen" moet worden tegengegaan.
Volgens de SGP en SP gaan de plannen van het kabinet echter niet ver genoeg. Zij dienen daarom een initiatiefwet in: "Voorstel van wet van de leden Van der Vlies en Gesthuizen tot verduidelijking van de toerismebepaling in de Winkeltijdenwet" (Kamerstukdossier 30914). Volgens dit initiatiefvoorstel moet de minister van Economische Zaken goedkeuring geven aan gemeentelijke verordeningen op basis van de toerismebepaling.
De regering dient het volgende concurrerende wetsvoorstel in: "Wijziging van de Winkeltijdenwet met het oog op inkadering van de bevoegdheid om vrijstelling te verlenen of een ontheffingsbevoegdheid toe te kennen in verband met de toeristische aantrekkingskracht van een gemeente" (Kamerstukdossier 31728). Dit wetsvoorstel is aangenomen en treedt per 1 januari 2011 in werking.
Vrijstellingenbesluit.
Het Vrijstellingenbesluit Winkeltijdenwet kent een aantal situaties waarin aanvullende openingstijden zijn toegestaan. Hieronder vallen bijvoorbeeld:

</doc>
<doc id="17624" url="https://nl.wikipedia.org/wiki?curid=17624" title="Spaans">
Spaans

Spaans ("español") of Castiliaans (Spaans: "castellano") is een Romaanse taal en, qua moedertaalsprekers, na het Mandarijn de meest gesproken taal ter wereld. Voor ongeveer 450 miljoen mensen is Spaans de moedertaal, terwijl nog eens 75 miljoen Spaans als tweede taal spreken.
De historische oorsprong van de taal ligt in Spanje, maar de meeste moedertaalsprekers zijn in Latijns-Amerika te vinden. In Spanje zelf worden naast de regionale varianten van het Spaans ook nog andere Romaanse talen gesproken: Galicisch, Catalaans, Astur-Leonees, Aragonees en Aranees. Het Baskisch, dat wordt gesproken in een klein deel van noordelijk Spanje, is geen Romaanse en zelfs geen Indo-Europese taal.
Naam.
Er bestaan in het Spaans zelf twee namen voor de taal die elkaars synoniemen zijn: "español", Spaans, en "castellano", Castiliaans. De tweede naam gaat terug op het feit dat het Spaans gedurende de middeleeuwen de taal was van het koninkrijk Castilië. "Español" heeft volgens officiële instanties ook de voorkeur..
In Zuid-Amerika heeft castellano de voorkeur, terwijl in Midden-Amerika, Mexico en de VS español vaker voorkomt. De grondwetten van Spanje, Bolivia, Ecuador, El Salvador, Colombia, Paraguay, Peru en Venezuela gebruiken de term castellano; Guatemala, Honduras, Cuba, Mexico, Nicaragua en Panama español. Beide namen komen veel voor in Spanje. De Real Academia Española beveelt het gebruik van español aan, behalve in situaties waarin het belangrijk is om het te onderscheiden van de andere onafhankelijke talen in Spanje (Catalaans, Baskisch, Galicisch, enz.).
De term castellano wordt ook gebruikt om te verwijzen naar het Romaanse dialect dat in de Middeleeuwen in Castilië werd gesproken (waaruit het moderne Spaans is voortgekomen) en naar het dialect dat tegenwoordig in deze regio wordt gesproken. In Spanje is de beslissing om de ene of de andere term te gebruiken soms politiek gemotiveerd.
Volgens de Real Academia Española heeft "castellano" de voorkeur als het gaat over de taal van het middeleeuwse koninkrijk Castilië of over het dialect van het huidige Castilië. Het woord wordt verder gebruikt ter benaming van de nationale taal van Spanje in verhouding tot de talen die in hun respectieve regio's naast het Spaans een officiële status hebben. In de praktijk gaat het hierbij om Catalonië, Valencia en de Balearen, waar het Catalaans wordt gesproken of varianten, het Baskenland waar Baskisch wordt gesproken, en Galicië waar Galicisch wordt gesproken. De Spaanse grondwet van 1978 duidt de taal aan met "castellano" en niet met "español".
De taal wordt in het Nederlands zeer algemeen met Spaans aangeduid.
Geschiedenis.
Het Spaans stamt af van het vulgair Latijn, de taal van de Romeinen, die het Iberische schiereiland gedurende 700 jaar bestuurden. Onder invloed van het Keltiberisch, Baskisch, Visigotisch en later ook het Arabisch heeft de taal zich uit het Latijn ontwikkeld. Opvallende verschillen zijn het wegvallen van de Latijnse naamvallen, het verzachten van medeklinkers ("vita" werd "vida") en het diftongeren van korte beklemtoonde klinkers ("terra" werd "tierra", "ponte" werd "puente").
Er zijn ongeveer 4000 woorden afkomstig uit het Arabisch. Een voorbeeld is "ojalá" voor 'hopelijk', dat afkomstig is van “"law šá lláh"” (لو شاء الله), een variant op inshallah.
Politieke verbrokkeling op het Iberisch Schiereiland na de val van het Romeinse rijk, en de absorptie van het Latijn door verschillende substraattalen, leidden tot het ontstaan van verschillende verwante talen. De Arabische verovering van het Iberisch Schiereiland begon met de overwinning bij Jerez de la Frontera in 711; zeven jaar later was ze voltooid, op een noordelijke strook na die altijd christelijk bleef. In het zuiden ontwikkelde zich onder Arabische invloed het aan de Spaanse talen verwante Mozarabisch.
Er volgde een periode van 8 eeuwen geleidelijke reconquista, waarbij de christelijke heersers uit het noorden hun macht zuidwaarts uitbreidden in drie evenwijdige stroken tot ten slotte in 1492 ook de laatste Moorse bezittingen in Andalusië verloren gingen. De driedeling met grenzen die ruwweg van noord naar zuid lopen, is nog steeds terug te vinden in het taalgebruik in de 21ste eeuw. De westelijke strook omvat de met elkaar verwante moderne talen Galicisch en Portugees; de oostelijke strook groeide uit de Spaanse Mark van het Frankische Rijk en spreekt Catalaans, een taal verwant met het Occitaans; en de middelste brede strook omvat de Spaanse talen en dialecten die het nauwst bij het Castiliaans aanleunen, te beginnen bij het oorspronkelijke Asturisch en Leonees.
De eerste teksten in het Spaans dateren uit de 9e eeuw.
Twee onschatbare bronnen voor de geschiedenis van het Spaans zijn de "Glosas Emilianenses" en "Glosas Silenses" uit de tweede helft van de 10de eeuw, genoemd naar de kloosters waar de manuscripten zijn geproduceerd: in respectievelijk San Millán de la Cogolla en Santo Domingo de Silos. Het zijn oorspronkelijk gebundelde Latijnse religieuze teksten, waaraan in de marge een groot aantal Navarrese vertalingen zijn toegevoegd. Ze bieden niet alleen een momentopname van de klankverschuivingen tussen het Latijn en het recentere Spaans, maar geven ook aan welke Latijnse woorden en uitdrukkingen al zo ver geëvolueerd waren, dat een Navarrese moedertaalspreker ze niet zonder hulp kon begrijpen. De "glosas" bestaan uit afzonderlijke woorden of korte woordgroepen, met uitzondering van één passage in een preek van Sint-Augustinus in de "Emilianenses," die beschouwt wordt als het oudste Spaanse proza:
Een van de oudste "lange" Spaanse teksten, en een basisgedicht van de Spaanse literatuur, is het anonieme epos Cantar de mio Cid. Het verhaalt de daden van de krijger Rodrigo (Ruy) Díaz de Bivar, bijgenaamd de "Cid." De Cid was een historische figuur die stierf in 1099 en die al gauw het voorwerp werd van legenden, populair tot in de 21ste eeuw. Het gedicht, opgesteld in het Castiliaanse dialect, is nagenoeg compleet overgeleverd en dateert uit de tweede helft van de 12de of de eerste helft van de 13de eeuw.
Het eerste woordenboek werd geschreven in 1492, het jaar waarin Christoffel Columbus Amerika ontdekte, wat het begin van de verspreiding van het Spaans als wereldtaal betekende. (De landen die tegenwoordig Spaanstalig zijn, worden gemeenschappelijk de Hispanidad genoemd.) Sedertdien hebben de uitspraak en de woordenschat zich in de oude en de nieuwe wereld verschillend ontwikkeld. In hetzelfde jaar werden ook nog eens de Joden uit Spanje verdreven, zodat het Joodse Spaans, beter bekend als Ladino, zich tot een derde variant ontwikkelde.
In de zeventiende eeuw onderging de taal in Spanje een aantal klankverschuivingen die grotendeels aan het Latijns-Amerikaanse Spaans en het Ladino voorbij zijn gegaan. Als gevolg van deze ontwikkeling staat het huidige Spaans van Hispano-Amerika dichter bij het Spaans in Europa van 1492 dan bij dat van nu.
Koning Filips V, de eerste Bourbon op de Spaanse troon, stichtte in 1713 naar Frans voorbeeld de Real Academia Española (Koninklijke Spaanse Academie), die binnen Spanje de eenheid van taal bevorderde. In de daaropvolgende 200 jaar ontstonden gelijkaardige instellingen in de meeste spaanstalige landen van Zuid-Amerika.
Vanaf 1714 verbood de koning het gebruik van andere talen. Opeenvolgende despoten hebben deze andere talen in verschillende periodes min of meer actief vervolgd, waardoor ze gaandeweg aan sprekers verloren. De laatste in die rij was de dictator Francisco Franco (zelf overigens een Galiciër), die hele anderstalige bibliotheken liet verbranden en de Guardia Civil boetes liet uitschrijven voor iedereen die een andere taal dan Spaans sprak. Sinds het herstel van de democratie in 1975 hebben de andere talen in Spanje opnieuw een officieel grondwettelijk statuut gekregen en is deze talen duidelijk nieuw leven ingeblazen.
De huidige standaardtaal is grotendeels gebaseerd op het dialect uit de omgeving van Toledo.
Verwantschap.
Het Spaans behoort binnen de Romaanse taalfamilie tot de Ibero-Romaanse tak, waartoe bijvoorbeeld ook het Portugees, Asturisch, Galicisch en Ladino behoren. Deze talen worden van oudsher op het Iberisch Schiereiland gesproken en zijn onderling zo verwant dat een spreker van een van deze talen de andere talen vrij goed kan verstaan. Het Portugees en het Spaans lijken wat betreft grammatica en woordenschat sterk op elkaar. Er wordt geschat dat deze twee talen voor 89% dezelfde woordenschat hebben.
Varianten.
Het Spaans kent zowel in Spanje zelf als in Latijns-Amerika verschillende varianten die soms aanzienlijk van elkaar verschillen.
In Spanje zelf valt de noord-zuidverdeling op. Het Spaans uit Noord-Spanje wordt over het algemeen als het zuiverste beschouwd. Noord-Spanje is het enige gebied waar het verschil in uitspraak tussen de y en de ll gehandhaafd wordt, hoewel het ook daar aan het verdwijnen is. De accentverschillen tussen de verschillende regio's zijn opvallend en maken het makkelijk iemands herkomst te herkennen. Het Andalusische accent kenmerkt zich doordat de z (en de c, indien gevolgd door e of i) en de s beide als "s" uitgesproken ("seseo") uitgesproken worden. Een ander typisch kenmerk voor het zuidelijke accent is het aspireren van de z of de s aan het eind van een lettergreep ("España" wordt vaak uitgesproken als "Ehpaña") en het niet uitspreken van de slot-s van woorden.
Het Spaans van Latijns-Amerika verschilt qua woordenschat, uitspraak en grammatica van dat van Spanje. Het Latijns-Amerikaanse Spaans is veelal "yeísta", dat wil zeggen dat er geen verschil in uitspraak is tussen y en ll. In het grootste deel van Latijns-Amerika worden beide als "y" (Nederlands: "j") uitgesproken, terwijl ze in het Rioplatensisch-Spaans van Argentinië en Uruguay als "sj" worden uitgesproken. "Llamar" (roepen) wordt in Argentinië en Uruguay als "sjamar" en in de rest van Latijns-Amerika als "jamar". Evenmin als in Andalusië bestaat er in Latijns-Amerika verschil tussen de s en de z. Hierdoor menen sommige linguïsten dat het Spaans van Latijns-Amerika sterk is beïnvloed is door het Spaans van Andalusië. Het is echter waarschijnlijker dat deze verandering zich autonoom heeft voorgedaan: nadat Latijns-Amerika was veroverd door de Spanjaarden hebben generaties Indianen het Spaans als vreemde taal aangeleerd, waarbij het verschil tussen ll en y en tussen s en c, vervallen is. In het Spaanstalig Caribisch gebied en de Canarische Eilanden is de wederzijdse beïnvloeding door massale emigratie en remigratie in de 20e eeuw door Canariërs duidelijk merkbaar. Het zuidelijke accent en de zuidelijke woordenschat hebben een enorme impact gehad op het Caraïbisch-Spaans dat daardoor sterke gelijkenis vertoont met het Canarisch-Spaans. Verder wordt in Andalusië, op de Canarische Eilanden en in Latijns-Amerika het woord "vosotros" (jullie) met bijbehorende vormen nooit gebruikt. Hiervoor gebruikt men "ustedes", dat daarnaast ook als meervoudsvorm van 'u' dienstdoet. In Spanje heeft "ustedes" uitsluitend deze formele betekenis.
Ook binnen Latijns-Amerika bestaan er veel varianten doordat de verschillende substraattalen de woordenschat beïnvloed hebben. Het Mexicaans-Spaans heeft bijvoorbeeld veel woorden uit het Nahuatl opgenomen, en het Andes-Spaans uit het Quechua. Ook verschillende groepen immigranten hebben hun bijdrage geleverd; de opvallende uitspraak van de ll en y in Argentinië en Uruguay wordt wel toegeschreven aan de grote hoeveelheid ingeweken Italianen. In het Rioplatensisch-Spaans en in het Centraal-Amerikaans Spaans, dat in de republieken van Centraal-Amerika en het zuiden van Mexico wordt gesproken, gebruikt men voor de tweede persoon enkelvoud vos in plaats van tú (dit verschijnsel wordt "voseo" genoemd). In andere delen van de Spaanstalige wereld wordt deze vorm als archaïsch ervaren, vergelijkbaar met het gebruik van 'gij' in het Nederlands. Verder wordt er in de gehele grensstreek met Brazilië het Portuñol gesproken, een combinatie van Spaans en Portugees met veel varianten.
Gabriel García Márquez heeft eens verklaard dat het Colombiaans-Spaans de helderste uitspraak heeft, hoewel anderen weer beweren dat het Mexicaans-Spaans helderder is. Het Caraïbisch-Spaans geldt als de slechtst verstaanbare variant, omdat de sprekers hiervan veel medeklinkers inslikken. Over het algemeen is het Latijns-Amerikaanse Spaans conservatiever dan dat van Spanje; dat geldt met name voor de vormen die in de binnenlanden worden gesproken.
De taal heeft in Equatoriaal-Guinea en andere voormalige Spaanse koloniën in Afrika vergelijkbare veranderingen ondergaan als in Latijns-Amerika, maar bezit onder invloed van het Frans en de Afrikaanse talen ook weer heel eigen kenmerken.
Uitspraak en spelling.
De uitspraak en spelling zijn, in vergelijking met die van veel andere talen, vrij eenvoudig. De spelling is vrijwel fonetisch: er is voor het grootste deel een een-op-eenrelatie tussen het schrift en de uitspraak.
Wie de basisregels van de spelling en uitspraak leert, kan na enige oefening iedere tekst probleemloos uitspreken. Wel zijn er natuurlijk verschillende dialecten en streektalen met een eigen uitspraak.
De letters e en i.
Uit het bovenstaande blijkt dat sommige letters verschillend worden uitgesproken voor een e of i. De volgende tabel toont een samenvatting.
Alfabet.
Het Spaanse alfabet heeft 27 letters, namelijk de gebruikelijke 26 Latijnse letters plus Ñ. De letters K en W komen in inheemse woorden niet voor.
De Ñ geldt als aparte letter en komt in alfabetische volgorde na de N. Andere letters met diakrieten zijn Á É Í Ó Ú en Ü, deze gelden niet als aparte letters en hebben geen eigen plaats in de alfabetische volgorde.
De lettercombinaties CH en LL, werden voorheen als aparte letters beschouwd, die in de alfabetische sortering na C respectievelijk de L kwamen (dus de woorden met ll- kwam na de woorden met lu-). Beide zijn door de Real Academia Española officieel uit het alfabet geschrapt, woorden met deze lettercombinaties worden in moderne woordenboeken dus letter voor letter gesorteerd.
Letters met dezelfde uitspraak.
Er zijn enkele paren van letters die op dezelfde manier worden uitgesproken, maar meestal is er wel een aanwijzing welke letter men moet gebruiken.
Er zijn eigenlijk maar drie gevallen waarin een woord met een bepaalde uitspraak op twee manieren kan worden geschreven:
Klemtoon.
De ligging van de klemtoon is bij woorden met meer dan één lettergreep afhankelijk van de eindletter van een woord.
In alle gevallen waar de klemtoon afwijkt van bovenstaande regel, staat er een accentteken op de beklemtoonde klinker (bijvoorbeeld "fármaco" (geneesmiddel), "Córdoba").
De klinkers "i", "u" en "y" heten gesloten klinkers. De klinkers "a", "e" en "o" heten open klinkers.
Een combinatie van twee open klinkers, zoals "ao" in Bilbao, vormt twee lettergrepen, geen tweeklank.
Een andere combinatie van twee klinkers is een tweeklank. Voor de bepaling van de klemtoon geldt de tweeklank als (deel van) een enkele lettergreep, hoewel het mogelijk dat de twee klinkers als twee lettergrepen worden uitgesproken
Valt de klemtoon op de tweeklank "iu" of "ui", dan heeft de laatste van die twee klinkers de klemtoon. De genoemde tweeklanken klinken dus ongeveer als joe en het Franse oui.
Valt de klemtoon op een andere tweeklank, dan komt de klemtoon niet op i, u of y.
Soms is een accentteken nodig om een tweeklank te scheiden. Schrijft men "dia", dan is dat een woord van één lettergreep, ongeveer met de uitspraak "dja". De combinatie "ia" vormt immers een tweeklank. Door een accentteken op de "i" te zetten, dus "día", geeft men aan dat de klemtoon op de "i" ligt: uitspraak "dieja". De tweeklank is nu geen tweeklank meer, het woord heeft twee lettergrepen en de klemtoon ligt op de voorlaatste lettergreep. Het accentteken blijft echter nodig.
Een accentteken wordt soms ook gebruikt om homoniemen van elkaar te onderscheiden:
Over het algemeen schrijft men bij deze paren het accentteken op het woord dat meer nadruk heeft.
Alle vraagwoorden hebben een accent. Bijvoorbeeld:
Een gevolg van de accentregels is dat bij meervoudsvorming soms een accent verschijnt of verdwijnt, hoewel de klemtoon niet verandert.
Bijvoorbeeld: imagen - imágenes, acción - acciones
Dubbele medeklinkers.
In het algemeen zijn er geen dubbele medeklinkers, bijvoorbeeld "oficina", "interesante". Uitzonderingen zijn:
De dubbele "r" klinkt wat langer dan een enkele "r". Aan het begin van een woord wordt "r" geschreven en "rr" uitgesproken. Het gevolg is soms dat een "r" verdubbeld wordt als een woord een voorvoegsel krijgt. Bijvoorbeeld: "pre" + "romano" = "prerromano" ("voor-romeins") en "portorriqueño" ("Puerto Ricaans", "uit Puerto Rico").
Geografische spreiding.
Spaans is een officiële taal in de volgende landen (Nota bene: Niet alle per land aangegeven inwoners hebben het Spaans als moedertaal):
Van bovengenoemde landen zijn de meeste eentalig, met alleen Spaans als officiële taal. Uitzonderingen hierop zijn Bolivia (met Quechua en Aymara die eveneens officieel zijn), Equatoriaal-Guinea (Frans), Paraguay (Guaraní), Peru (Quechua en Aymara) en Spanje zelf (Catalaans, Galicisch, Baskisch, Aragonees, Asturisch en Aranees). In andere landen bestaan soms omvangrijke gemeenschappen die andere talen dan het Spaans als moeder- of omgangstaal gebruiken (voorbeelden: verscheidene Indianentalen in Mexico en het Guaraní en Quechua in Argentinië).
In de Verenigde Staten heeft het Spaans 44,4 miljoen moedertaalsprekers. Het grootste deel van deze sprekers is immigrant, maar er is ook een deel dat afstamt van de Spaans-Mexicaanse bevolking die in het zuidwesten van de Verenigde Staten leefde toen dit door de Amerikanen werd veroverd. In Puerto Rico is het Spaans als officiële taal erkend en de grondwet van New Mexico vermeldt dat de staat tweetalig is door het gebruik van Engels en Spaans. Verder wordt het Spaans gesproken door aanzienlijke gemeenschappen in Brazilië, Belize, Guyana, de Filipijnen, Marokko, de Westelijke Sahara en de Nederlandse Antillen. In geen van voornoemde landen en gebieden is het Spaans officieel. Ook in het aan Spanje grenzende Andorra en Gibraltar is het Spaans niet erkend. Daar zijn respectievelijk Catalaans en Engels de officiële talen.
Spaanstalige literatuur.
Uit de middeleeuwen zijn naast het hogergenoemde "Cantar del mio Cid" ook een aantal heldendichten overgeleverd in twee literaire subgenres, het populaire Mester de juglaría en het vaak christelijk geïnspireerde Mester de Clerecía. Koning Alfons X stimuleerde de publicatie van wetboeken, wetenschappelijke werken en geschiedschrijving. De lyrische poëzie wordt vertegenwoordigd door Juan Ruiz, door de klassiek geïnspireerde Íñigo López de Mendoza en door Jorge Manrique.
In de Spaanse renaissance onderscheidden zich de dichters Garcilaso de la Vega en Juan Boscán naast de religieuze literatuur van Johannes van het Kruis en Theresia van Ávila. Rond deze tijd ontstaat ook het oorspronkelijk Spaanse genre van de schelmenroman, met het anonieme "La vida de Lazarillo de Tormes."
De naam "Siglo de Oro," de Gouden Eeuw van Spanje, slaat op een periode die ruwweg de 16de en 17de eeuw omvat. Ze omvat het werk van de dichters Luis de Góngora en Francisco de Quevedo, het theater van Lope de Vega en de romans Don Quichot en Guzmán de Alfarache. In het epische gedicht La Araucana (1569-1589) beschrijft de soldaat Alonso Ercilla y Zúñiga het conflict tussen de Spanjaarden en de Mapuche van Chili.
In de 18de eeuw volgen drie literaire periodes elkaar op: eerst een verzet tegen de retorische late barokstijl; dan het sterk door Franse en Italiaanse voorbeelden beïnvloede neoclassicisme en ten slotte de voorlopers van de romantiek. Vertegenwoordigers van de 19de eeuwse romantische poëzie zijn José de Espronceda, Carolina Coronado, Gustavo Adolfo Bécquer en Rosalía de Castro. In Latijns-Amerika ontstaat een Spaans-creoolse literatuur ("El Periquillo Sarniento", 1816). In de tweede helft van de 19de eeuw volgde een realistische reactie vertegenwoordigd door Pedro Antonio de Alarcón, Emilia Pardo Bazán, Leopoldo Alas en Vicente Blasco Ibáñez.
Het Modernismo was een oorspronkelijk Latijns-Amerikaanse stroming in de poëzie die romantiek, symbolisme en Parnassianisme verenigde. De bekendste vertegenwoordiger is Rubén Darío. De beweging vond een Europees antwoord in de Generatie van '98, die op zoek ging naar nieuwe idealen na de teloorgang van het Spaanse koloniale rijk. Hun pessimisme werd dan weer verworpen door de Generatie van '27 met Rafael Alberti en Vicente Aleixandre.
De Spaanse Burgeroorlog en de daaropvolgende dictatuur van Francisco Franco hielden de Europees-Spaanse literatuur in een strak keurslijf van politieke censuur. In die periode traden grote Latijns-Amerikaanse schrijvers zoals Jorge Luis Borges, Pablo Neruda en Gabriel García Márquez op het wereldtoneel.
Tot 2021 ging de Nobelprijs voor Literatuur 11 keer naar oorspronkelijk Spaanstalige auteurs, waarvan 6 Latijns-Amerikaanse (en de Spanjaard Juan Ramón Jiménez die de prijs ontving als balling in Amerika).
Vreemde invloeden.
De Real Academia Española (RAE) startte in november 2019 een campagne om het gebruik van Engelse woorden in de Spaanse taal te vermijden.

</doc>
<doc id="17625" url="https://nl.wikipedia.org/wiki?curid=17625" title="Koninklijke Philips">
Koninklijke Philips

Koninklijke Philips, meestal kortweg Philips genoemd, is een Nederlands elektronicaconcern. Het heeft zijn hoofdkantoor in Amsterdam, maar de wortels van het bedrijf liggen in Eindhoven. Het concern produceert voornamelijk medische apparatuur zoals MRI-scanners. Philips is oprichter en was tot 2016 hoofdsponsor van voetbalclub PSV.
Het bedrijf vindt zijn oorsprong in de productie van gloeilampen. Philips is hiermee wereldwijd bekend geworden.
In het verleden ontwikkelde en produceerde de onderneming kleine huishoudelijke apparaten zoals koffiezetapparaten, stofzuigers, mixers, strijkijzers en broodroosters (tot 2021, verder als Versuni), verlichtingssystemen (tot 2016, verder als Signify) en consumentenelektronica als radio's, band- en cassetterecorders, stereoapparatuur, cd-spelers (tot 2014) en tv-toestellen (tot 2012), maar ook microchips (tot 2006, verder als NXP), het platenlabel PolyGram (tot 1998), lithografische machines om wafers te maken voor de chipsindustrie (tot 1995, verder als ASML), computers en witgoed, grote huishoudelijke apparaten zoals wasmachines, koelkasten, wasdrogers (tot 1991, daarna onderdeel van Whirlpool).
Activiteiten.
In 2023 realiseerde Philips een totale omzet van 18 miljard euro met zo'n 70.000 mensen. Philips geeft per jaar tussen de 10 en 11% van de omzet uit aan R&amp;D.
In 2021 was het bedrijfsmodel vooral gericht op de gezondheidszorg, verdeeld over de volgende onderdelen:
Geschiedenis.
Beginjaren.
In 1891 richtte werktuigkundig ingenieur Gerard Philips, met zijn vader Frederik Philips als geldschieter, de firma Philips &amp; Co op "tot het fabriceeren van gloeilampen en andere electro-technische artikelen, beneevens het drijven van handel daarin". Het bedrijf werd niet in hun woonplaats Zaltbommel gevestigd, maar in Eindhoven, omdat daar een leegstaande bukskinfabriek beschikbaar was. Hier zette Philips de benodigde machines neer en begon met het produceren van gloeilampen en het daarvoor benodigde kooldraad, dat Gerard Philips met scheikundig technoloog Jan Reesse in Amsterdam had ontwikkeld nadat hij het procedé in Engeland had gezien bij The General Electric (later Marconi). Er waren reeds gloeilampenproducenten actief, en de opstart van voldoende verkoop had een aanlooptijd van een jaar. De uitbreiding van elektrificatie was een van de factoren hierin. Deze Eerste Gloeilampenfabriek is nu een museum. 
Zowel technologisch als maatschappelijk was de uitvinding van de wolfraam-draadlamp van groot belang, waar Gerard Philips in zijn lab een verbeterde versie van wist te creëren. Door sterke concurrentie uit vooral Duitsland waren de eerste jaren financieel geen succes. Frederik Philips investeerde in efficiency van de productie en vergroting van het volume om winstgevend te worden. In 1895 werd de bedrijfsleiding daarom aangevuld voor de verkoop met Gerards 16 jaar jongere broer Anton Philips, die zich tot zakenman ontwikkelde, waarna de onderneming flink begon te groeien in het spel van productiviteitsverhoging, verkoop en het verkrijgen van octrooien en geclaimde patenten. Gerard en zijn labs legden zich de eerste jaren succesvol toe op het verlengen van de levensduur, lichtsterkte en het energieverbruik van gloeilampen. Daarnaast produceerde Philips diverse modellen. In 1899 werd Anton medefirmant van het bedrijf. In 1907 werd de "NV Philips' Metaalgloeilampenfabriek" te Eindhoven opgericht, gevolgd in 1912 door de oprichting van de "NV Philips' Gloeilampenfabrieken", waarvan Gerard en Anton Philips de eerste directeur-aandeelhouders waren.
Onderzoek.
Gerard Philips zag in dat technische ontwikkeling en verbetering van producten alleen mogelijk is, wanneer zij wordt voorafgegaan door systematisch wetenschappelijk onderzoek. Hoe meer kennis men binnen een bedrijf heeft van de producten die men maakt, des te groter is de zekerheid te kunnen innoveren en de onderneming zo "bij de tijd" te kunnen houden. Aanvankelijk leidde Gerard Philips zijn medewerkers zelf op en gaf les in de elementaire vakken, maar ook in wis-, schei- en natuurkunde. Hij legde de basis voor het chemisch laboratorium (1908), geïnspireerd op het lab van General Electric waar een aantal jaren mee werd samengewerkt op het gebied van onderzoek en productie. De eigen machinefabriek (1909) en het Philips' Natuurkundig Laboratorium (NatLab) (1914) waarvan de opvolger, de High Tech Campus, zich nog steeds in Eindhoven bevindt. Het NatLab was een "broedplaats" voor experimenten en uitvindingen, medewerkers kregen de vrije hand en er werden grote wetenschappers uitgenodigd om lezingen te houden, waaronder Albert Einstein. Mede door de uitstekende onderzoeksafdeling maar vooral door de vakkennis en eigen machinefabrieken met zorg voor de uitmuntende kwaliteit van de producten, verkreeg Philips tevreden klanten en een sterke merknaam. 
Daarnaast kon door slim zakendoen een breed octrooi-portfolio worden opgebouwd en de afhankelijkheid van andere patenthouders worden verkleind. Belangrijke onderzoekers en uitvinders uit de beginjaren van het Lab waren Gilles Holst, die de staf samenstelde, Balthasar van der Pol, Bernard Tellegen, Johan Numans en Henk Bremmer. Uit een publicatie van het Natlab over de jaren 1916 tot 1946 blijkt dat een deel van de vindingen niet konden worden benut in producten. Er gingen ook voorzichtige stemmen op of het onderzoek niet teveel een speeltuin werd in plaats van gerelateerd te zijn aan de productportfolio.
In 1928 werd een eigen vakopleiding gestart, het "Jongens Nijverheids Onderwijs" (JNO), later "Primaire Beroepsopleiding" (PBO) of Philips Bedrijfsschool geheten. Dat hier alleen jongens les kregen was opmerkelijk, nu het personeel tot dan toe voornamelijk uit vrouwen en meisjes bestond.
Productie.
Vervaardiging machines.
In 1908 werd een voormalige weverij van de Gebr. Schellens opgekocht en tot "machinefabriek" ingericht. Hier ontwikkelde en bouwde Philips in eigen beheer productiemachines voor gloeilampen. Keuze voor zelfbouw kwam onder meer voort uit de ondernemingsfilosofie, binnen de eigen onderneming bijzondere "know-how" op te bouwen en deze af te schermen, zodat concurrentievoordeel opgebouwd kon worden. Omstreeks 1920 ontstond een gereedschapsmakerij, de gereedschappen waren nodig voor de productie van radiotoestellen. In de regio waren aanvankelijk te weinig vakmensen voorhanden en deze moesten betrokken worden uit Duitsland en Midden-Europa. In 1948 startte de "apparatenbouw", oorspronkelijk ten behoeve van de productie van bioscoopprojectoren voor de HIG (Hoofdindustriegroep) ELA. Later werd een zeer grote verscheidenheid aan apparaten gebouwd, tot cyclotrons aan toe. In 1961 werd een vestiging in Almelo geopend, en in 1970 werd de Machinefabriek te Alkmaar aan de organisatie toegevoegd.
Gas.
De productie van gas werd begonnen als reactie op het Duitse verbod op export van argon, in het kader van de Eerste Wereldoorlog. De gasfabriek splitste lucht in bestanddelen als argon, neon, krypton, xenon, zuurstof en stikstof. Het argon werd gebruikt om lampen te vullen, nadat in 1915 was ontdekt dat de gloeidraad van een met dit gas gevulde lamp veel langer meeging. In 1919 functioneerde deze fabriek op het complex Strijp-S reeds. Andere gassen werden gebruikt als hulpstof. De fabriek was onderdeel van de groep "Licht". De machines waren van het Duitse fabricaat "Linde Eismaschinen". Na de Tweede Wereldoorlog verscheen een moderne fabriek op het complex Beatrixkanaal. Deze werd in 1989 verkocht aan Air Liquide. De fabriek is inmiddels gesloten.
Glas.
In 1916 werd de eerste eigen glasfabriek van Philips in gebruik genomen op het terrein Strijp-S. Deze werd gestart omdat het concern van aanvoer van grondstoffen verzekerd wilde zijn tijdens de Eerste Wereldoorlog. Het glas werd gebruikt voor de ballonnen van gloeilampen, waar zeer veel glasblazers voor nodig waren. Later werden deze processen gemechaniseerd en werden de activiteiten uitgebreid met, onder meer, beeldbuizen. De fabriek is begin jaren 60 van de 20e eeuw gesloopt. Glas voor gloeilampen werd voortaan in de Lommelse vestiging vervaardigd, waar ook de ballons machinaal werden gemaakt. Daarnaast had Philips over de hele wereld verspreid veel glasfabrieken ten behoeve van de lampenproductie. Glas voor tl-buizen werd in Roosendaal gefabriceerd. Het persglas werd gefabriceerd in Eindhoven, Aken, Simonstone, São Paulo en Taiwan. De persglasfabriek Eindhoven werd uiteindelijk verplaatst naar Winschoten maar was op dat moment eigenlijk al overbodig geworden.
Ten behoeve van de glasovens had Philips ook een fabriek op het terrein die vuurvaste stenen maakte.
Metaalwaren en apparaten.
De metaalwarenfabriek (PMF) produceerde sedert 1918 radio-onderdelen en sedert 1927 radiotoestellen. Omstreeks 1925 werd de massaproductie van de benodigde metaalwaren een onderdeel van de apparatenfabriek. In 1946 werd het een onderdeel van de HIG Apparaten, in 1957 onderdeel van de HIG RGT.
Philite (bakeliet) en kunststof.
Het gebruik van kunststoffen betrof in eerste instantie thermohardende kunststoffen, met name bakeliet, dat bij Philips "Philite" heette. Dit moest worden geperst en werd daarbij door onomkeerbare processen zeer hard. In 1923 startte de productie op kleine schaal, ten behoeve van de zelf-ontwikkelde "Philips Metalix" (1924), de eerste Röntgenbuis met stralenbescherming. Later voor tal van toepassingen zoals behuizingen, knoppen enzovoort. In 1926 kwam er een afzonderlijke fabriek, in 1929 werd een nieuwe fabriek gebouwd waar in 1938 circa 450 mensen werkten. Hiermee begaf Philips zich op het terrein van de procesindustrie. In 1952 werd een nieuwe perspoederfabriek geopend. De belangrijkste grondstof, fenol, werd van de Staatsmijnen betrokken. Er werkten toen 1100 mensen in de Philitefabriek. De fabricage van thermoplasten, die rond die tijd opkwamen, is door Philips nimmer ter hand genomen; wel bezat men in een vroeg stadium (1951) al een grote spuitgieterij. Kunststoffen op basis van ureum en melamine werden daar toegepast. De Philitefabrieken maakten ook producten voor derden, zelfs wc-brillen werden er gemaakt. Een deel van de activiteiten van de Philitefabriek werd in 1957 naar Uden verplaatst en in 1961 naar Hasselt. In 1962 bouwde men tevens een Philitefabriek te Lommel. In 1972 sloot de Eindhovense Philitefabriek. Tegenwoordig heeft Philips geen Philitefabrieken meer.
Papier- en golfkarton.
In 1919 startte Philips de productie van golfkarton voor de verpakking van gloeilampen. Sinds 1926 werd ook grijs papier vervaardigd, grondstof voor golfkarton. Golfkarton werd ook aan derden geleverd. In 1950 werd een nieuwe, moderne, golfkartonmachine in gebruik genomen en in 1952 kwam deze in een nieuwe fabriek te staan. In 1957 werd opnieuw een grijspapierfabriek geopend. Voorts kwam toen een samenwerking met Emba tot stand, waarbij Movi te Rotterdam als een joint venture werd opgericht. Met het Britse papierconcern Bowater werd eveneens een samenwerking aangegaan wat leidde tot de bouw, in 1960 van Bowater Philips te Gent. Deze fabriek werd in 1970 door brand verwoest waarna plannen van Movi om in Etten-Leur een fabriek te bouwen versneld werden uitgevoerd. Deze fabriek bestaat nog steeds maar heet inmiddels na de nodige overnames Smurfit Kappa Elcorr. De fabriek van Movi in Rotterdam is in de jaren 80 gesloten. Uiteindelijk werd de grijspapierfabricage uitbesteed bij de Papierfabriek Roermond en in 1974 werd de Philips papierfabriek gesloten. Voor golfkarton werd in 1980 samen met Emba het verkoopkantoor Empee opgezet, waar in 1982 de bedrijven in Etten-Leur en Eindhoven bij werden ondergebracht. In 1988 werd de Philips Bowaterfabriek te Gent verkocht aan het Zweedse SCA Packaging, en het Philips aandeel in Empee werd overgenomen door Assi en Bührmann-Tetterode. Hiermee kwam een einde aan de papier- en kartonactiviteiten van Philips.
Radio Philips, Televisie.
Na te zijn begonnen met de productie van radio-onderdelen voor radio-amateurs, zoals de triodelamp van Hanso Idzerda, introduceerde Philips in 1927 een eigen radiotoestel. Om een wereldwijde markt te veroveren, startte het bedrijf met eigen techniek en zendmasten - door de seinfabriek in Hilverum over te nemen - twee commerciële radiozenders op de korte golf, PCJ en Philips Omroep Holland-Indië (PHOHI), die wereldwijd te ontvangen waren en een sensatie betekende vanwege het heldere geluid. Radio-omroeper Edward Startz werd wereldberoemd met zijn programma "Happy Station", het oudste kortegolf programma ter wereld. Hetzelfde marketingmodel werd gevolgd bij televisie. In 1930 vond onder leiding van tv-pionier Eric de Vries, ingenieur bij het NatLab, later televisieregisseur, de eerste proef met een televisie-uitzending in Nederland plaats in Amsterdam. Later reisde De Vries voor Philips door Europa en Nederlands-Indië om reclame te maken voor de "radio met plaatjes" en tussen 1948 en 1951 leidde hij 264 experimentele televisie-uitzendingen van Philips.
Verticale integratie.
Geleidelijk werden diverse Nederlandse gloeilampenfabrieken opgekocht, terwijl ook toeleveranciers afhankelijk van het bedrijf werden gemaakt en vervolgens eveneens opgekocht werden. Deze verticale integratie zou kenmerkend worden voor Philips, maar het maakte het bedrijf ook complex. Het leidde tot eigen glasfabrieken, golfkartonfabrieken, machinefabrieken en Philitefabrieken (Philite was de merknaam die Philips gebruikte voor zijn bakeliet). De reden voor verticale integratie was altijd het kunnen blijven beschikken over noodzakelijke onderdelen, desnoods door ze in eigen beheer te gaan fabriceren.
Horizontale integratie.
Mede gedreven door de activiteiten van de wetenschappelijke onderzoekers was de horizontale integratie nog veel belangrijker voor het bedrijf. Zo leidde de kennis op het gebied van glas en metalen, nodig voor de vervaardiging van gloeilampen, in de jaren 20 van de 20e eeuw ook tot expertise op het terrein van radiolampen, later radiobuizen of elektronenbuizen genoemd. Dit leidde niet alleen tot de productie van radio's, inclusief alle onderdelen daarvan, maar ook tot experimenten met televisietoestellen en oscilloscopen, die al plaatsvonden in de jaren 30 van de 20e eeuw. De proefnemingen met röntgenbuizen vormden de aanzet van wat later Philips Medical Systems zou heten, en experimenten met de hoogtezon voerden naar de farmaceutische producten, zoals die door het latere Philips-Duphar zouden worden vervaardigd.
Met name tijdens de jaren 20 van de 20e eeuw breidde Philips zich snel uit, en er verschenen markante nieuwe gebouwen, zoals de Lichttoren in 1920, de Witte Dame, het voormalig hoofdkantoor (nu: 'De Admirant') uit 1929 en het 27 ha grote complex Strijp-1 (later Strijp-S genaamd), met onder meer de Hoge Rug.
In 1930 werd de eerste Nederlandse Philipsfabriek buiten Eindhoven geopend, en wel te Oss. De tot dan toe aanwezige vestigingen kwamen voort uit overnames van bijvoorbeeld gloeilampenfabrieken.
In 1939 kwam Philips met het eerste elektrische Philips-scheerapparaat (de Philishave) waardoor ook kleine huishoudelijke apparaten tot het assortiment gingen behoren. Daarnaast leidde de materiaalkundige expertise tot nieuwe ontwikkelingen, zoals het gebruik van ferriet, dat in vele toepassingen een rol zou gaan spelen.
Sociale dimensies.
De mensen die Philips nodig had kwamen van heinde en verre. Velen waren afkomstig uit Drenthe, Overijssel, en Gelderland. De Philips Woningbouwvereniging "Hertog Hendrik van Lotharingen" bouwde huizen in wijken als "Philipsdorp" en "Drents Dorp", er was een Philips Coöperatie met bakkerij en kruidenier Etos, er kwamen Philips-scholen, een Philipsbibliotheek, een Philips-ontspanningscentrum en een Philips Sport Vereniging, waaruit ook de bekende PSV-voetbalploeg voortkwam. De Philips Bedrijfsschool had een goede naam: hier werd vakmanschap bijgebracht. Ook werden er parken aangelegd en een villapark voor het hoger Philips-personeel. Bijzonder was het Philips-van der Willigenfonds dat kinderen van Philips-medewerkers in staat stelde om een MBO, HBO of universitaire studie te volgen, zonder dat er de verplichting tegenover stond om bij het bedrijf te komen werken, hoewel een baan bij Philips bijna zekerheid voor het leven bood.
Dit alles had ook andere kanten. Het paternalistische bedrijf was alomtegenwoordig en "Philips is Eindhoven en Eindhoven is Philips" was een veelgehoorde kreet, die socialistisch ingestelde burgers zich ter harte moesten nemen. Een vroege staking om betere arbeidsvoorwaarden af te dwingen is bekend uit 1911. Daarnaast had ook de meer conservatief ingestelde mens moeite met de opkomst van het technologisch hoogontwikkelde bedrijf, getuige titels als "De grote Voltige" en "Het donkere licht" van Antoon Coolen. Bij de pastoors speelde ongetwijfeld ook angst voor het verlies aan invloed mee, mede door de komst van grote aantallen (protestantse) noorderlingen.
Daarnaast verloor ook de oorspronkelijke fabrieksmatige bedrijvigheid, zoals de textiel- en sigarenindustrie, aan invloed. Deze bood veelal laaggeschoolde arbeid met navenante lonen.
In 1930 kwam Philips zwaar in de problemen door de economische crisis. In een paar jaar tijd halveerde het personeelsbestand. Men probeerde in zo goed mogelijke regelingen te voorzien en wist door bijvoorbeeld arbeidstijdverkorting verder ontslag te beperken. Hooghouden van de uitmuntende productkwaliteit was een factor in sterk houden van het merk Philips.
Oorlog en wederopbouw.
De Tweede Wereldoorlog bracht bombardementen op de Philipsfabrieken met zich mee, in 1942 voerden de Britse geallieerden "Operation Oyster" uit omdat Philips radiobuizen voor Nazi-Duitsland produceerde. De fabrieken aan de Emmasingel en op Strijp-S met naastgelegen delen van de binnenstad worden tijdens dit "Sinterklaasbombardement" hevig getroffen, er vallen ca. 150 doden in Eindhoven en een onbekend aantal bij de Engelse luchtmacht. Andere fabrieken bleven ongedeerd en het bedrijf kon ook buiten Nederland blijven functioneren, dankzij buitenlandse vestigingen en breidde in 1942 haar fabriekscomplex in Amerika uit.
De tijd van de wederopbouw ging gepaard met ongekende groei, waarbij Philips in Eindhoven vooral in westelijke richting uitbreidde met onder meer de complexen R en T te Strijp.
In 1946 werden in Nederland nieuwe productiebedrijven geopend in Sittard, Roermond en Zwolle. De jaren daarop volgden er nog vele andere Philips-vestigingen. Vele vestigingen verschenen door geheel Nederland en deze groeiden soms uit tot grote fabrieken waar duizenden mensen werkten. Vanaf 1939, met de introductie van de Philishave, was Philips zich gaan richten op consumentenelektronica: huishoudelijke apparaten. De meningen hierover waren verdeeld, uit marktcijfers blijkt dat er ruimte was voor groei van deze producten in Nederlandse huishoudens.
Naast fabricage van gloeilampen, radiotoestellen en huishoudelijke apparaten, ging Philips zich vanaf het begin van de jaren 50 van de twintigste eeuw ook toeleggen op de productie van kortegolfcommunicatieapparatuur ten behoeve van de lucht- en scheepvaart. De apparatuur van die tijd kenmerkte zich door het gebruik van radiobuizen — de transistor stond in de kinderschoenen — en stond voor wat betreft betrouwbaarheid op een hoog peil. Philips was een kenniscentrum op het gebied van elektronenbuizen en was onder andere uitvinder van de pentode. Kortegolfcommunicatieapparatuur als de BX925 en de 8R0 501 waren jarenlang standaardfaciliteiten aan boord van koopvaardij- en marineschepen en bij diverse walinstallaties van de overheid (Scheveningen Radio, land- en luchtmacht en marine). Ook werd medio jaren 50 de productie van televisietoestellen een steeds belangrijker activiteit.
Spreiding van werkgelegenheid en gebruikmaking van nieuwe reservoirs aan arbeidskrachten speelde een grote rol. Ook in België, waar een vestiging in Leuven bestond, werden nieuwe fabrieken geopend, zoals te Hasselt en Turnhout. Geleidelijk aan ging men de productie ook naar het buitenland overbrengen, terwijl men het tekort aan arbeidskrachten verder moest opvangen door gastarbeiders, met name Spanjaarden, in dienst te nemen.
Soms leed het bedrijf echter aan een remmende voorsprong, want ondertussen was in 1947 de transistor uitgevonden en op deze ontwikkeling sprong men nogal laat in, aangezien Philips specifieke kennis had van elektronenbuizen.
Geleidelijk begon ook de concurrentie uit Japan zich te doen gelden, zoals door het in de jaren 50 op de markt brengen van transistorradio's van het nog onbekende merk Sony. Philips bracht als eerste in 1963 de compact cassette op de markt, een succesvolle nieuwe muziekdrager.
De concurrentiestrijd met Japan leidde eind jaren 70/begin jaren 80 tot een commerciële video-oorlog, de "videotape format war". Philips had als eerste een consumentenvriendelijke videospeler ontwikkeld en op de markt gebracht, de Philips N1500. De poging een standaard te vestigen voor videobanden met het eigen Video 2000-systeem, was niet succesvol vanwege de concurrentie met de Betamax- en VHS-systemen. Hoewel Video 2000 een betere beeldkwaliteit leverde, werd de slag om de markten in Amerika en Europa door anderen gewonnen op speelduur en marktprijs. Ook marketing-communicatie en klant-onderzoek speelden een rol.
Een kentering.
Philips groeide verder door, met in het topjaar 1974 ca. 412.000 medewerkers, waarvan 91.000 in Nederland, maar het Nederlandse personeelsbestand was − met in 1970 98.000 mensen in dienst − toen al over zijn hoogtepunt van haar omvang heen. In Eindhoven verschoven activiteiten van productie (die noodgedwongen door concurrentie werd verplaatst naar lage lonen landen) naar Onderzoek &amp; Ontwikkeling en er kwamen meer en meer kantoor- en managementfuncties. Na 1975 zette zich wereldwijd een daling van het personeelsbestand in. Door toenemende Europese, en later mondiale concurrentie moesten de kosten omlaag; dit gebeurde door in grotere productie-eenheden te produceren.
De achterstand op het terrein van halfgeleiders trachtte men in te halen via kennisuitwisseling met de Bell-laboratoria van AT&amp;T en later met het peperdure megachip-project. Overigens heeft Philips een succesvolle niche-markt gevonden in de fabricage van specialistische chips, waarbij de massafabricage van standaardchips aan goedkope producenten uit andere landen werd overgelaten, zoals Zuid-Korea en Taiwan.
Ook op het gebied van computers was er sprake van een achterstand. De mainframecomputer P1000 beloofde zeer belangrijk te worden, vooral voor administratieve toepassingen, maar Philips heeft hierin, ondanks de investering van grote sommen geld in Philips Data Systems, nooit enig marktaandeel van betekenis weten te behalen behalve op het gebied van bankcomputers, waar ze wereldwijd de nummer één waren. Mogelijk omdat de aanpak van Philips altijd is geweest eerst de onderdelen te fabriceren (lampen, chips) en wanneer dat goed ging pas productielijnen op te gaan zetten voor complete producten. Voorbeeld hiervan is o.a. de radiolamp.
De in die jaren gehoorde uitdrukking "Philips kan niet failliet", refererend aan de zekerheid van overheidssteun, leek een niet te miskennen voorteken. Het bedrijf was door de horizontale en verticale integratie, maar ook door de verregaande autonomie van de vele buitenlandse Philips-ondernemingen, bijna onbestuurbaar geworden. Men sprak in dit kader van een matrixorganisatie. Andere voortekenen van een kentering kwamen uit de Verenigde Staten, naar waar veel technologische kennis van Europa uitweek, omdat daar het door de overheid gefinancierde Apollo-project op zijn einde liep. De exodus was de voorbode van een massale werkloosheid, ook onder technici. Ondertussen werd er bij Philips nogal eens aan hobbyisme gedaan, waarvan de research aan de stirlingmotor een goed, maar duur voorbeeld was.
Inkrimping en consolidatie.
Automatisering, rationalisering, concentratie op hoofdactiviteiten, samenvoeging van productie-eenheden en verplaatsing van productie naar lagelonenlanden kondigden zich aan. Toen Henk van Riemsdijk in 1977 aftrad als bestuursvoorzitter, betekende dat de facto het einde van de invloed van de familie Philips en het begin van een minder paternalistische lijn. Dit proces zette medio jaren 70 al in met verplichte arbeidstijdverkorting, terwijl vanaf 1980 ook massaontslagen volgden. Daar kwam bij dat zich tegelijkertijd ook in andere arbeidsintensieve bedrijfstakken, zoals de kunstvezelindustrie en de scheepsbouw, soortgelijke ontwikkelingen voltrokken. Op dat moment bezat Philips wereldwijd 500 fabrieken. In 1982 was het personeelsbestand wereldwijd al teruggelopen van 360.000 tot 336.000 en verdere bezuinigingsoperaties volgden.
De belangrijkste daarvan werd Operatie Centurion tussen 1990 en 1996, geïnitieerd door Jan Timmer. Een groot deel van de Philips-vestigingen werd in het kader van deze operatie afgebouwd en vrijwel alle Philips-activiteiten in Eindhoven werden beëindigd, verplaatst, of verzelfstandigd. Vijftigduizend mensen verliezen hun baan. De zogenaamde sterfhuisbedrijfsconstructie werd ingevoerd waarbij het moederbedrijf zo min mogelijk schade opliep als een zelfstandige productie-eenheid werd afgestoten. De aanzienlijke spin-off aan bedrijven die dankzij Philips in de regio Eindhoven waren gevestigd, zorgde ervoor dat het vertrek van Philips niet tot een catastrofe leidde. Een veelheid aan technologisch hoogwaardige bedrijven, waarvan ASML het grootste is, is deels in de plaats gekomen van Philips-activiteiten. De producten van ASML zijn echter onder de merknaam Philips verkocht vòòr de afsplitsing. ASML was feitelijk geen merknaam maar de afkorting van een samenwerkingsverband.
Philips Medical Systems, in het nabijgelegen Best, is nog een belangrijke Philips-activiteit. Eind jaren 90 werd het hoofdkantoor van Eindhoven verplaatst naar Amsterdam met omstreden redenen. Slechts Philips Lighting en Philips Research bleven in Eindhoven. Ook het Evoluon, nog niet zo lang daarvoor het visitekaartje van Philips voor Eindhoven en de wereld, werd in 1989 gesloten als techniekmuseum voor het algemene publiek.
Internationaal is Philips zich steeds meer gaan oriënteren op consumentenproducten die zich onderscheiden, door een nieuwe functionaliteit en door opvallend design. In samenwerking met koffiebrander Douwe Egberts ontwikkelde Philips in 2001 het Senseo-koffiezetapparaat (2001) met een compleet nieuw koffiepad-systeem en in 2004 de Ambilight-televisie. Op de binnenlandse markt sloeg vooral de Senseo aan, maar opnieuw bleef een brede internationale doorbraak uit. Het concept van de ambilight werd door andere bedrijven overgenomen en door hen beter in de markt gezet, het concept van een koffiezet-snelsysteem werd overgenomen door andere bedrijven die eigen systemen ontwikkelden. De divisies Componenten en Halfgeleiders werden verkocht. Zo werd in 2006 de halfgeleiderdivisie verzelfstandigd als NXP. Tegelijkertijd werd aangekondigd dat het woord "Electronics" uit de bedrijfsnaam zou verdwijnen. In 2005 zijn de fabrieken voor de productie van instap modellen TV's en IT monitoren verkocht aan TPV Technology Ltd. 
In 2006 had het bedrijf wereldwijd in meer dan 60 landen 121.732 werknemers in dienst. De researchafdeling, Philips Research, is gevestigd op de High Tech Campus te Eindhoven, op het terrein van het vroegere Philips Natuurkundig Laboratorium.
Philips Lighting ging zich in versnelde mate richten op energiezuinige verlichtingstechniek, waarbij vooral ledtechnologie de aandacht kreeg. Het concernonderdeel voerde hier een agressievere politiek dan de concurrenten Osram en General Electric. Zo werd er gestreefd naar voorwaartse integratie, waarbij niet alleen lampen, maar ook armaturen werden geleverd. In dit verband voerde Philips een politiek van gerichte overnames. Zo kocht Philips in 2005 het bedrijf "Lumileds", een fabrikant van ledverlichting. In 2007 werden 5 bedrijven overgenomen: "Partners in Lighting" dat armaturen voor huishoudens maakt, "TIR Systems" en "Color Kinetics" die in ledverlichting actief zijn, "Lighting Technologies" dat bioscooplampen maakt. In 2008 heeft Philips het Amerikaanse bedrijf "Genlyte" overgenomen, dat verlichtingsarmaturen voor bedrijven maakt en marktleider is op de Noord-Amerikaanse markt.
Op medisch gebied volgde de overname van "Respironics", dat apparatuur tegen slaapapneu vervaardigt. Hiermee was een bedrag van 3,6 miljard euro gemoeid, de grootste overname die Philips ooit heeft gedaan. In 2009 nam Philips de Italiaanse koffiemachinefabrikant Saeco over.
In maart 2009 verkocht Philips de sales en marketing organisatie voor IT monitoren, LCD Signage en Hotel TV aan MMD Monitors &amp; Displays, een volle dochteronderneming van TPV Technology Ltd en werd de stap gezet naar een licentie op het gebruik van de merknaam "Philips" door MMD Monitors &amp; Displays.
Eind 2010 had Philips 119.000 medewerkers in dienst, in oktober 2011 werd bekend dat Philips 4500 medewerkers wereldwijd laat uitstromen, waarvan 1400 in Nederland (10% van de 14.000 medewerkers).
In navolging van de IT en Signage displays en hotel TV, sloot Philips in 2012 een nieuwe joint venture met het Chinese TPV Technology Ltd onder de naam TP Vision voor het ontwerp, en de productie, distributie, marketing en verkoop van Philips-televisies met uitzondering van China, India, de Verenigde Staten, Canada, Mexico en enkele landen in Zuid-Amerika.
In december 2012 zijn Philips en zes andere elektronicabedrijven schuldig bevonden aan kartelvorming. Consumenten en producenten die hun beeldbuizen bij de karteldeelnemers kochten zijn gedupeerd. De zeven kregen een gezamenlijke boete van 1,47 miljard euro van de Europese Commissie waarvan het aandeel van Philips 313 miljoen euro was en ruim 391 miljoen samen met LG Electronics. In 2001 richtte Philips samen met LG Electronics een joint-venture op waarin de tv-activiteiten werden ondergebracht. Deze joint venture ging vijf jaar later failliet.
In januari 2013 kondigde Philips de verkoop aan van haar "Lifestyle Entertainment groep", bestaande uit de onderdelen "Audio", "Video", "Multimedia" en "Accessories". De beoogde koper was het Japanse bedrijf "Funai Electric Co". Dit bedrijf zou naast een licentievergoeding ook € 150 miljoen voor de activiteiten betalen. De producten zouden onder de Philips-merknaam verkocht blijven worden. Eind 2013 is deze transactie afgeketst en in 2014 is een nieuwe overeenkomst gesloten met het Amerikaanse Gibson Guitar Corporation. Dit onderdeel telde circa 2.000 werknemers.
In september 2014 meldde Philips, nu nog met drie divisies, dat het zou splitsen in twee aparte bedrijven. De Consumer Lifestyle-divisie gaat op in de Healthcare-divisie en gaat verder als HealthTech. De Lighting-divisie zou een aparte juridische structuur krijgen, en dit zou dan de eerste stap zijn tot een splitsing, waarbij andere aandeelhouders kunnen toetreden tot deze divisie. Zou deze organisatie in 2013 al hebben bestaan, dan had HealthTech een omzet gerealiseerd van € 15 miljard en Lighting € 7 miljard.
In maart 2015 kondigde Philips aan 80,1% van de onderdelen Lumileds en Automotive Lighting voor bijna 3 miljard euro te verkopen aan de Chinees-Amerikaanse investeerder Go Scale Capital. Bij deze twee onderdelen werkten in totaal ruim 8.000 mensen. In Frankrijk, Duitsland, Polen en China wordt autoverlichting gemaakt en in Californië, Maleisië en Singapore worden led-chips geproduceerd. Toestemming van toezichthouders was noodzakelijk voor de transactie en in januari 2016 werd bekend dat de verkoop niet zou doorgaan na bezwaren van het "Committee on Foreign Investment in the United States" (CFIUS), de Amerikaanse commissie voor buitenlandse investeringen. In december 2016 vond Philips een nieuwe koper voor Lumileds. De Amerikaanse investeerder Apollo Global Management betaalt ongeveer 1,4 miljard euro voor 80,1% van de aandelen. Philips behoudt het minderheidsbelang voor een periode van ten minste drie jaar. Het bedrijf telt 9000 werknemers en had in 2015 een omzet van 2 miljard dollar. De verkoop werd in de eerste helft van 2017 afgerond.
Philips had in september 2014 bekendgemaakt de lichtdivisie te gaan afsplitsen. De onderneming denkt hierbij aan een verkoop aan private-equitypartijen of een beursgang. Diverse partijen hebben interesse getoond, maar de biedingen bleven onder de gewenste prijs. In mei 2016 besloot Philips de lichtdivisie naar de beurs te brengen. Met een jaaromzet van 7,4 miljard euro wordt Philips Lighting een van de grotere beursbedrijven op Euronext Amsterdam. Philips brengt in eerste instantie een kwart van alle aandelen naar de beurs en vrijdag 27 mei was de eerste handelsdag. De introductiekoers was 20 euro per aandeel en de emissie leverde Philips 750 miljoen euro op. In februari 2017 verkocht Philips nog eens 26 miljoen aandelen Philips Lighting voor een bedrag van 608 miljoen euro. Door de verkoop daalde het belang van Philips in Philips Lighting van 71,2% naar ongeveer 55%. Na twee verkopen van aandelen houdt Philips sinds april 2017 een minderheidsbelang in Philips Lighting. Op 24 september 2019 verkocht Philips het resterende belang. Philips was vele decennia een van de grootste gloeilampenfabrikanten ter wereld. Daarnaast werden ook andere lichtbronnen geproduceerd, zoals tl-buizen, spaarlampen, en in toenemende mate ledverlichting.
In 2018 ging Philips Lighting verder onder de naam Signify. De producten van dit nu zelfstandige bedrijf bleven voorlopig de merknaam "Philips" voeren.
Chronologie.
Bestuursvoorzitters.
File:
Beeldmerk.
Het beeldmerk van Philips is omstreeks 1930 ontstaan. Het bestaat uit een cirkel (die de aarde symboliseert), waarin drie horizontale golflijnen (die de radiogolven symboliseren). Linksboven en rechtsonder staan twee vierpuntige sterretjes (zoals sterren vaak verschijnen als ze door een vierkant diafragma gefotografeerd worden). Deze sterren symboliseren het licht.
Boven het cirkelvormige beeldmerk staat vaak de naam PHILIPS, met het geheel in een kader dat de vorm heeft van een wapenschild.
Het beeldmerk werd in 1994 afgeschaft en vervangen door enkel de naam PHILIPS in blauwe letters. In 2008 werd het oude beeldmerk weer in ere hersteld. In 2013 werden enkele wijzigingen aangebracht. Er zijn nu slechts twee golflijnen, de golflengte is langer en de sterretjes zijn anders geplaatst. Daarnaast heeft de bovenkant van het schild sinds de modernisering een lichte bolling.
De sterretjes uit het beeldmerk sieren de klokken van de Philips-beiaard, voorheen bij het Evoluon, thans in de Sint-Catharinakerk.
Lijst van vroegere en huidige Philips-vestigingen.
Vóór 1940 had Philips slechts vestigingen in een beperkt aantal plaatsen, maar na de Tweede Wereldoorlog nam het aantal vestigingen sterk toe. In Eindhoven werden de mensen al van heinde en verre aangevoerd met het VIPRE-busnetwerk (Vervoer Industrieel Personeel Regio Eindhoven). In de hoogtijdagen ging het om honderden bussen met het overstapstation op de kruising Beukenlaan/Schootsestraat. Hier konden de mensen overstappen op bussen die hen naar de gewenste Eindhovense locatie brachten. Om aan personeel te komen, en om de werkgelegenheid in de regio te verbeteren, stichtte Philips vele vestigingen buiten Eindhoven. Hier kwam bij dat Philips ook veel bedrijven overnam, die elk soms ook weer een aantal vestigingen hadden. Vanaf 1980 ging het echter bergafwaarts met vele van deze vestigingen. Philips stootte vele bedrijven af en sloot ook een groot aantal vestigingen in de regio, wat ook ernstige sociale gevolgen kon hebben voor streken die toch al niet bedeeld waren met veel werkgelegenheid. Dit proces van concentratie en stroomlijning is nog aan de gang. In 2019 vertelde de directie het aantal fabrieken te willen terugbrengen van 50 naar 30.
Antidemocratische donatie.
Philips gaf in de periode 2021-2024 financiële steun aan Amerikaanse Congresleden die de verkiezingsuitslag van 2020 niet erkenden. De donatie bedroeg 76.000 dollar en werd gedaan binnen een half jaar na de bestorming van het Amerikaanse Capitool in 2021. Dergelijke donaties gaan doorgaans via een PAC (Political Action Committee).

</doc>
<doc id="17626" url="https://nl.wikipedia.org/wiki?curid=17626" title="Politie in Nederland">
Politie in Nederland

De politie in Nederland (Nationale Politie) is een politiedienst, belast met het handhaven van de wetten van Nederland, het bewaren van de openbare orde en het verlenen van hulp. Ook vormt zij de opsporingsdienst voor het Openbaar Ministerie.
De organisatie is in 2012 volledig geherstructureerd en opnieuw ingericht, sinds 1 maart 2024 is Janny Knol korpschef in de rang van eerste hoofdcommissaris.
Belangrijkste wetgeving is de Politiewet en belangrijke lagere regelgeving onder meer de "Ambtsinstructie voor de politie, de Koninklijke marechaussee en andere opsporingsambtenaren", het "Besluit algemene rechtspositie politie en" het "Besluit beheer politie". Verder zijn regels gegeven in onder meer het Wetboek van Strafvordering, van Militair Strafrecht, de Wet op de bijzondere opsporingsdiensten en de Vreemdelingenwet.
Geschiedenis.
1945-1993: Rijkspolitie en gemeentepolitie.
Van eind 1945 tot 1993 bestond de Nederlandse politie uit de gemeentepolitie en de rijkspolitie. Gemeentelijke politiekorpsen bestonden in de gemeenten met 25.000 of meer inwoners. De burgemeester was daar zowel verantwoordelijk voor de openbare orde als voor het beheer van de politie (onder toezicht van de gemeenteraad). In de kleinere gemeenten werd het politiewerk gedaan door de rijkspolitie, die daarnaast een aantal landelijke diensten omvatte. In 1953 werden de eerste drie vrouwelijke agenten aangenomen, die ook op straat in uniform mochten werken. Trees Keultjes was van hen de enige die bleef werken (ze is nooit getrouwd en dus nooit met ontslag gegaan) en na 44 jaar met pensioen ging.
1993-2013: Regiokorpsen.
Van 1993 tot 2013 was de politie in Nederland opgedeeld in 25 regiokorpsen en een Korps landelijke politiediensten (KLPD).
Met de Politiewet 1993, die officieel inging op 1 april 1994, werd de oude scheiding in grote en kleine gemeenten opgeheven. De gemeentepolitiekorpsen en de regionale districten van de rijkspolitie werden samengevoegd tot 25 regiokorpsen.
In elk regiokorps had een korpschef in de rang van hoofdcommissaris de dagelijkse leiding. Hierboven stond als 'korpsbeheerder' de burgemeester van de grootste gemeente in die regio. Korpsbeheerder en korpschef overlegden regelmatig met de (hoofd)officier van justitie in de betreffende regio in de zogeheten 'driehoek' (met de korpsbeheerder als voorzitter). Hierboven stond als algemeen bestuur een regionaal college bestaande uit alle burgemeesters uit die politieregio en de hoofdofficier van justitie. Daarnaast had in principe ieder gemeente recht op een eigen driehoeksoverleg met daarin de eigen burgemeester. De gemeenteraden hadden in dit nieuwe bestel nog maar zeer indirecte invloed op het beheer van politie, iets wat in deze periode wel een 'democratisch gat' werd genoemd.
Een regio bestaat uit een aantal districten, met elk een districtschef.
Elk district bestaat uit een aantal lokale eenheden ("basiseenheden" of "teams").
Ook beschikte elk regiokorps over een criminele-inlichtingeneenheid (CIE) en een Regionale Inlichtingendienst (RID).
Bepalend voor het aantal politieagenten en andere politiemedewerkers (de "politiesterkte") binnen een regio was het aantal inwoners in die regio, en de hoeveelheid criminaliteit in de regio. Hoewel de randvoorwaarden landelijk werden bepaald, konden de regiokorpsen tot op grote hoogte een eigen beleid voeren. Zo maakte elk korps eigen keuzen op het gebied van ICT, wat in de loop van de jaren een notoir probleem werd.
Korps landelijke politiediensten.
Naast de regiokorpsen was er het Korps landelijke politiediensten (KLPD), bestaande uit de volgende diensten:
Het KLPD hield zich onder andere bezig met handhaving van de verkeersveiligheid op de autosnelwegen, op het spoor, te water en in de lucht, met de bestrijding van zware en georganiseerde criminaliteit, en handhaven van de veiligheid van het Koninklijk Huis, diplomaten en politici.
Vorming van nationale politie.
In april 2011 maakte het kort ervoor opgerichte Ministerie van Veiligheid en Justitie (met Ivo Opstelten als bewindsman) plannen bekend om het politiebestel geheel om te gooien. Uiteindelijk trad op 1 januari 2013 de Politiewet 2012 in werking. Deze bepaalde dat alle 26 politiekorpsen (25 regiokorpsen en de KLPD) opgingen in één nationaal politiekorps, met een hoofdkantoor in Den Haag en verdeeld in tien regionale eenheden, een landelijke eenheid en een Politiedienstencentrum, onder een eenhoofdige leiding. Dit zou bureaucratie en 'bestuurlijke drukte' moeten verminderen en moeten leiden tot effectievere opsporing.
In de praktijk kostte de vorming van het nationale korps nog verscheidene jaren. Een groot aantal politieambtenaren moest naar een nieuwe functie solliciteren omdat de oude functie werd opgeheven. De verwachte einddatum voor de reorganisatie moest in 2015 worden verschoven naar 2018. Ook kostte de operatie twee keer zoveel geld als verwacht. Vakbonden uitten kritiek vanwege de overmatige onzekerheid waarmee de agenten kampten in deze periode, wat zich ook uitte in een hoger ziekteverzuim. De eerste korpschef van de Nationale Politie was Gerard Bouman, op 1 oktober 2015 werd hij opgevolgd door Erik Akerboom en later Henk van Essen. De huidige korpschef is Janny Knol, in de rang van eerste hoofdcommissaris.
Organisatie.
Het landelijk politiekorps bestaat uit tien regionale eenheden, twee landelijke eenheden en een Politiedienstencentrum. Het hoofdkantoor van de Nationale Politie is gevestigd in Den Haag.
In geval van een crisis wordt met de brandweer en ambulancediensten samengewerkt in de betreffende veiligheidsregio, en met overige overheidsdiensten.
De politie valt onder de bestuurlijke verantwoordelijkheid van het Ministerie van Justitie en Veiligheid. Het bevoegd gezag ter plaatse wordt gevormd door de burgemeester van de betreffende gemeente (waar het gaat om de openbare orde en veiligheid) en de (hoofd)officier van justitie (waar het gaat om onderzoek en opsporing).
In totaal waren er in 2014 in Nederland 60.888 politieambtenaren in dienst, waarvan 51.442 'op straat' werkten.
Regionale eenheden.
De 10 regionale eenheden voeren alle operationele politietaken uit, behalve taken die een bijzondere expertise vereisen en taken die landelijk doeltreffender of goedkoper kunnen worden uitgevoerd. Die taken vallen onder de twee landelijke eenheden. Alle regionale eenheden zijn zo eenduidig mogelijk ingericht. Een politiechef leidt een regionale eenheid (RE).
De volgende 10 eenheden zijn in de plaats van de voormalige 25 regiokorpsen gekomen:
De werkgebieden van deze regio's omvatten steeds het volledige werkgebied van een aantal veiligheidsregio's (met dezelfde werkgebieden als de in de tabel genoemde voormalige politiekorpsen), en komen overeen met de werkgebieden van de rechterlijke indeling van Nederland in arrondissementen (zie aldaar voor de precieze beschrijving in termen van grondgebieden van provincies en gemeenten), behalve dat de Regionale Eenheid Oost-Nederland de werkgebieden van de arrondissementen Overijssel en Gelderland combineert.
Een regionale eenheid bestaat uit:
Een district op zijn beurt bestaat uit:
De taken van de basisteams zijn:
Basisteams hebben opsporingscapaciteit voor de aanpak van veelvoorkomende criminaliteit. De districtsrecherche is echter verantwoordelijk voor de aanpak van delicten met een grote impact. Zij levert ondersteuning aan de basisteams. Voor antihomoseksueel geweld is er binnen elke regionale eenheid een netwerk van Roze in Blauw.
Korps Politie BES.
Het Korps Politie Bonaire, Sint Eustatius en Saba vormt de politiemacht in Caribisch Nederland. Het korps werd ingesteld op 10 oktober 2010. De minister van Veiligheid en Justitie is de korpsbeheerder.
In tegenstelling tot de andere Nederlandse politiekorpsen die onder de Politiewet 2012 vallen, valt dit korps onder de "Rijkswet politie van Curaçao, van Sint Maarten en van Bonaire, Sint Eustatius en Saba".
Landelijke eenheden.
Naast de tien regionale eenheden zijn er twee landelijke eenheden: Eenheid Landelijke Expertise en Operaties (LX) en Eenheid Landelijke Opsporing en Interventies (LO).
De Eenheid Landelijke Expertise en Operaties bestaat uit de Dienst Landelijk Operationeel Centrum (DLOC), Intelligence LX, Dienst Specialistische Operaties (DSO), Dienst Infrastructuur (DINFRA) en de Dienst Koninklijke en Diplomatieke Beveiliging (DKDB).
De Eenheid Landelijke Opsporing en Interventies bestaat uit de Dienst Landelijke Recherche (DLR), Intelligence LO, Afgeschermde Operaties (AO) en Dienst Speciale Interventies (DSI)
De Intelligence LO omvat onder meer het Team Speciale Getuigen (TSG), het Team Nationale Inlichtingen (TNI) en de Landelijke Informatie Dienst WIV.
Politiedienstencentrum.
Naast deze operationele eenheden heeft de Nationale Politie een landelijke concerndienst, het Politiedienstencentrum (PDC). In dit centrum wordt een belangrijk deel van de ondersteuning ondergebracht. Tot de bedrijfsvoering van de Nationale Politie behoren de aspecten personeelszaken, facilitair management, financiën, informatievoorziening en communicatie.
Het PDC is op drie locaties in Nederland gevestigd, namelijk Rotterdam, Zwolle en Eindhoven.
Politieacademie.
De Politieacademie (PA), het onderwijs-, kennis- en onderzoeksinstituut van de politie, valt vanaf 1 januari 2017 onder de Nationale Politie. De PA heeft ook zeker te maken met de gevolgen van de nieuwe structuur; onder meer worden er taken van het instituut overgedragen aan het PDC al blijft onduidelijk welke taken precies. In december 2012 ontaardden de gesprekken hierover in een openlijke vertrouwensbreuk tussen de ondernemingsraad en het bestuur van de Politieacademie.
Ambtenaren van politie.
Executieve en niet-executieve medewerkers.
Artikel 2, eerste lid van de Politiewet 2012 geeft aan wie ambtenaren van politie zijn, en maakt onderscheid tussen verschillende categorieën politieambtenaren. Een belangrijk onderscheid is dat tussen medewerkers die zijn aangesteld voor de uitvoering van de politietaak, en medewerkers die zijn aangesteld voor de uitvoering van technische, administratieve en andere taken ten dienste van de politie. De eerste soort noemt men wel "executieve medewerkers" en de tweede soort zijn dan de "niet-executieve medewerkers" of "administratief/technische medewerkers".
Executieve medewerkers hebben bevoegdheden die zijn omschreven in artikel 7 en 8 van de Politiewet 2012. Zij zijn op grond van artikel 141 van het Wetboek van Strafvordering belast met de opsporing van strafbare feiten als algemeen opsporingsambtenaar. Zij hebben een politierang.
De ambtenaren van politie die zijn aangesteld voor de uitvoering van technische, administratieve en andere taken ten dienste van de politie hebben die bevoegdheden niet zonder meer, maar kunnen wel zijn aangewezen als buitengewoon opsporingsambtenaar (boa). Men spreekt dan wel van een "politieboa". Deze medewerkers hebben dan een beperkte opsporingsbevoegdheid die staat beschreven in hun aanstellingsakte. Boa's kunnen afhankelijk van hun aanstelling bewapend zijn. Niet-executieve politiemedewerkers zijn bijvoorbeeld facilitair medewerker, verzorgen de administratieve ondersteuning, of zijn financieel, technisch of forensisch onderzoeker. Het hangt van de taak van de medewerker af of deze een uniform draagt.
Onderzoek bij aanstelling.
Wie bij de politie gaat werken wordt eerst onderworpen aan een Betrouwbaarheids- en geschiktheidsonderzoek (bgo). Dit wordt uitgevoerd door de afdeling Veiligheid Integriteit en Klachten (VIK) en duurt maximaal acht weken. Hierbij wordt met name gekeken naar gedragingen die strafrechtelijk vervolgbaar zijn, gedragingen die in strijd zijn met de normen, waarden en regels van de politie en naar andersoortig ongewenst gedrag dat door de politie is geregistreerd. De omvang van dit onderzoek is afhankelijk van de mate van vertrouwelijkheid van iemands toekomstige functie en omvat maximaal de volgende onderdelen:
Bepaalde functies binnen de Nationale politie zijn aangewezen als vertrouwensfunctie waarvoor een Verklaring van Geen Bezwaar vereist is, die wordt afgegeven na een veiligheidsonderzoek. Het kan daarbij gaan om een:
In 2010 waren er in totaal 16.705 vertrouwensfuncties bij de politie.
Uniform en uitrusting.
Uniform en uitrusting worden geregeld in het "Besluit van 13 oktober 2012, houdende regels over de bewapening, de uitrusting en de kleding van de politie en de bijzondere bijstandseenheden alsmede regels over de taakuitvoering door de politie en de eisen aan de bekwaamheid van de ambtenaren van politie en van de bijzondere bijstandseenheden (Besluit bewapening en uitrusting politie)".
Van het uniform van de politie zijn er twee versies, namelijk het operationele uniform en het reguliere/ceremoniële uniform. Het operationele uniform wordt op straat gedragen door de executieve agenten en wordt sinds medio 2014 uitgerold over Nederland. Het operationele uniform bestaat uit de volgende onderdelen:
Cap:
Een cap gebaseerd op Spaans model, voorzien van :::politie::: aan weerszijden en een geel logo op het voorpand.
Polo:
Donkerblauw poloshirt met lange of korte mouw voorzien van gele strepen en politielogo's.
Operationele broek:
Een donkerblauwe 'worker' met opzetzakken op beide bovenbenen. De broekzakken zullen zijn voorzien van het politielogo.
Hoge operationele schoen:
Dragers van het politie-uniform kunnen kiezen uit schoenen van de merken Meindl of Haix.
Veiligheidsvest:
De politie draagt het veiligheidsvest over de kleding. Dit vest is voorzien worden van vier verschillende hoezen; een fluor gele met reflecterende strepen en het politiebeeldmerk op voor- en achterzijde. Deze hoes zal gedragen worden wanneer extra zichtbaarheid gewenst is. Een blauwe hoes met gele strepen en het politiebeeldmerk op voor- en achterzijde voor de reguliere politiediensten, een witte hoes om het vest desgewenst onder de kleding te kunnen dragen en ten slotte een donker blauwe hoes zonder enige kenmerken voor de onopvallende surveillance.
Als jas is een z.g.n. 'softshell' beschikbaar om ónder het veiligheidsvest te dragen, en een all-weather-jacket om óver het veiligheidsvest te dragen.
De uitrusting van de politie wordt meestal om het middel gedragen aan een koppel. Deze koppels zijn van het Franse GK Professional. De uitrusting die aan de koppel gedragen wordt omvat globaal :
Ook aspiranten en surveillanten die in opleiding zijn voor de rang van agent en hoger, mogen een vuurwapen dragen als zij hiertoe de benodigde trainingen met succes hebben afgelegd. Vanaf mei 2013 werd het oude pistool P5 van de Duitse fabrikant Walther geleidelijk vervangen door de P99. In 2015 was deze vervanging afgerond.
Vanaf juli 2018 nam de Nederlandse politie een nieuwe wapenstok in gebruik ter vervanging van de voordien gebruikte korte gummiknuppel. Het nieuwe model werd een telescopische wapenstok van het merk "Bonowi" type "CamLock", die een zwaardere impact heeft wanneer er een slag mee wordt gegeven. De nieuwe wapenstok is in uitgeschoven stand circa 50 centimeter lang en dus 10 cm langer dan de vroeger gebruikte gummiknuppel.
Tegenwoordig is het ook mogelijk om vanaf de rang van hoofdagent een opleiding voor een taser te volgen. Bij hondengeleiders zit de opleiding voor een Taser X2 standaard in de basisopleiding.
De Taser X2 is een stroomstootwapen die een verdachte voor een korte tijd neutraliseert op een niet-dodelijke manier, wat de agenten de mogelijkheid geeft om deze af te boeien, en te vervoeren.
De uitrusting kan verder bestaan uit onder andere een reanimatiemasker, handschoenen, draagring voor een zaklamp, mobiele telefoon, deurklem, enzovoorts. Een politieagent kan zelf kiezen welke van deze extra uitrustingsstukken hij of zij bij zich draagt.
Voertuigen.
In 2011 is de Volkswagen Touran onderworpen aan een upgrade, de volgende onderdelen zijn toen toegevoegd:
Begin 2018 waren er bij de Nederlandse politie vier verschillende autotypes in gebruik, alle van Volkswagen: de Transporter voor het vervoeren van verdachten, de Touran vooral bij noodhulpdiensten, de Golf veelal voor handhaving of toezicht en de kleinere Volkswagen Polo, voor onopvallende inzet, intern gebruik en toezicht. Daarnaast bezit de Nederlandse politie twee typen motoren van BMW. Vanaf 2018 is de politie overgegaan op de Mercedes B-klasse en de Mercedes Vito. Op enkele uitzonderingen na zijn alle politievoertuigen voorzien van OOV-striping.
De basispatrouillevoertuigen zijn de Mercedes-Benz B-klasse en de Mercedes-Benz Vito. De landelijke eenheid maakt gebruik van de Audi A6. De Mobiele Eenheid maakt gebruik van de Mercedes-Benz Sprinter. DeToyota Land Cruiser en Toyota Hilux worden gebruikt als terreinvoertuigen.
Vanaf 2025 zal de Mercedes-Benz B-klasse vervangen worden door de BMW X1 en de Ford Kuga HEV. In totaal worden er 1.100 basispatrouillevoertuigen besteld ter vervanging van de B-Klasse. De eerste testvoertuigen zullen in de loop van 2024 aan verschillende basisteams geleverd worden. Daarnaast zal zo'n 30% van de vloot (ongeveer 500 voertuigen) volledig elektrisch worden.
De politie beschikt sinds 2009 over zes Eurocopter EC-135 en twee AgustaWestland AW139. In 2020 is er een derde AW139 aan de politie geleverd..
Taken.
In artikel 3 van de Politiewet 2012 staat beschreven wat de taken van de politie zijn: "De politie heeft tot taak in ondergeschiktheid aan het bevoegde gezag en in overeenstemming met de geldende rechtsregels te zorgen voor de daadwerkelijke handhaving van de rechtsorde en het verlenen van hulp aan hen die deze behoeven." In de praktijk wordt dit uitgesplitst in vier hoofdtaken.
Binnen de politie zijn verschillende afdelingen met een deel van deze hoofdtaken bezig.
Basispolitiewerk.
Het basispolitiewerk bestaat uit de volgende taken:
Specialistische taken.
Naast de basispolitiezorg kent de politie een aantal taken, die specifieke kennis vereisen. Deze taken worden uitgevoerd door gespecialiseerde diensten van de politie. Een voorbeeld van een gespecialiseerde dienst is de jeugd- en zedenpolitie.
Specialistische taken binnen het politiebestel omvatten bijvoorbeeld:
Operationeel ondersteunende taken.
Naast de basispolitiezorg en de specialistische taken zijn er diensten die ondersteunend werken voor zowel de basispolitiezorg als de specialistische diensten. Voorbeelden van operationeel ondersteunende diensten zijn de dienst levende have politie (paarden en honden), de Mobiele Eenheid (ME, oproerpolitie), het Aanhoudings- en Ondersteuningsteam (gewoonlijk aangeduid als "arrestatieteam") en het observatieteam.
Bevoegdheden.
De opsporingsbevoegdheden van de politie zijn aan regels gebonden en bij de Wet geregeld, zoals bv in de Politiewet 2012, de Wet wapens en munitie, de Opiumwet, de Wegenverkeerswet 1994, de Algemene wet op het binnentreden en het Wetboek van Strafvordering. Hierdoor heeft een agent bevoegdheden die andere burgers niet hebben, zoals staandehouding, aanhouding (overigens in geval van heterdaad wel toegestaan aan burgers), inbeslagname, inzage in ID vorderen etc.
Daarnaast is de politie gemandateerd vanuit de overheid als hoofdgebruiker van het geweldsmonopolie: de bevoegdheid om indien nodig geweld te gebruiken. Ook dit is aan wettelijke regels gebonden. Er mag alleen geweld worden gebruikt als er geen andere mogelijkheden zijn (subsidiariteit), en dan ook niet meer geweld dan noodzakelijk is voor het beoogde doel (proportionaliteit). Elk gebruik van geweld wordt achteraf getoetst, dat wil zeggen er wordt door het Openbaar Ministerie beoordeeld of het gebruik van geweld rechtmatig was.
Bijzondere opsporingsbevoegdheden, zoals bijvoorbeeld stelselmatige observatie, infiltratie, pseudokoop, een telefoon tappen, mogen pas worden toegepast na toestemming van de officier van justitie of de rechter-commissaris. Voor activiteiten als het plaatsen van afluisterapparatuur en het observeren van verdachten is er bij alle 11 eenheden een dienst Observatie &amp; Techniek (O&amp;T).
De politie kan net als de andere hulpdiensten met optische en geluidssignalen rijden. Het betreffende voertuig wordt hierdoor een voorrangsvoertuig.
Tijdens de "uitvoering van haar taak" heeft de politie echter "vrijstelling" van het gehele Reglement Verkeersregels &amp; Verkeerstekens (RVV). Dit betekent bijvoorbeeld dat "een politieagent ten behoeve van zijn functievervulling door rood mag rijden zonder daarbij gebruik te maken van optische en geluidssignalen". Een ander voorbeeld van het geoorloofd overtreden van het RVV, is de zogenaamde 'inhalende surveillance', vaak toegepast door politieambtenaren belast met verkeerstoezicht. Zij mogen het overige verkeer inhalen, zelfs de snelheidslimiet enigszins overschrijden. De achterliggende gedachte is dat: 1. men over het algemeen geneigd is geen verkeersovertredingen te begaan tijdens of kort na het zien van een politievoertuig; en 2. de politieambtenaren meer weggebruikers kunnen zien en controleren op hun gedrag.
Er is afgesproken dat een politieagent alleen optische en geluidssignalen mag voeren na mondelinge toestemming van de meldkamer. Deze toestemming kan ook komen te vervallen voordat de politie-eenheid ter plaatse is, omdat bijvoorbeeld een andere hulpdienst reeds ter plaatse is. Zo kan het dus voorkomen dat een politievoertuig met optische- en geluidssignalen een kruising oversteekt, om bij de volgende kruising met de normale verkeersstroom verder te rijden.
Tot slot zijn er meldingsclassificaties waarbij de politie wel met spoed maar zonder optische en geluidssignalen ter plaatse moet gaan. Denk hierbij aan gijzelingen, overvallen, inbraken, zelfdodingen, et cetera.
Meldkamer.
De meldkamer van de politie is onderdeel van de Gemeenschappelijke Meldkamer van de betreffende veiligheidsregio. De primaire taak van de politiemeldkamer is het aannemen en uitzetten van meldingen en het verzorgen van opschaling. Deze meldingen kunnen via diverse informatielijnen de meldkamer bereiken; zoals via de alarmcentrale 112, het landelijke politienummer 0900-8844, overige hulpdiensten (brandweer en ambulance bijvoorbeeld), eenheden op straat en overige partners (particuliere alarmcentrales, Rijkswaterstaat, gemeenten, etc.).
Er is ook een nummer, de opsporingstiplijn, waar een persoon een tip omtrent een misdrijf kan doorgeven. Het telefoonnummer van deze tiplijn is 0800-6070. Als de persoon niet zijn naam wil noemen (wat verplicht is bij de gewone tiplijn), kan hij Meld Misdaad Anoniem bellen. Het telefoonnummer van "Meld Misdaad Anoniem" is 0800-7000. ("Meld Misdaad Anoniem" is eigenlijk geen politieonderdeel, maar de politie maakt er wel veel gebruik van.)
De medewerkers van de meldkamer beoordelen de melding en maken een inschatting hoe deze adequaat behandeld kan worden. De medewerker zal op basis van prioriteit bepalen welke politiemensen hij of zij naar welke melding(en) stuurt. De medewerkers van de meldkamer weten precies waar alle eenheden op straat zijn, door middel van een voertuigvolgsysteem (meestal AVLS, automatisch voertuiglocatiesysteem genaamd).
De meldingen die binnenkomen bij de meldkamer wordt een specifieke prioriteit meegegeven aan de hand van een aantal criteria, de zogenaamde prioriteiten. Er worden drie prioriteiten onderscheiden:
Secundair heeft de politiemeldkamer de taak eenheden te voorzien van informatie ten behoeve van haar werkzaamheden op straat. Zo behandelt de centralist informatieverzoeken over kentekens, gezochte personen, belangrijke telefoonnummers, etc. Ook ontvangt de meldkamer de live camerabeelden van een politiehelikopter in haar gebied en regelt zij andere (hulp)diensten naar een incident (denk hierbij aan Rijkswaterstaat, sleepdiensten, technische recherche, dierenambulance en dergelijke).
Op de politiemeldkamer werken buitengewoon opsporingsambtenaren en ervaren agenten die voorheen op straat werkten. Er werken echter ook combi-centralisten, agenten die zowel op straat en op de meldkamer werkzaam zijn.
Gebruikte systemen.
Sinds een aantal jaren maken de meldkamers (naast politie en KMAR, ook brandweer en ambulance) gebruik van het Geïntegreerd Meldkamer Systeem, afgekort GMS. Dit programma kent vele mogelijkheden.
Primair wordt GMS gebruikt om meldingen aan te nemen, te verwerken en uit te geven. GMS is zodanig ontwikkeld dat het op alle aangesloten werkstations dezelfde informatie toont, realtime. Terwijl de telefonist de melding aanneemt en verwerkt op zijn of haar betreffende werkstation, kan de centralist de melding meelezen en direct eenheden aansturen. De locatie, prioriteit en de informatie van de melder zijn voor de centralist direct terug te lezen. Wanneer er een multidisciplinair incident is, kunnen de andere hulpdiensten worden aangevinkt waarna zij ook realtime kunnen meelezen. 
Daarnaast fungeert het Geïntegreerd Meldkamer Systeem als plotsysteem, waarbij alle eenheden te zien zijn die de centralist tot zijn of haar beschikking heeft. Ook kent het systeem een databasefunctie voor procedures en telefoonnummers die nodig zijn voor een correcte uitvoering van de werkzaamheden. Daarnaast vormt het systeem een koppeling met het C2000 systeem eOCS, de Arbi (telefooncentrale) en het kaartensysteem (CCR360 of ORCA CityGIS). Terugkoppelingen van de eenheden op straat, zoals spraakaanvragen, informatie aanvragen en noodoproepen worden door GMS verwerkt.
De meldkamer beschikt over een softwarepakket dat vergelijkbaar is met Google Maps. Alle meldkamers maken gebruik van een GIS-softwarepakket van CityGIS of Tensing. De software stelt de gebruiker in staat huisnummers te zien, kadastrale gegevens, straatnamen, GNSS-coördinaten, locatie van de eenheden en incidenten, luchtfoto's, en vele andere opties. Ook de locatie van voertuigen van andere disciplines is naar wens aan en uit te zetten.
C2000 is het digitale, niet afluisterbare communicatiesysteem waarmee de eenheden op straat in verbinding staan, zowel met elkaar als met de meldkamer. Aansturing met gebruik van C2000 gaat via het Radio BedieningsStation (RABS) waarop de webbased applicatie eOCS draait. Middels deze software beschikt elk werkstation over de voor hen relevante gespreksgroepen.
Daarnaast werkt de politie (beperkt) met het alarmeringssysteem P2000. Deze alarmering geschiedt rechtstreeks vanuit GMS, of bij uitval via PANCRAS. Ook alarmeren vanuit eOCS is mogelijk. Daarnaast wordt er gebruikgemaakt van Burgernet, voor zowel alarmering van burgers als de alarmering van eenheden.
Verder beschikt elke meldkamertafel over een uitgebreid telefoniesysteem, meestal een computer verbonden aan een server die meerdere telefonielijnen tegelijk kan verwerken (arbitragesysteem). Daarom wordt de telefoon intern ook vaak een 'arbi' genoemd. Zowel de 112 telefonie komt hierop binnen; alsmede interne lijnen, 0900-8844 (bij drukte/gesloten servicecentrum), overloop 112 van de andere hulpdiensten, etc.
Boven op de meldkamer tafels is een zogenaamde "BusyLight" of soortgelijke constructie gemonteerd. Deze laat middels een gekleurd licht aan de andere centralisten zien wanneer de betreffende centralist in gesprek is.
De politie maakt gebruik van de Basisvoorziening Handhaving (BVH) voor de administratieve afhandeling van meldingen en incidenten. Dit systeem is een doorontwikkeling van het voormalige 'Xpol' dat een aantal korpsen als registratiesysteem gebruikten. De BVH is eenzijdig gekoppeld aan het GMS-systeem, dat wil zeggen dat alle meldingen van de politie uit GMS in het BVH-systeem worden opgeslagen voor verdere afhandeling. De BVH bestaat uit een aantal 'satellieten' waaronder BosZ (Betere Opsporing door Sturing op Zaken). BosZ wordt gebruikt om overzicht te houden op de lopende onderzoeksdossiers. BosZ speelt verder een belangrijke rol in het afhandelen van een verdachte via ZSM waar intensief met het OM wordt samengewerkt.
De meeste meldkamers beschikken over BlueView, een integrale bevragingsmodule die op trefwoord alle BVH's van alle politie-eenheden en het "BPS" (Bedrijfsprocessensysteem) van de Koninklijke Marechaussee kan doorzoeken voor relevante informatie. BlueView zorgt voor informatienaslag voor de eenheden op straat.
Een in 2011 ingevoerd landelijk bevragingssysteem is 'Integrale Bevraging' (BVI-IB). Op trefwoord doorzoekt dit systeem meerdere bronnen (CVI/HKS (strafrechtelijke geschiedenis van een persoon), RDW (technische en tenaamstellingsgegevens van een voertuig), de WAM (Wet Aansprakelijkheid Motorrijtuigen), OPS (opsporingsregister), PAPOS (ParketPolitieSysteem voor openstaande boetes), CRB (rijbewijzenregister), GBA (Gemeentelijke Basis Administratie)) en toont de resultaten op het scherm. Integrale Bevraging verving onder andere 'P-Info'.
De politie beschikt over de MEOS-app, wat staat voor "Mobiel Effectiever op Straat". De bedoeling is dat in 2021 negentig procent van de benodigde informatie met dit systeem kan worden opgevraagd. Iedere uitvoerende ambtenaar heeft een smartphone met daarop dit systeem geïnstalleerd. Met MEOS kunnen politiemensen ID-bewijzen zoals paspoorten, rijbewijzen en ID-kaarten lezen, (Europese) kentekenplaten scannen en op de verkregen gegevens direct en heel snel bevragingen doen in Nederlandse en Europese systemen. Ook zijn allerlei bevragingen mogelijk als er geen ID-documenten beschikbaar zijn. Met de ontvangen gegevens kunnen op de smartphone allerlei vervolghandelingen worden gedaan, zoals bekeuringen opmaken, aangiftes opnemen of rapporteren. MEOS is anno 2018 het belangrijkste informatiesysteem op straat en wordt voortdurend uitgebreid.
Samenwerking met andere diensten.
Bij de hulpverlening werkt de politie samen met andere diensten. Bij een aanrijding met gewonden wordt bijvoorbeeld samengewerkt met:
Daarnaast werken de politie en de Koninklijke Marechaussee in voorkomende gevallen samen. De Koninklijke Marechaussee verleende bijvoorbeeld jarenlang structureel bijstand aan de gemeentepolitiekorpsen van Amsterdam en Den Haag.
Slachtofferhulp.
Voor de hulp aan slachtoffers werkt de politie samen met de Bureaus Slachtofferhulp. De mensen die daar werken zijn getraind om slachtoffers van ongevallen en misdrijven te helpen. Ze zorgen ervoor dat de slachtoffers begeleid worden, maar ze helpen ook met het invullen van formulieren voor de verzekering of de advocaat.
Hulpverlening.
De hulpverlening die de politie biedt is niet alomvattend en beperkt zich tot gevallen die dringend zijn en waarbij op dat moment geen ander specialistisch bedrijf of instantie beschikbaar is. Het betreft meestal de eerste opvang in noodsituaties, waarna wordt doorverwezen naar andere partijen die primair zijn aangewezen om op een bepaald terrein hulpverlening te bieden.
Dit zijn bijvoorbeeld:

</doc>
<doc id="17627" url="https://nl.wikipedia.org/wiki?curid=17627" title="Zondagswet">
Zondagswet

De Zondagswet is een onderdeel van de Nederlandse wetgeving waarin de zondagsrust geregeld wordt.
De Zondagswet beoogt een rustdag in de week te bieden en beperkt daartoe een groot aantal activiteiten die de uitoefening van godsdienst en algemene gelegenheid tot inkering zouden verstoren. Op grond van artikel 3 van de Zondagswet is het verboden om op zondagen geluid te maken dat op een afstand van meer dan 200 meter hoorbaar is. Verder bepaalt artikel 4 van de Zondagswet dat het verboden is op zondag voor 13 uur openbare vermakelijkheden te houden, daartoe gelegenheid te geven of daaraan deel te nemen.
Het voorschrift wordt genuanceerd met een clausule voor stille activiteiten:
Ook de Winkeltijdenwet bevat regels met betrekking tot de zondag: deze wet bepaalt dat winkels niet op zon- en christelijke feestdagen open mogen zijn, tenzij de gemeenteraad bij verordening vrijstelling verleent.
Achtergrond.
De wet kwam tot stand op 15 oktober 1953 omdat de bestaande Zondagswet uit 1815 niet voldeed. Overtreders riskeerden namelijk - in theorie - een gevangenisstraf van drie dagen. Diverse pogingen om een vernieuwde Zondagswet te maken, waren mislukt. Daarbij verdween de drang ook door de arbeidswetgeving van 1919, die voorzag in de achturige werkdag, de vrije zaterdagmiddag en de vrije zondag. De Winkelsluitingswet van 1932 voorzag in de sluiting van winkels op zondag, maar maakte een uitzondering voor Joodse winkels, die vanaf zondagmiddag twee uur open mochten zijn. De katholieken stemden voor, de meeste protestanten tegen. Samen hadden ze een meerderheid in de Tweede Kamer, maar zij dachten verschillend over de zondagsrust. SGP-leider ds. Pieter Zandt vond de Zondagswet van 1953 te slap en stemde tegen. Het was derhalve vooral te danken aan de PvdA, die opkwam voor de rechten en vrijheden van mensen die op zondag niet naar de kerk gingen, dat de wet werd aangenomen. Tijdens kerktijd op zondagmorgen moesten rust en het vermijden van gerucht gegarandeerd zijn en waren de openbare vermakelijkheden pas toegestaan na 13.00 uur. Bij het tot stand komen van de vernieuwde Winkeltijdenwet in 1996 was de zondagswetgeving een complicerende factor.
Pogingen tot afschaffing.
Er zijn meerdere pogingen geweest om de Zondagswet af te schaffen. In 2007 en 2010 mislukten pogingen hiertoe van respectievelijk de VVD en D66. Een gezamenlijke motie van die twee partijen werd in 2012 wel door de Tweede Kamer aangenomen. De toenmalige minister Plasterk van Binnenlandse Zaken gaf in 2015 echter aan geen gehoor te geven aan deze motie. Nadat D66 vervolgens aangekondigde een initiatiefwet in te dienen om de Zondagswet af te schaffen, gaf Plasterk aan de motie toch uit te willen voeren. Hiervoor moest echter eerst een nieuwe wet opgesteld worden, wat enige tijd kon duren. Zover kwam het uiteindelijk niet, omdat het kabinet-Rutte III vlak na haar aantreden in 2017 aangaf dit besluit terug te draaien. Dit was een wens van de partijen CDA en ChristenUnie, die deel uit maakten van het nieuwe kabinet.

</doc>
<doc id="17629" url="https://nl.wikipedia.org/wiki?curid=17629" title="Ludwig Bölkow">
Ludwig Bölkow

Ludwig Bölkow (Schwerin, 30 juni 1912 – Grünwald bij München, 25 juli 2003) was een Duits luchtvaartpionier.
Hij was een van de ontwerpers van de eerste Duitse straaljager en initiatiefnemer tot de ontwikkeling van de Airbus.
Bölkow werd geboren in Schwerin en na een opleiding tot luchtvaartingenieur trad hij in 1939 in dienst bij Messerschmitt. Daar hielp hij mee aan de bouw van de eerste straaljager, de Messerschmitt Me 262, die door Duitsland in de Tweede Wereldoorlog werd ingezet. In 1958 richtte Bölkow onder zijn eigen naam een vliegtuigfabriek op. Bölkow GmbH ging later op in het in München gevestigde bedrijf Messerschmitt-Bölkow-Blohm, (MBB). Sinds 2000 maakt MBB deel uit van het Europese lucht- en ruimtevaartconsortium EADS, dat 80 procent van Airbus bezit.
Tal van technologieën in de lucht- en ruimtevaart zijn door Bölkow, of mede door hem, ontwikkeld, waaronder de rotortechniek voor helikopters. Ook de technologie waarop de magneettrein is gebaseerd is van zijn hand. Hij overleed in 2003 te München.

</doc>
<doc id="17630" url="https://nl.wikipedia.org/wiki?curid=17630" title="Geologische tijdvakken">
Geologische tijdvakken



</doc>
<doc id="17631" url="https://nl.wikipedia.org/wiki?curid=17631" title="Geologische tijdvak">
Geologische tijdvak



</doc>
<doc id="17633" url="https://nl.wikipedia.org/wiki?curid=17633" title="Mesozoicum">
Mesozoicum



</doc>
<doc id="17634" url="https://nl.wikipedia.org/wiki?curid=17634" title="Paleozoicum">
Paleozoicum



</doc>
<doc id="17635" url="https://nl.wikipedia.org/wiki?curid=17635" title="Hogereburgerschool">
Hogereburgerschool

De hogereburgerschool (ook: hogere-burgerschool, vaker: hogere burgerschool; destijds altijd afgekort tot H.B.S. of HBS, thans ook als hbs) was een Nederlandse onderwijsvorm voor voortgezet middelbaar onderwijs.
Met de invoering van de Mammoetwet in 1968 werd de hbs opgevolgd door enerzijds de vijfjarige havo en anderzijds het zesjarige vwo (met daarin, als meer directe opvolger van de hbs, het zesjarige atheneum, naast het vanouds bestaande gymnasium). De laatste eindexamens voor de hbs werden in 1974 afgenomen (voor de zogenaamde "bezemklas" van de zesjarige hbs).
Naam.
De term "burgerschool" ontstond op grond van een wet van 1863 en had oorspronkelijk tweeërlei toepassing:1. a) tweejarige (burger)dagschool; in beperkt aantal in stand gehouden tot 1904 b) (burger)avondschool: geleidelijk opgegaan in de avond(ambachts)school
2. Als afkorting van "hogereburgerschool" (vroeger 'Hoogere Burgerschool' gespeld).
Alleen de tweede toepassing is lang in gebruik gebleven. Er was geen lagere of middelbare burgerschool. Wel kwam er al spoedig ook een middelbare meisjesschool, qua doelstelling enigszins vergelijkbaar met de huidige havo. 
Er bestond een parallellie in naam en in functie met de iets later, in 1868, opgerichte Hogere Krijgsschool (vroeger 'Hoogere Krijgsschool' gespeld, afgekort tot HKS), aanvankelijk gevestigd in Haarlem, later in Den Haag. Deze werd opgericht door het Ministerie van Oorlog, met als doel om officieren op te leiden voor de hogere functies in de staf van de landmacht. De oorspronkelijke naam was "School tot voorlopige opleiding van stafofficieren", een voorloper van de sedert 1875 geheten "Krijgsschool voor officieren" in Breda. Zoals de HBS opleidde voor hogere functies in de burgermaatschappij moest de HKS opleiden voor hogere functies in het leger. Ook was er nog de Hogere Marine Krijgsschool.
Geschiedenis.
De Hogere Burgerschool werd ingevoerd bij de Wet op het middelbaar onderwijs uit 1863 van Johan Rudolph Thorbecke. Deze nieuwe opleiding was bestemd voor dat deel van de burgerij dat geen wetenschappelijke opleiding wenste, maar een brede algemene ontwikkeling en maatschappelijk nuttige kennis. Jongelieden uit de gezeten burgerij konden daarmee worden voorbereid op 'hogere' functies in handel en industrie. Deze praktische vakken betroffen boekhouden, handelskennis, moderne talen, alsmede wis-, natuur- en scheikunde.
De HBS moest oorspronkelijk drie jaar duren en was tevens bedoeld als onderbouw van een aantal landbouwscholen. Op enkele plaatsen in het land moest een vijfjarige variant komen ter voorbereiding op de te stichten Polytechnische School te Delft.
In 1864 stichtte het rijk de eerste vijftien Rijks Hogere Burgerscholen, diverse gemeenten volgden dit voorbeeld. De eerste Rijks-HBS'en ("RHBS") kwamen achtereenvolgens in Groningen, in Roermond en in Tilburg (alle in 1864). De Eerste Gemeentelijke Hogere Burgerschool met vijfjarige cursus kwam in Den Haag in 1865.
In de praktijk ontstonden twee soorten, namelijk de driejarige en de vijfjarige hbs. Ook is er enige tijd een zesjarige cursus geweest met eenzelfde programma als de vijfjarige. Bij alle lag de nadruk op het onderwijs in wiskunde, exacte vakken en moderne talen. Terwijl de bestaande middelbare scholen, de gymnasia, vooral in de grote steden stonden en door de gemeenten onderhouden werden, stichtte het Rijk in kleinere plaatsen hbs'en, bijvoorbeeld in Ter Apel en Zierikzee. Anders dan verwacht werd vooral de vijfjarige hbs een succes, de driejarige hbs werd grotendeels verdrongen door de mulo, waar in vier jaar dezelfde stof onderwezen werd. Bovendien gaf het overgangsbewijs naar de vierde klas van de vijfjarige hbs dezelfde rechten als het eindexamen driejarige.
Binnen rooms-katholieke en gereformeerde milieus was het hbs 5 j.c.-type weinig populair gezien het openbare karakter van de scholen alsmede vanwege het intellectualistische en naturalistische leerplan. Het ontbreken van klassieke talen ten gunste van de realia ('zaakvakken') zou de scholen minder geschikt maken voor "de vorming van een levensbeschouwing die zich boven de utilistische weet te verheffen". Onderliggend leefde bij beide confessionele groeperingen de angst, dat een puur cognitieve vorming bij kinderen uit onbekende milieus een kritische houding jegens het geloof kon opleveren. Eerst vanaf 1895 werden HBS'en gesticht met het geloof als grondslag.
Het onderwijs aan de hbs werd meestal gegeven door academisch gevormde en vaak gepromoveerde leraren. Zij ontbeerden echter lange tijd iedere didactische scholing.
Meisjes werden pas vanaf 1871 tot de hbs toegelaten en hadden hiervoor toestemming van de minister nodig. Vanaf 1906 was de toelating vrij.
Vanaf 1909 werden veel hbs'en opgenomen in lycea, waardoor de keuze tussen hbs en gymnasium een of twee jaar kon worden uitgesteld. In verband hiermee konden lycea vooral bij een tweejarige brugperiode een zesjarige HBS-opleiding aanbieden. De lycea waren overigens tientallen jaren lang niet wettelijk geregeld. 
In 1917 werd de vijfjarige hbs als voorbereidingsschool voor de exacte universitaire richtingen officieel erkend. In 1924 werd de bestaande hbs omgedoopt in hbs-b met een sterke wis- en natuurkundige component en werd als opvolger van de Handelsschool de literair-economische hbs-a ingevoerd, waar de nadruk op economische vakken en moderne talen lag. De splitsing vond plaats na het derde jaar. In 1937 verwierf ook de hbs-a studierechten voor de universiteit.
Toelatingsexamen.
Leerlingen van de zesde klas van de lagere school moesten een toelatingsexamen doen om tot hbs, gymnasium of lyceum te worden toegelaten. Iedere middelbare school had zijn eigen toelatingsexamen; soms werd het toelatingsexamen gezamenlijk georganiseerd door alle middelbare scholen in een bepaalde plaats. Na de Eerste Wereldoorlog schafte minister de Visser voor de hbs de toelatingsexamens af. Toen in het veld alom werd geklaagd dat de hbs werd overstroomd door leerlingen met een mindere begaafdheid, voerde minister Waszink ze tien jaar later weer in. Dat stuitte de toevloed van leerlingen overigens niet. In het tijdvak zonder toelatingsexamens groeide het aantal leerlingen op hbs-en van 23454 naar 32086 (met 36 procent). Tien jaar later waren het er ondanks de opnieuw ingevoerde toelatingsexamens 47588 (48 procent meer).
Eindexamen.
De eerste eindexamens hbs werden afgenomen in 1866. Er waren 38 deelnemers, waarvan 15 niet op een reguliere hbs hadden gezeten. Er slaagden 23 kandidaten. De eindexamens waren per provincie georganiseerd. Een commissie benoemd door de commissaris van de Koning(in) nam de examens af. In de commissie zaten schooldirecteuren en leraren uit de betreffende provincie. Zij stelden het schriftelijk examen op en regelden het aanvullende mondeling.
Als rechtgeaard liberaal had Thorbecke maar weinig regels vastgelegd. Toen aan het diploma rechten verbonden werden, kwamen er snel meer gedetailleerde voorschriften. Op de scholen groeide een echte examencultuur.
Omstreeks 1910 kwam er een landelijk schriftelijk eindexamen. In 1920 stopten de provinciale commissies met de mondelinge examens. Die werden voortaan afgenomen door deskundigen (zogeheten gecommitteerden) benoemd door de Minister van Onderwijs.
Verder studeren.
Een hbs-diploma gaf aanvankelijk slechts toegang tot de polytechnische hogeschool, de huidige Technische Universiteit Delft, de Rijks hogere land- tuin- en bosbouwschool, de huidige Wageningen Universiteit en Researchcentrum, die pas in 1905, respectievelijk 1918 tot het hoger onderwijs gerekend werden. Een andere mogelijkheid tot verdere studie waren de in 1913 opgerichte Nederlandse Handelshogeschool (de huidige Erasmus Universiteit Rotterdam) en de in 1927 opgerichte Roomsch Katholieke Handelshoogeschool (de huidige Universiteit van Tilburg). Meisjes konden ook doorstromen naar de vormingsklas, een eenjarige opleiding verbonden aan de huishoudscholen, hoewel ze daarvoor eigenlijk een te hoog niveau hadden. De vormingsklas gaf voor die meisjes toelating tot de leraressenopleiding, bijvoorbeeld in de naaldvakken.
In de faculteit van de geneeskunde kon men met het hbs-diploma alle examens tot en met het artsexamen afleggen. Voor een wetenschappelijke promotie tot doctor in de geneeskunde was echter tot 1918 een gymnasiumdiploma nodig. Veel Nederlandse artsen promoveerden daarom in het buitenland. Ook legden veel hbs'ers tijdens hun studie het staatsexamen gymnasium af, dat wel volledige toegang tot de universiteit gaf. Vanaf 1918 werden studenten met een diploma hbs (vanaf 1924: met een diploma hbs-b) ook toegelaten tot de faculteit van de wis- en natuurkunde.
Dat een dusdanig zware opleiding slechts een zo beperkte toegang tot de universiteit gaf, moge ons vreemd voorkomen. Thorbecke echter had gemeend dat de hogere burgers meer dan tevreden zouden zijn met de hbs als eindonderwijs voor hun kinderen. Wetenschappelijk onderwijs ambieerden zij toch niet. Toen de hbs wel een voorbereiding op de universiteit werd, ging de doelstelling van de hbs als eindonderwijs botsen met de doelstelling van de hbs als voorbereidend wetenschappelijk onderwijs.
Het diploma hbs-a gaf aanvankelijk alleen toegang tot de studie in de economie. Omstreeks 1950 gaven de diploma's hbs-a en hbs-b het recht te promoveren in de volgende vakken (en dus ook om die vakken te studeren): economische wetenschappen, Indisch Recht, sociale aardrijkskunde, vrije studierichting aardrijkskunde en politiek-sociale wetenschappen. Voor hbs-b kwamen daarnaast alle vakken op de toenmalige technische hogescholen (later Technische Universiteit genoemd, aanvankelijk nog alleen in Delft, later ook Eindhoven en Twente) nog bij de vakken: natuurkundige aardrijkskunde, wiskunde, natuurwetenschappen, geneeskunde, tandheelkunde, veeartsenijkunde en psychologie. Tot de invoering van de Mammoetwet bleef de studie in de theologie, de rechten en de letteren voorbehouden aan gymnasiasten. Als men rechten of notariaat wilde studeren na de HBS moest men aanvullende tentamens Latijn en Grieks, later alleen Latijn, doen. Wie letteren of theologie koos moest een staatsexamen gymnasium doen.
Meisjes-hbs.
Nadat in 1906 meisjes algemeen toegelaten waren, werden in grote steden ook aparte meisjes-hbs'en met zesjarige cursus gesticht, vaak in samenhang met een middelbare meisjesschool. In 1946 schreef Philip Kohnstamm: "Vooral in de hogere klassen stelt het tempo van het onderwijs eisen aan de meisjes, die boven een heilzame krachtsinspanning uitgaan". Met deze verzuchting lijkt tot de invoering van de Mammoetwet niets gedaan te zijn.
In de jaren 1960 liep het aantal inschrijvingen voor categorale jongens- of meisjesscholen geleidelijk terug. Na de invoering van de Mammoetwet mochten scholen geen onderscheid meer maken naar de sekse van de leerlingen.
Nobelprijzen.
Meer dan op het traditionele gymnasium lag in de hbs de nadruk op de exacte vakken. De hbs bleek dan ook een kweekvijver voor toekomstige Nobelprijswinnaars. Tussen 1901, toen de eerste Nobelprijs werd uitgereikt, en het begin van de Eerste Wereldoorlog (1914), wisten Nederlandse natuurwetenschappers de ene na de andere Nobelprijs in de wacht te slepen. Men sprak wel van een 'Tweede Gouden Eeuw'. Van de vijf Nederlandse Nobelprijswinnaars in die periode waren Van 't Hoff, Lorentz, Zeeman en Kamerlingh Onnes oud-hbs'ers, terwijl Van der Waals een tijdlang leraar was aan dit schooltype. Ook latere Nederlandse Nobelprijswinnaars hadden vaak een hbs-achtergrond, te weten: Einthoven, Zernike, Debye, Jan Tinbergen, Niko Tinbergen, Crutzen, Veltman en Feringa.

</doc>
<doc id="17636" url="https://nl.wikipedia.org/wiki?curid=17636" title="Bob Hope">
Bob Hope

Leslie Townes (Bob) Hope (Eltham, 29 mei 1903 – Toluca Lake, 27 juli 2003) was een van de bekendste Amerikaans komieken van de 20e eeuw. Bob Hope was een conferencier, die alle facetten van het vak beheerste. Hij trad op als vaudevilleacteur, in Broadway-toneelstukken en musicals, in radio- en televisieprogramma's en in films. 
Jeugd.
Hope kwam ter wereld in Eltham, Zuidoost-Londen, als vijfde van zeven zonen. Zijn vader was steenhouwer en zijn moeder zong in lichte opera's. In 1907 verhuisde zijn familie naar Cleveland in de Amerikaanse staat Ohio. In 1920 werd hij Amerikaans staatsburger.
Vroege carrière.
Op tienjarige leeftijd won Hope een Charlie Chaplin-imitatiewedstrijd. Na de middelbare school nam hij danslessen bij King Rastus Brown en Johnny Root. Hij bleek een natuurtalent.
Op zijn achttiende gaf hij dansvoorstellingen met zijn toenmalige vriendin Mildred Rosequist in Cleveland en omgeving. Korte tijd later vond hij zijn weg naar de theaters in New York.
Na zijn debuut op Broadway in 1927 in de musical "The Sidewalks of New York" brak Hope in 1933 door als de grappende "Huckleberry Haines" in de musical "Roberta". Tijdens deze voorstelling leerde hij de zangeres Dolores Reade kennen, met wie hij in 1934 trouwde.
Roem.
Door het succes van zijn satirische radiomonologen kreeg Hope een rol in de film "The Big Broadcast of 1938", wat meteen een succes was. In deze film zong hij "Thanks for the Memory", wat zijn lijflied zou worden.
Hopes samenwerking met Bing Crosby en Dorothy Lamour in de diverse "Road to..."-films (1940-1952) stond garant voor lange rijen voor de bioscopen. De serie begon met "Road to Singapore", gevolgd door "Road to Zanzibar" (1941), "... Morocco" (1942), "... Utopia" (1946), "... Rio" (1947), "... Bali" (1948) en "... Hong Kong" (1952).
Andere komische rollen speelde hij in "Caught in the Draft" (1941), "Let's Face It" (1943), "The Paleface" (1948), "Fancy Pants" (1950) en "My Favorite Spy" (1951).
Hope speelde hoofdrollen in meer dan vijftig films en verscheen met bijrollen in vijftien andere (de laatste was "Spies Like US" in 1985).
In 1944 was Hopes radioprogramma het hoogst gewaardeerde in de VS en in 1950 maakte hij zijn debuut op televisie.
Op 6 mei 1941 trad Bob Hope voor het eerst op voor Amerikaanse militairen. Hij bleef soldaten vermaken gedurende de rest van de Tweede Wereldoorlog, de Koreaanse Oorlog, de Vietnamoorlog en zelfs nog in 1991 tijdens de Golfoorlog. Tijdens zijn optredens voor deze soldaten was hij zeer betrokken en bijna altijd droeg hij legerkleding als teken van ondersteuning en bewondering voor zijn publiek.
De komiek vergaarde een fortuin, dat hij investeerde in onroerend goed. Het tijdschrift "Forbes" schatte zijn vermogen eens op meer dan 500 miljoen dollar.
Onderscheidingen.
Hope ontving vier sterren op de Hollywood Walk of Fame.
Van president George W. Bush kreeg hij de naar hem genoemde Bob Hope American Patriot Award.
Hij kreeg vijf ere-Oscars voor zijn bijzondere humanitaire verdiensten in 1940, 1944, 1952, 1959 en 1965.
De Academy Award voor "Beste Acteur" werd echter nooit aan hem toegekend.
Van elk Amerikaans legeronderdeel kreeg hij onderscheidingen voor de meer dan 40 kersttournees die hij langs de troepen maakte.
Hij werd erecommandeur in de orde van het Britse Rijk en kreeg een "People to People Award" van President Dwight D. Eisenhower, de "Congressional Gold Medal" van President John F. Kennedy en de "Medal of Freedom" van President Lyndon B. Johnson.
Hope werd zo vaak geëerd (ruim 2000 keer) dat hij een magazijn moest laten bouwen om zijn prijzen in op te slaan.
Hoewel zijn gezondheid de laatste jaren afnam, bleef Hope volhouden dat hij nooit zou ophouden met entertainen.
"Ze zullen me weg moeten dragen", dreigde hij, "want ik heb nog een paar nummers te doen voordat ik naar het Grote Golfterrein ga".
Hope was befaamd om zijn liefde voor sport. Hij was in zijn jeugd korte tijd professioneel bokser, speelde pool voor geld, was gek op American football en was mede-eigenaar van de Cleveland Indians en de Los Angeles Rams. Het meest bekend werd hij evenwel door zijn passie voor golf; hij speelde zelfs in een aantal PGA (Professional Golf Association) wedstrijden. Ter ere van Amerika's meest geliefde komiek werd de Hope/Chrysler Classic naar hem genoemd, dat in 2003 voor de 44e keer wordt georganiseerd.
Hij speelde golf met bijna iedere president na Dwight D. Eisenhower.
Hope vierde zijn honderdste verjaardag op 29 mei 2003 en wedijvert met Irving Berlin en George Burns om de titel "beroemdste honderdjarige". Ter gelegenheid van zijn verjaardag werd de kruising van Hollywood Boulevard en Vine Street in Los Angeles herdoopt naar Bob Hope Square. Ook werd deze dag in 35 staten uitgeroepen tot "Bob Hope Day". Zelf bracht de jubilaris de dag door in zijn huis in "Toluca Lake" waar hij sinds 1937 woonde. Zelfs op die leeftijd liet zijn gevoel voor humor hem niet in de steek toen hij zei "ik ben zo oud dat ze mijn bloedgroep hebben afgeschaft". Hij overleed twee maanden later aan een longontsteking.
Citaten.
Hope was een perfectionist waar het kwinkslagen en korte grappen betrof. Omdat hij zo vaak weg was van zijn vrouw en hun vier geadopteerde kinderen om shows op te voeren grapte hij: "Als ik thuis kom, denken mijn kinderen dat ik speciaal voor hen geboekt ben".
"Ons gezin was zo groot, dat ik pas op mijn achtste voor de eerste keer de badkamer in mocht."
Hij veranderde zijn voornaam in Bob omdat hij bang was dat klasgenoten anders "Hope, Leslie" zouden verbasteren tot "hopelessly".
Hij wist dat hij voorbestemd was om acteur te worden: "De dag dat ik werd geboren stond ik op en maakte een buiging. Toen de dokter me sloeg, dacht ik dat ik applaus kreeg".
Op zijn sterfbed vroeg zijn vrouw waar hij begraven wilde worden. Hope antwoordde: "Verras me."
Uiteindelijk is hij begraven in het San Fernando Mission Cemetery in San Fernando Valley.

</doc>
<doc id="17637" url="https://nl.wikipedia.org/wiki?curid=17637" title="Emile Ratelband">
Emile Ratelband

Emile Albert Rudolf Ratelband (Arnhem, 11 maart 1949) is een Nederlands ondernemer die in de jaren tachtig neurolinguïstisch programmeren in Nederland bij het grote publiek introduceerde. Hij groeide hiermee uit tot bekende Nederlander.
Ratelband werd geboren als zoon van de Arnhemse bakker Frans Ratelband. Begin jaren tachtig werd hij door de politierechter veroordeeld wegens dumping van brood.
Motivatiecoach.
Ratelband noemt zichzelf 'entertrainer' (een samentrekking van entertainer en trainer). Met positieve energie laat hij mensen bijvoorbeeld over hete kolen lopen en poogt hij fobische patiënten te genezen. Ratelband maakt hierbij vaak gebruik van de kreet "Tsjakka", volgens hem geïnspireerd door de strijdkreet uit een serie over het leven van Shaka Zoeloe. Youp van 't Hek gebruikte hetzelfde woord in zijn shows tussen 1986 en 1990, als verbastering van het hakkende tsjak, met de betekenis 'godverdomme, ga ervoor'. Ratelband zou het begrip van Van 't Hek hebben overgenomen om deze een hak te zetten.
Ratelband is trainer in het neurolinguïstisch programmeren (NLP). In zijn boek "De Vuurloper" meldt hij dat hij een half jaar in de leer is geweest bij Tony Robbins.
Kamerverkiezingen 2003.
Ratelband werd bij de Tweede Kamerverkiezingen van 2003 door Jan Jetten van Leefbaar Nederland naar voren geschoven als kandidaat-lijsttrekker van deze partij. Hierop stapte Fred Teeven op als lijsttrekker. Na een chaotisch verlopen stemming moest Ratelband het lijsttrekkerschap aan Haitske van de Linde laten. Ratelband richtte daarna zijn eigen partij ("Lijst Ratelband") op om alsnog mee te kunnen doen aan de verkiezingen voor de Tweede Kamer. De partij haalde bijna tienduizend stemmen, ver onder het minimum voor een Kamerzetel.
Overige publiciteit.
In december 2005 nam Ratelband het in het christelijke jongerenblad "X[ist] in Christ" op voor Osama bin Laden, volgens Ratelband een "verlicht denker" wiens werk "gerechtvaardigd is".
In 2009 sprak Ratelband met het Belgische weekblad "Dag Allemaal" over homoseksualiteit; een interview waarover veel ophef ontstond. Hierover sprak hij vervolgens in, onder andere, het televisieprogramma "Pauw &amp; Witteman", waarin hij enkele van die uitspraken ontkende, maar zei homo's wel als abnormaal te zien ("zolang zij in de minderheid zijn") en homoseksualiteit als afwijking kenmerkte. Later nam hij, in een gesprek met het COC, zijn uitspraken terug en werd hij zelfs lid van de vereniging.
In 2018 kwam Ratelband in het nieuws doordat hij via een gerechtelijke uitspraak het geboortejaar in zijn geboorteakte, 1949, aangemerkt wilde zien als een misslag en dat wilde wijzigen in 1969, zodat zijn bijbehorende leeftijd van 69 zou veranderen in 49, wat volgens hem zijn gevoelsleeftijd was. Volgens hem zou dit aansluiten bij de regelingen voor naams- en geslachtswijziging. De rechtbank constateerde dat er geen sprake was van een misslag, maar dat het verzochte zou neerkomen op het wijzigen van het echte geboortejaar in een fictief geboortejaar. De rechtbank overwoog dat leeftijd inderdaad net als naam en geslacht onderdeel uitmaakt van iemands identiteit, maar dat er ook rechten en plichten aan zijn verbonden, wat bij naam en geslacht niet op die manier speelt. Ook waren enkele argumenten van Ratelband onvoldoende onderbouwd. Op 3 december 2018 wees de rechtbank zijn verzoek dan ook af. De rechtbank merkte hierbij nog op dat het allerlei juridische problemen zou opleveren als vóór iemands geregistreerde geboortedatum officiële gebeurtenissen zouden hebben plaatsgevonden zoals het behalen van een diploma, het sluiten van een huwelijk, of het krijgen van een kind. Ratelband overwoog in hoger beroep te gaan. Deze situatie werd naast in Nederland ook in het buitenland in diverse kranten en radioprogramma's besproken. Tevens was Ratelband te zien in een aantal buitenlandse televisieprogramma's met zijn verhaal.
In 2022 veroorzaakte Ratelband ophef door op Twitter te stellen dat Hitler in 90% van de zaken gelijk zou hebben.
Personalia.
Ratelband groeide op in Arnhem, als zoon van een bakker. Hij opende in 1978 de snackbar "Ratelband's Haphoek" in de binnenstad aldaar. In 2015 nam zijn oudste zoon, Rolls Ratelband, de snackbar over.
Ratelband is twee keer getrouwd geweest en heeft negen kinderen uit vier relaties. Eind 2021 emigreerde hij naar Thailand.

</doc>
<doc id="17639" url="https://nl.wikipedia.org/wiki?curid=17639" title="Elektronenmicroscoop">
Elektronenmicroscoop



</doc>
<doc id="17640" url="https://nl.wikipedia.org/wiki?curid=17640" title="Nekkramp">
Nekkramp



</doc>
<doc id="17641" url="https://nl.wikipedia.org/wiki?curid=17641" title="Piet Hein (zeevaarder)">
Piet Hein (zeevaarder)

Pieter Pietersen Heyn, meestal Piet Hein genoemd (Delfshaven, 25 november 1577 – 17 juni 1629, Nabij Oostende op de Noordzee) was een Nederlandse luitenant-admiraal en commandant van de West-Indische Compagnie. Hein is vooral bekend van de verovering van de Spaanse zilvervloot in 1628, maar vond zelf dat hij voor zijn eerdere wapenfeiten te weinig erkenning kreeg.
Jeugd, gevangenschap en VOC-tijd.
Piet Hein werd geboren in 1577 in het bij Delft behorende Delfshaven als zoon van de schipper Pieter Corneliszoon Hein (-1623) en Neeltgen Claeszdochter. Van Piet Heins jeugd is weinig bekend, behalve dat hij kennelijk leerde lezen en schrijven en dat hij drie jongere broers had, Jacob, Simon en Cornelis, die allen koopman werden. In 1598 raakte hij – samen met zijn vader – in Spaanse gevangenschap. Hein werd ingezet als een galeislaaf (roeier) in de vloot van Ambrosio Spinola, gelegen bij Sluis. Hij kwam pas vrij in 1602 bij een uitwisseling van gevangenen.
In Heins latere leven heeft hij op verschillende momenten aangegeven dat hij medelijden voelde voor Afrikaanse en inheemse slaafgemaakten. Hij was kritisch over de manier waarop zij door Europeanen werden behandeld. Waarschijnlijk zijn zijn ervaringen als galeislaaf van invloed geweest op zijn visie op slavernij.
In 1603 raakte Hein als schipper van de "Kleine Neptunus" opnieuw gevangen en werd hij opgesloten in het fort van Havana. Omdat in het vaderland zijn lot onbekend was, liet koopman Jan Gerritszoon Meerman zijn schipper op de "Wassende Maen", in 1605 op handelsreis naar Cuba, speciaal informatie inwinnen. In 1607 was Hein terug, maar het is niet overgeleverd hoe en wanneer.
Expeditie naar de Molukken (1607–1612).
Aan het einde van 1607 trad Hein in dienst bij de Vereenigde Oostindische Compagnie en vertrok als stuurman op de "Hollandia". Het schip maakte deel uit van de vloot onder Pieter Willemsz. Verhoeff naar de Banda-eilanden om greep te krijgen op de specerijenhandel. Aan boord van de schepen bevonden zich naast Jan Pieterszoon Coen als onderkoopman, ook Jacques Specx, die op weg was naar Hirado, en ongeveer 750 soldaten. Het doel was Portugese schepen te weren voor Mozambique, de haven van Goa te blokkeren en opnieuw een poging te doen Malakka te veroveren, hetgeen Cornelis Matelieff de Jonge eerder niet was gelukt.
In april 1609 kwam Verhoeff op Banda Neira aan en wilde de vestiging van een fort afdwingen. De Bandanezen gaven de voorkeur aan vrije verkoop, waarbij zij de kopers van verschillende nationaliteit tegen elkaar konden uitspelen. De VOC streefde naar een monopolie op de specerijenhandel, zodat de Bandanezen hun producten alleen aan de Nederlanders mochten verkopen (monopsonie). De onderhandelingen verliepen stroef en op een zeker moment lokten de dorpshoofden Verhoeff en twee andere commandanten, die hun schepen hadden verlaten om op het strand te onderhandelen, in het bos in de val en vermoordden hen daar (eind mei 1609). Als vergelding werden verschillende Bandanese dorpen geplunderd en schepen verwoest; op 15 juni 1609 de kampong Lebetakke op Banda door de Nederlanders geheel uitgemoord. Hein was waarschijnlijk niet bij deze actie betrokken, omdat hij destijds nog geen militaire functie had. In augustus werd er vrede gesloten in het voordeel van de VOC: de Bandanezen erkenden het Nederlandse gezag en monopolie op de specerijenhandel. De vloot verloor bij de acties in Oost-Indië een relatief groot aantal bemanningsleden en soldaten. Als gevolg daarvan werd een aantal zeelieden bevorderd en zo werd Hein in 1610 schipper van de "Hollandia". Van maart tot november 1610 onderhandelde Hein met de Ambonezen en wist daar uiteindelijk met succes voor 70 realen een grote partij kruidnagels te kopen.
Begin 1611 was Hein wel betrokken bij militaire acties; hij leidde toen twee strafexpedities tegen de eilanden Banda Besar (Lontar) en Run, waarna hij opdracht kreeg om op Banda Neira het Fort Belgica te bouwen; dat werd het derde VOC-fort op de Banda-eilanden. In mei 1611 keerde hij terug naar Holland met een kostbare lading kruidnagels (ter waarde van 100.000 guldens, omgerekend anno 2019 meer dan een miljoen euro), die echter ging broeien en bij de Azoren overboord moest worden gezet om brand te voorkomen. In juni 1612 kwam hij terug in Nederland op de Rede van Texel, 4,5 jaar nadat hij was vertrokken. Heins contract bij de VOC is om onbekende redenen niet verlengd; misschien was het motief het overboord gooien van de kruidnagels, weliswaar bedoeld als veiligheidsmaatregel, maar voor de Compagnie wellicht een onacceptabel groot financieel verlies.
Verblijf in Nederland en de Venetiaanse expeditie (1612–1623).
Na thuiskomst vestigde Hein zich in Rotterdam en trouwde in 1612 met Anneke Claesdochter de Reus, de twaalf jaar oudere weduwe van zijn in 1611 in de Molukken omgekomen collega Jan de With. Piet Hein was spaarzaam en in 1613 had hij kennelijk een eigen schip, de "Sphaera Mundi". Het echtpaar was welvarend genoeg om in 1614 voor 2900 guldens een groot huis te kopen aan de Leuvehaven. In 1617 was Hein schipper op de "Neptunus". Toen hij in 1618 met de "Neptunus" Venetië aandeed, werd hij met schip en bemanning geronseld door de Venetiaanse regering om te vechten in het conflict met het Koninkrijk Napels en Sicilië. Ook Johan Ernst van Nassau-Siegen, Melchior van den Kerckhove en Dirck Hartog waren in die tijd met een aantal schepen en 3000 man landtroepen, met instemming van de Staten-Generaal, in Venetiaanse dienst. Deze republiek had ernstig te lijden onder Habsburgse, Spaanse en Uskokse aanvallen. Deze gedwongen dienst op de Adriatische Zee beviel kennelijk niet erg. In 1621 verliet Hein zijn schip (het zou pas in 1623 in Delfshaven terugkeren) en reisde over land naar huis.
De neef van Heins vrouw, Abraham Janszoon de Reus, burgemeester van Rotterdam, bezorgde hem een functie als schepen in de vroedschap, hoewel Hein geen poorter was en een dergelijke positie meestal werd bezet door iemand die rechten had gestudeerd. Mogelijk een geval van "kuiperij" of nepotisme, maar blijkens de notulen behandelde Hein zijn taak niet als een sinecure en kwam hij zijn verplichtingen nauwgezet en gewetensvol na.
In dienst van de WIC.
In november 1623 trad hij in dienst bij de pas opgerichte West-Indische Compagnie. Hij kreeg opdracht de stad Salvador da Bahia in Koloniaal Brazilië aan te vallen en kreeg kaperbrieven mee om schepen van vijandelijke mogendheden in beslag te nemen, ook wanneer het geen oorlogsschepen waren. Dat betekende dat hij van de Staten-Generaal der Nederlanden toestemming had om Spaanse en Portugese koopvaarders aan te vallen.
Hein voerde het bevel van in totaal drie expedities voor de WIC. Na het Twaalfjarig Bestand liep de oorlog erg slecht voor de Republiek, en Brazilië bloeide als nooit tevoren. De Dertigjarige Oorlog sneed de Republiek af van het Duitse achterland en Breda ging in 1625 verloren. De Habsburgers lieten een kapervloot opereren vanuit Lübeck en de teruglopende economie, zo vreesde men, stond op instorten. In reactie hierop werden plannen bedacht om de vijand aan te tasten bij de bron, in Angola en Cacheu, om de aanvoer van slaven af te snijden. Een nieuw plan op 30 oktober behelsde eerst de aanval op het sterke Bahia, een beslissing waarbij de bewindhebbers Adriaen van der Goes uit Delft, Johannes de Laet uit Leiden, Albert C. Burgh, Kiliaen van Rensselaer en Samuel Blommaert een rol speelden.
Eerste tocht.
Voor de eerste tocht (1624-1625) werd Hein op 2 november 1623 benoemd tot viceadmiraal, onder admiraal Jacob Willekens. Een vloot van 26 schepen bereikte op 8 mei 1624 de hoofdstad São Salvador da Bahia de Todos os Santos (tegenwoordig bekend als Bahia) van de jonge Portugese kolonie Brazilië. De volgende dag al leidde Hein persoonlijk de succesvolle bestorming door matrozen van het zeefort van de stad. De verdediging stortte ineen en de stad viel zonder slag of stoot in een dag in handen van een landingsmacht van soldaten.
Op 5 augustus 1624 vertrok Piet Hein met zeven schepen uit São Salvador da Bahia – waar Willekens met de meeste andere schepen op 28 juli zeil naar Nederland had gezet – om vandaar uit São Paulo de Loanda (Luanda) in de Portugese kolonie Angola, destijds een belangrijke uitvoerhaven van slaven, te veroveren. Door het blokkeren van de slavenhandel hoopten de Nederlanders het hele plantagesysteem in Amerika lam te leggen. Zelf deed de WIC tot 1635 wel aan transport maar niet aan slavenhandel, die men eerst, na een onderzoek door een commissie, onethisch achtte. Omdat Hein een andere vloot van drie schepen onder leiding van Filips van Zuylen miste, die ten noorden van de plaats was gelegen en die ervoor al een vergeefse aanval op de stad had gedaan, besloot hij om op 30 oktober zelf de stad maar aan te vallen. Deze aanval mislukte echter, want vanwege de eerdere activiteiten van Van Zuylen was Luanda enorm versterkt.
Op 21 november gaf Hein de blokkade op en probeerde vergeefs contact te leggen met het koninkrijk Kongo, dat tevoren aangegeven had een bondgenootschap tegen Portugal te willen sluiten, maar zich nu weer met de Portugezen verzoend bleek te hebben. Hein zette op 2 februari 1625 weer zeil naar São Salvador, waar hij op 18 april werd verrast door de aanwezigheid van de vloot van Don Fadrique de Toledo, die de stad aan het belegeren was. Hein was veel te zwak om de stad te hulp te schieten en wist de hulpvloot van admiraal Boudewijn Hendricksz niet te vinden. (Die zou pas vijf weken later op 26 mei arriveren vanuit Nederland; niet op de hoogte van de herovering.) Op 5 mei vernam Hein dat de stad gevallen was en voer terug naar Nederland. Hierdoor was ook de hulpvloot niet sterk genoeg om Salvador opnieuw te veroveren.
Salvador werd op 30 april 1625 na een beleg overgegeven aan de te hulp geschoten Spaanse vloot. (De Spaanse bevelhebbers kregen het nieuws over de verovering een maand eerder dan de Nederlanders, waardoor die te laat kwamen met een hulpvloot om San Salvador te beschermen tegen de herovering). In juli kwam Hein weer thuis en op 9 augustus bracht hij verslag uit aan de Staten-Generaal, waarop hem uit handen van Frederik Hendrik een gouden ereketting met gouden medaille werd verleend. Datzelfde jaar liet hij zijn portret schilderen door Jan Daemen Cool; daarvan bestaan nog enkele kopieën. Een echte heldenontvangst viel hem echter niet ten deel, wat hem blijkens een latere reactie toch gestoken moet hebben.
Tweede tocht.
Voor de tweede tocht (1626-1627) werd Hein door de WIC op 28 maart 1626 benoemd tot admiraal en kapitein-generaal, met het militaire opperbevel van alle Nederlandse activiteiten in Amerika. Hij zou alleen ondergeschikt zijn aan Boudewijn Hendrickszoon, de "Generaal ende Opperhooft van West-Indiën". In mei vertrok hij met een hulpvloot van negen schepen naar Cuba waar Hendrickszoon zich met de hoofdvloot bevond. Op 27 augustus vernam hij dat de laatste op 2 juli was overleden. Hein verplaatste zich naar de zuidpunt van Florida in de hoop dat alle Nederlandse vloten zich daar zouden verenigen om de Spaanse zilvervloot te onderscheppen. Op 9 september passeerde die inderdaad, maar Hein was nog niet versterkt zodat hij moest berichten: "Het doet mij wee daer op gaan duinckend" [denkend] "soo schone occasy voorbij hebbe moeten gaen door het manckement van assestentie".
Hij zou ook nog deelnemen aan een succesvolle aanval op Rio de Janeiro samen met Willekens in 1626, maar na een dispuut over wie de leiding zou hebben, gingen de twee uit elkaar en voer Willekens terug naar Amsterdam.
Nadat Hein nog steeds geen contact had gemaakt met de andere vloten, vertrok hij naar Brazilië. De heersende winden maakten een enorme omweg noodzakelijk: de vloot voer eerst over de noord terug naar de Azoren, bereikte van daaruit in januari 1627 Sierra Leone en stak op 19 januari vanuit Afrika over naar de Braziliaanse kust die op 25 februari in zicht kwam. Met zijn negen schepen was hij te zwak om Salvador te heroveren, maar hij viel een vloot van 26 Portugese schepen aan die op de rede lag en veroverde alles. Zijn eigen vlaggenschip, de "Amsterdam", raakte echter vast op een zandbank en werd in de nacht door de forten wrak geschoten, zodat de bemanning het zelf maar in brand stak om te voorkomen dat het in handen van de vijand zou vallen. Hein raakte in dit gevecht gewond door een musketschot in de linkerarm. Negen schepen werden prijsgenomen; de andere zeventien verbrand. Tot de buit behoorden 2564 kisten suiker en 1172 huiden. Twee slavenschepen die uit Angola aankwamen, werden ook prijsgemaakt; de slaven werden vrijgelaten op het eiland Itaparica, hoewel Hein ze tot zijn leedwezen niet tegen scheurbuik had kunnen behandelen, omdat hij geen citrusvruchten had kunnen vinden.
Hierop splitste Hein zijn vloot om met verschillende smaldelen zuidelijker de verschillende Braziliaanse havens te teisteren. Zelf viel hij tussen 10 en 18 juni Salvador weer aan en organiseerde sloepenaanvallen tegen Portugese schepen die in kreken verborgen lagen. Opnieuw viel hem een rijke buit aan suiker in handen; één keer bleek een Portugees schip de terugweg afgesneden te hebben. Hein viel het aan en verbrandde het, zodat de uitweg weer vrij was.
Op 25 augustus begon Hein op de "Hollandia" en vergezeld door vijf andere schepen de terugtocht naar Nederland. Op 26 oktober verscheen hij onverwacht voor de Kamer van de WIC te Amsterdam om meteen verslag te doen. Opnieuw kreeg hij van de Staten-Generaal een gouden ereketting en opnieuw was er geen grote publieke belangstelling voor zijn verrichtingen, ondanks een speciale herdenkingsprent door graveur Hessel Gerritszoon.
Derde tocht.
Voor zijn derde tocht (1628-1629) behield Hein de titels van kapitein-generaal en admiraal. Zijn tweede man was echter de oudere luitenant-admiraal Hendrick Lonck, die dus anciënniteit had. In de 17e eeuw lag, ook in de burgerlijke Republiek, het rangonderscheid altijd uiterst gevoelig. Iedereen lette steeds goed op of hij overeenkomstig zijn positie – en dus niet "min-achtend" – werd behandeld om statusval te voorkomen. Om die gevoeligheden te ontzien, noemde Hein zich op deze expeditie systematisch "generaal" en Lonck was dan de "admiraal".
De WIC zond in 1628 drie vloten naar Amerika. Dirck Symenszoon Uitgeest viel Brazilië aan met twaalf schepen; Pieter Adriaenszoon Ita ging met een even groot aantal vast voorop naar de Caraïben. Hein vertrok met 31 schepen en 4000 man op 13 april met het uitdrukkelijke doel de Spaanse retourvloot te onderscheppen, die onder meer met zilver, indigo en cochenille beladen onderweg was naar Spanje. Zijn vlaggenschip was de "Amsterdam" met vijftig kanonnen; zijn vlaggenkapitein de latere viceadmiraal Witte de With. Viceadmiraal en derde man was Joost van Trappen Banckert van de Zeeuwse Kamer van de WIC, de vader van de latere luitenant-admiraal Adriaen Banckert. Hoewel met Hein, De With en Banckert (de "gesel der Spanjaarden") drie van de grootste vechtjassen uit de Nederlandse maritieme geschiedenis op één vloot verenigd waren, had de expeditie meer door geluk dan dapperheid succes.
Omdat de plannen al in een vroeg stadium door de corruptie van de klerken waren uitgelekt, keek heel Europa gespannen toe of het Hein zou lukken. De "Terra Firma"-vloot uit Zuid-Amerika die het zilver uit Peru moest vervoeren, bleef in de havens liggen toen het duidelijk werd dat Hein inderdaad in het gebied aanwezig was. De "St-Jacobsvloot" uit Mexico werd echter niet op tijd gewaarschuwd en voer uit naar Cuba, waar een storm een gedeelte naar de Nederlandse vloot dreef, die in de buurt van Havana al een tijd te wachten lag en bijna op het punt stond terug te keren. Op 8 september (juliaanse kalender) vielen vijftien schepen vrijwel zonder gevecht in Heins handen; tijdens de hele expeditie verloor hij slechts 150 man door ziekte en desertie.
Deze overval, de Slag in de Baai van Matanzas, leverde 11.509.524 gulden op (na aftrek van de kosten kennelijk zo'n zeven miljoen want de stadhouder had recht op 10% van de winst en kreeg volgens een latere opgaaf van Johan de Witt 700.000 guldens), een gigantisch bedrag voor die tijd: het equivalent in koopkracht van ruwweg een half miljard euro in huidig geld, terwijl de Nederlandse economie toen ongeveer twee orden van grootte kleiner was dan de huidige. Piet Hein werd daarvoor beloond met zesduizend guldens en de bemanningsleden met elk 200 gulden, wat zelfs tot oproer leidde. De verovering leverde hem de grote faam op in Nederland die tot de dag van vandaag voortduurt. Met de opbrengst van dergelijke goud- en zilvertransporten bekostigde Spanje de strijd tegen de Nederlandse opstandelingen (Tachtigjarige Oorlog).
Het verlies betekende voor de Habsburgers dus niet alleen een overeenkomend verlies aan prestige maar ook de feitelijke onmogelijkheid de oorlog nog tot een goed einde te brengen. Vanaf dat moment zou de positie van Spanje als wereldmacht binnen één generatie verloren gaan. De Republiek had nu echter het geld om in 1629 de zeer dure belegering van 's-Hertogenbosch te beginnen, de onneembaar geachte "Moerasdraeck", waardoor de Habsburgse landblokkade gebroken zou worden. Een versterking van stadhouder Frederik Hendriks reputatie als "Stedendwinger", die al begonnen was met de herovering van Grolle in 1627. Toch waren er ook indirecte nadelen voor de Zeven Verenigde Nederlanden: als centrum van het ontluikende hoogkapitalisme waren ze bijzonder afhankelijk van een onbelemmerde werking van de geldpomp die de zilvertransporten voor de wereldhandel waren. Het even vasthouden van het zilver veroorzaakte een dip in de wereldeconomie. Dat besefte toen echter niemand en het hele volk maakte zich op voor een heldenontvangst.
Terugkeer.
Op 17 september begon Hein aan de overtocht naar Nederland. Het adviesjacht "Ooievaar" van kapitein Salomon Willemszoon snelde vooruit en bereikte op 15 november Rotterdam. De volgende dag deed de kapitein kond aan de Staten-Generaal en stadhouder Frederik Hendrik; de overmaat van vreugde was zo groot dat zowel de Staten als de prins hem een gouden ketting toezegden voor het enkele feit dat hij de boodschapper was van zulk goed nieuws. Men probeerde het nog geheim te houden, maar op 17 november had drukker Jan van Hilten al de primeur.
Ondertussen was Hein nog lang niet thuis. De Spaanse koning had al uit voorzorg een grote vloot bijeengebracht in Cádiz, maar durfde die niet zo laat in het jaar de oceaan op te sturen. Hij zette al zijn hoop dus maar op zijn Duinkerker kapers. Om de doorgang door Het Kanaal vrij te houden voer commandeur Johan Evertsen uit met een Zeeuws smaldeel. Geteisterd door stormen en scheurbuik bereikte Heins vloot op 3 december Land's End waar Evertsen hem opwachtte met drie schepen en het kwade bericht dat hij zich door 27 Duinkerkers had moeten heenvechten. Luitenant-admiraal Filips van Dorp was, hoewel al kruisend op volle zee, met tien schepen zonder slag te durven leveren teruggekeerd naar Vlissingen, wat deze nog zwaar aangerekend zou worden. Hein besloot hierop de haven van Falmouth binnen te vallen; vijf afgedwaalde schepen kwamen na felle gevechten op eigen houtje behouden thuis.
De WIC wist te melden dat men van Karel I van Engeland nog een persoonlijke toezegging had gekregen dat Engeland het geldende assistentieverdrag normaal zou nakomen, maar Hein had daar weinig vertrouwen in en lag met geladen kanonnen en brandende lonten in de haven. Toch wisten de Engelsen tot verbazing van alle gezanten, die het tegenovergestelde hadden voorspeld, de verleiding te weerstaan. Wel ontstond er een diplomatieke rel over de vraag of Hein 277 pond en zes schelling invoerrechten moest betalen over een partij huiden die hij om schade te voorkomen aan land had laten zetten. De admiraal hield voet bij stuk, bleef wachten tot hij gelijk kreeg en stak pas op 3 januari 1629 in zee om op 9 januari het Goereese Gat binnen te zeilen.
Bij zijn terugkeer werd hij in Amsterdam, Haarlem en Leiden als een held binnengehaald. Er waren vele eremaaltijden en publieke huldigingen, die luister werd bijgezet door openbare feestelijkheden met vuurwerk. Alle grenssteden en ambassades moesten verplicht feestvieren, zodat het heel de wereld duidelijk zou worden hoe groot de overwinning was. Zelf wist Hein zijn roem wel te relativeren; toen hij op het bordes van het stadhuis van Leiden door een uitzinnige menigte toegejuicht werd, merkte hij op tegen de burgemeester: "Siet hoe het volck nu raest, omdat [ick] soo grooten schat t'huys brenghe, [die] daer weijnich voor hebbe gedaen; ende te voren als ick der voor hadde ghevochten, ende verre grooter daden ghedaen als dese, en heeft men sich naeuwlijcks aen mij ghekeert". In februari kreeg hij een gouden ereketting van stadhouder Frederik Hendrik, admiraal-generaal van land's vloot.
De aandeelhouders van de WIC kregen een dividend uitgekeerd van 50%. De koersen stegen daarbij nog eens met 225%; Hein had zijn vrouw nog aangeraden aandelen te kopen, maar die durfde dat niet. De Heren Negentien, de bewindhebbers van de WIC, kregen samen 1% van de winst; stadhouder Frederik Hendrik in zijn eentje ontving 10%, een enorm bedrag. De opvarenden kregen als prijsgeld slechts zeventien maanden extra gage; de personeelskosten beliepen hierdoor samen met de normale gage zo'n 1,7 miljoen. Omdat Hein ongeveer 350 guldens per maand verdiende, kreeg hij dus zesduizend gulden extra. Uit zijn testament blijkt dat hij niets van belang verduisterd had.
Hein kreeg de keus of hij uitbetaald zou worden in geld of cochenille; hij koos voor baar geld maar merkte kort daarop dat de prijs van de rode verfstof juist door zijn actie flink aan het stijgen was en vroeg alsnog in natura uitgekeerd te krijgen. Dit werd geweigerd. Vele opvarenden voelden zich tekortgedaan, het WIC-kantoor in Amsterdam werd bestormd en Hein vreesde dat men bij hem of zijn vrouw verhaal zou gaan halen; hij was al bedreigd. Dit alles verstoorde de verhouding tussen hem en de compagnie.
Luitenant-admiraal van 's Lands Vloot en dood.
Op 16 maart kwam het de Staten-Generaal ter ore dat er onoverbrugbare tegenstellingen waren ontstaan tussen Hein en de Heren Negentien. In allerijl werd een verzoeningscommissie benoemd, die echter op 21 maart moest melden dat de onderhandelingen alsnog stuk waren gelopen op de exorbitante eisen die Hein stelde aan zijn bevelhebberschap: hij wilde volledige vrijheid van handelen, vroeg 1500 gulden per maand, en wilde bewindhebber worden van de Admiraliteit van Amsterdam.
Op 26 maart 1629 werd Hendrick Lonck als zijn opvolger bij de WIC benoemd; maar dezelfde dag werd Hein beëdigd als luitenant-admiraal van Holland en West-Friesland, dus in dienst van de Hollandse Staten. Frederik Hendrik had dit zo geregeld. Dit betekende ook dat hij bevelhebber was van de confederale vloot, als eerste niet-adellijke admiraal en opvolger van de plaatsvervangende bevelhebber, de edelman Van Dorp, die zelf admiraal Laurens Reael verving. Als zodanig diende Hein meteen een tienpuntenplan in ter verbetering van het marinebestuur. Veel van zijn hervormingsvoorstellen werden echter door de vijf admiraliteiten afgewezen. Hein verhuisde nu naar Delft. Op 29 mei vertrok hij met een eskader uit Hellevoetsluis, met zijn schip de "Vliegende Groene Draeck", tegen de Duinkerker kapers. Die bleken zich echter nog niet op zee te bevinden.
Op 17 juni onderschepte hij echter drie Oostender kaperschepen. Zoals zijn gewoonte was schoof hij zijn schip tussen twee kaperschepen in, toevallig die van de admiraal (Jacob Besage) en viceadmiraal van de Oostendse vloot, om ze beide tegelijkertijd de volle laag te geven. In dit geval liep het slecht af. Een achtpondskogel raakte hem na een half uur in de linkerschouder en hij was op slag dood. Dat het gevecht niet verloren ging, maar de Nederlandse vloot toch succes opleverde, was te danken aan de vlaggenkapitein van het admiraalsschip, Maarten Harpertszoon Tromp. Deze zou later uitgroeien tot een belangrijk admiraal. Twee kaperschepen werden genomen en de bemanningen ervan werden op last van Tromp ter plekke opgehangen. Het derde kaperschip met aan boord het lijk van Jacob Besage, de Oostendse kaperskapitein die in dezelfde strijd sneuvelde, kwam zwaar gehavend terug naar Oostende.
Piet Hein werd op 4 juli met grote eer begraven in de Oude Kerk in Delft. Pas in 1638 kwam na lang aandringen van de weduwe op staatskosten het beloofde marmeren praalgraf klaar, meestal toegeschreven aan Pieter de Keyser. Op zijn graf prijkt de Griekse spreuk , ("To men thanein ouk aischron, all' aischroos thanein"): "Het sterven is niet schandelijk, wel om schandelijk te sterven." Veel later, in 1870, is in Delfshaven een standbeeld van Piet Hein geplaatst; een werk van de Bossche beeldhouwer Joseph Graven.

</doc>
<doc id="17646" url="https://nl.wikipedia.org/wiki?curid=17646" title="Piet Hein">
Piet Hein

Piet Hein en Piet Heyn kunnen verwijzen naar:

</doc>
<doc id="17649" url="https://nl.wikipedia.org/wiki?curid=17649" title="Polder">
Polder

 Een polder is een relatief laaggelegen, door de mens permanent drooggelegd stuk land dat door een of meer waterkeringen wordt omgeven en waarvan de waterstand kunstmatig wordt geregeld. Een polder wordt beschouwd als een waterstaatkundige eenheid; het heeft geen verbinding met het buitenwater, behalve via waterbouwkundige kunstwerken.
Etymologie.
Het woord 'polder' is afgeleid van het Middelnederlandse woord "polre", dat afkomstig is van het Oudnederlandse woord "polra". De oorspronkelijke betekenis was "verhoging van aangeslibd land" en is onder andere verwant met de woorden "(uit)puilen" en "poel". De term 'polder' is overgenomen in 36 talen, waaronder ook het Engels.
Poldertypen.
 Polders kunnen ingedeeld worden bij verschillende typen polderlandschappen. In de onderstaande opsomming staan verschillende soorten polders. Deze zijn hoofdzakelijk gedifferentieerd op basis van hun landschappelijke geschiedenis, bodemsamenstelling, hydrologische toestand en de (huidige) wijze van landschapsbeheer.
 De verschillende soorten polderlandschappen kunnen ruwweg worden ingedeeld in twee hoofdcategorieën. De eerste categorie van polderlandschappen bevat de bemalen, ingedijkte stukken land van een (voormalig) getijdengebied langs een kust of rivier, maar ook de drooggemalen ingedijkte stukken land van een voormalige (binnen)zee, zoals in Flevoland. Door de indijking van getijdengebieden (gebieden die periodiek droogvallen) kan het terrein permanent drooggemaakt worden ten behoeve van de in cultuur name van de grond. Aan de kust zijn dit zee-inbraken, kwelders of stukken nieuwe landaanwas. Langs een rivier betreft dit meestal een deel van een riviervlakte of uiterwaard.
 De tweede categorie polderlandschappen zijn de verveningspolders. Deze liggen vooral in het westen van Nederland. Verveningspolders zijn ontstaan in ontgonnen (voormalige) veengebieden. In het merendeel van de ontgonnen veengebieden zijn door de grootschalige winning van turf grote 'meren' ontstaan: veenplassen. Later zijn deze veenplassen drooggelegd door middel van inpoldering, waardoor de oude diepe droogmakerijen ontstonden. Een bekend voorbeeld hiervan is de Haarlemmermeer. In bemalen veengebieden waar de bodem nog steeds uit een aanzienlijk horizont (of horizonten) met laagveen bestaat dat dicht aan de oppervlakte ligt, spreekt men vaak van een laagveenpolder. Dit poldertype onderscheidt zich dan ook voornamelijk van de oude diepe droogmakerijen op basis van de bodemsamenstelling. In de laagveenpolders liggen vaak veenweidegebieden.
Waterbeheer.
Het voornaamste aspect van het waterbeheer in polders is het regelen van het peil. Dit gebeurt hoofdzakelijk via waterbouwkundige kunstwerken, zoals poldermolens, gemalen, spuisluizen, inlaten en stuwen.
Door de meeste polders lopen relatief veel gegraven watergangen, waaronder vooral veel (hein)sloten die in verbinding staan met een hoofdwatergang. In laagveenpolders zijn in het bijzonder veel weteringen gegraven. Voor de afwatering is het belangrijk dat het polderwater in sloten en/of weteringen goed kan blijven doorstromen. Hiervoor is het van belang dat deze watergangen niet gaan dichtslibben, of via successie van de vegetatie gaan dichtgroeien of verlanden. Ten behoeve van de waarborging van de effectiviteit van de watergangen wordt er doorgaans twee keer per jaar geschouwd door het desbetreffende waterschap. Eigenaren van land dat grenst aan sloten of weteringen worden vaak verplicht om hun helft van de watergang met inbegrip van het oevertalud zelf te (laten) onderhouden.
Polders in Nederland.
 Nederland telt ongeveer 4000 polders. De helft van het polderoppervlak van Europa ligt in Nederland. Bijna heel West-Nederland (met uitzondering van de duinen en de eilanden) en een groot deel van Friesland en Groningen bestaat uit polderland. In Noord- en Zuid-Holland betreft dit het hele gebied tussen Den Helder en de Nieuwe Waterweg. Dit is geen land dat is drooggelegd uit de zee, maar veenland dat oorspronkelijk enkele meters boven zeeniveau lag. Rond 800 à 1000 n.Chr. is men het veen gaan ontginnen. Dat bracht drainage en ontwatering van het veen met zich mee; levend hoogveen in opgezwollen toestand bestaat bovendien voor 90% uit water. Door ontwatering verloor het veen dus een groot deel van zijn volume, en klonk daardoor flink in. Hierdoor trad een aanzienlijke daling van het veenoppervlak op. Bovendien kwam het veen (dat uit afgestorven plantenresten bestaat) door de verlaging van de waterstand ten behoeve van de akkerbouw goed in contact met de lucht. Daardoor oxideerde het veen voor zover gelegen boven de grondwaterspiegel. Dit droeg in belangrijke mate bij aan de daling van het veenoppervlak. Door inklinking en oxidatie is het veenoppervlak in de periode tussen 1000 en 1200 AD gedaald tot het niveau van gemiddeld hoogwater op de Zuiderzee. Bedijking van het veenland werd toen noodzakelijk. Achter de dijken ging de bodemdaling door en werd bemaling noodzakelijk om het overtollige water te kunnen lozen. De opgetreden bodemdaling is er de oorzaak van dat de bodem van West-Nederland nu enkele meters beneden zeeniveau ligt. In het Hollandse veengebied zijn enkele grote 'meren' ontstaan. Deze meren zijn in de 17e eeuw (maar ook daarna) drooggemalen. Voorbeelden van dergelijke oude droogmakerijen zijn de Schermer en de Beemster (beide in de 17e eeuw) en de Haarlemmermeer (in de 19e eeuw). Voorts heeft in Noord-Holland landaanwinning plaatsgevonden door de inpoldering van land boven de lijn Schagen-Medemblik, dat in de periode van de 12e eeuw t/m de 14e eeuw prooi was geworden van de uitbreidende Zuiderzee. De oudste droogmakerij is de Achtermeer (1533), nu gelegen in de bebouwde kom van Alkmaar. Een andere oude droogmakerij is het Bildt (1505) in Friesland, wat voor die tijd deel uitmaakte van de Middelzee. 
In het gebied ten zuiden van de Nieuwe Waterweg is de Noordzee vanaf 500 v.Chr. via riviermondingen binnengedrongen in het veenlandschap, en heeft daar het getijdengebied (doorsneden door geulen) doen ontstaan dat we nu nog kennen. Dit gebeurde in fasen. Het veen is door de binnendringende zee bedekt geraakt met een laag zeeklei van ongeveer 1 meter dik. In de geulen is het veen weggeslagen. Delen van het getijdengebied slibden op tot boven gemiddeld hoogwater, en kwamen min of meer permanent droog te liggen (kwelders). Na bewoning in de Romeinse tijd vond er in de 9e eeuw bewoning in het getijdengebied plaats op kunstmatig verhoogde ringwalburgen: onder andere ter plaatse van Burgh, Oost-Souburg en Middelburg.
In de 12e eeuw begon men met de systematische bedijking van enkele grotere kweldercomplexen. De oudste dijken omsloten en beschermden het zogenaamde Oud- en Middelland van Zeeland. Walcheren, Beveland en Schouwen behoren daartoe. Vanaf het jaar 1200 werden vervolgens droogvallende buitendijkse gronden bedijkt en toegevoegd aan het Oud- en Middelland. Dat was het Nieuwland: bestaande uit de zogenaamde op- en aanwaspolders. Het veen onder de kleilaag in het getijdengebied bevatte een aanzienlijk percentage zeezout. Het is daarom in de late middeleeuwen op grote schaal afgegraven voor de winning van het zout. Dit wordt aangeduid als 'darinckdelven', 'moernering' of 'selnering'. Het heeft geleid tot een oppervlakteverlaging van rond de 1 meter. Dit bracht de bedijkte gebieden in gevaar. Het verder afgraven van het veen werd daarom in de 13e eeuw verboden. Toch is het nog tot in de 16e eeuw doorgegaan. Het Oudland ligt nu lager dan -1 m, het Middelland op -1 tot +0,5 m, en het Nieuwland op +0,5 tot +1,5 m NAP. In Zeeland is veel land weer verloren gegaan door dijkdoorbraken en andere overstromingen. Zo kent men 117 bekende verdronken dorpen in Zeeland, maar er zijn er ondertussen al meer dan 200 ontdekt.
In andere landen.
België.
In Vlaanderen wordt de term 'polder' ook gebruikt om het openbaar bestuursorgaan aan te duiden dat belast is met de waterhuishouding in een poldergebied (in Nederland zijn de polderschappen bij de naoorlogse schaalvergroting opgegaan in waterschappen of heemraadschappen). De streek De Polders strekt zich in West-Vlaanderen uit over het achterland van de Belgische Kust van Noord-Frankrijk tot Zeeuws-Vlaanderen, en over het noorden van de provincie Oost-Vlaanderen en de rechteroever van de Schelde in de provincie Antwerpen.
Duitsland.
Het meeste Nederlandse polderland wordt in Duitsland vaak bestempeld als een onderdeel van de "Nordseemarschen": het bedijkte zeekleilandschap langs de Noordzeekust. Bedijkt polderland in het algemeen wordt in Duitsland zelf veelal als "Marsch" betiteld. Andere Duitse synoniemen voor een polder kunnen zijn: "Koog", "Heller" en "Groden".
Suriname.
In Suriname en Guyana bestaan grote delen van de in cultuur gebrachte kustvlakte uit polders. Oorspronkelijk waren dit relatief kleinschalige plantages van enkele vierkante kilometers. Deze lagen onder het vloedniveau van de oceaan, ze werden vaak niet direct als polder benoemd, maar kenden elk wel hun eigen regularisatie van water, door middel van dijken, dammen en sluizen. Later zijn op grotere schaal poldergebieden ontwikkeld, voorbeelden zijn de Oostelijke Polders en Westelijke Polders in het district Nickerie waar op grote schaal aan rijstcultivatie wordt gedaan.

</doc>
<doc id="17651" url="https://nl.wikipedia.org/wiki?curid=17651" title="Brandenburg (deelstaat)">
Brandenburg (deelstaat)

Brandenburg (Nedersaksisch: "Brannenborg", Nedersorbisch: "Kraj Bramborska") is een deelstaat in het oosten van Duitsland. Het is een relatief dunbevolkte deelstaat, die georiënteerd is op de stad Berlijn, die wel bij het historische Brandenburg hoort, maar er sinds 1920 als een enclave middenin ligt. De hoofdstad is Potsdam. Een andere grotere stad is Cottbus in het zuidoosten, in het gebied waar zich de kleine Sorbische minderheid bevindt.
De deelstaat telt inwoners () op een oppervlakte van km². Op had van de inwoners een niet-Duits staatsburgerschap ( niet-Duitsers) en hadden inwoners het Nederlandse staatsburgerschap.
Brandenburg grenst in het oosten aan Polen en aan de deelstaten Mecklenburg-Voor-Pommeren in het noorden, Saksen in het zuiden, Saksen-Anhalt in het westen en Nedersaksen in het uiterste noordwesten.
Bestuurlijke indeling.
Brandenburg is onderverdeeld in veertien Landkreisen en vier kreisfreie steden.
Politiek.
De wetgevende macht van de deelstaat Brandenburg ligt in handen van de Landdag, die 88 leden telt. Het parlement is gehuisvest in het Potsdamer Stadtschloss te Potsdam.
Brandenburg was de eerste Duitse deelstaat ooit waar een verkeerslichtcoalitie ("Ampelkoalition") tot stand werd gebracht. Dat gebeurde in 1990, bij de eerste deelstaatverkiezingen na de Duitse hereniging. Hierbij namen de sociaaldemocratische SPD, de liberale FDP en Bündnis 90 deel aan het bestuur van de deelstaat.
De meest recente verkiezingen voor de Landdag van Brandenburg vonden plaats op 1 september 2019. De SPD, sinds 1990 de grootste partij in Brandenburg, wist wederom de meeste zetels te bemachtigen. De rood-rode regeringscoalitie tussen SPD en Die Linke, die vanaf 2009 tien jaar aan de macht was geweest, kon echter niet worden voortgezet. Minister-president Dietmar Woidke (SPD) vormde hierop een zogeheten Kenia-coalitie, bestaande uit SPD, CDU en Bündnis 90/Die Grünen. SPD en CDU hadden Brandenburg al eerder samen geregeerd tussen 1999 en 2009. Het kabinet Woidke-III trad aan op 20 november 2019.

</doc>
<doc id="17656" url="https://nl.wikipedia.org/wiki?curid=17656" title="Helikopter">
Helikopter

Een helikopter, wentelwiek of hefschroefvliegtuig, kortweg heli, is een vliegtuig met één (of twee) grote rotor(en) met een verticale as. 
Helikopters hebben ten opzichte van gewone vliegtuigen (met uitzondering van bijvoorbeeld de Harrier, Yak-38 en de F-35) het voordeel dat ze verticaal kunnen opstijgen en landen, zodat ze geen start- en landingsbaan nodig hebben, in de lucht stil kunnen hangen en zijwaarts en achteruit kunnen vliegen. Ze worden daarom veel ingezet bij reddingsacties. Daarnaast zijn er ook militaire (vervoer van troepen en materieel) en civiele (passagiersvervoer over korte afstanden en van en naar offshoreinstallaties en schepen) toepassingen.
Een aangepaste helikopter kan ook een looping maken, maar moet dan wel uitgerust zijn met een stijve hoofdrotor.
Etymologie.
Het woord helikopter ("hélicoptère") werd in 1861 bedacht door de Franse burggraaf Gustave Ponton d'Amécourt; hij leidde het af van het Griekse "helix/helikos" (ἕλιξ/ἕλικος) = 'spiraal' of 'draaiend' en "pteron" (πτερόν) = 'vleugel'.
Geschiedenis.
De allereerste helikoptervlucht ter wereld werd op 13 november 1907 te Lisieux uitgevoerd door de Franse fietsenmaker Paul Cornu. Zijn helikopter had twee rotors, aangedreven door een 24-pk-motor. Hij verhief zich twee meter boven de grond en vloog minder dan twintig seconden. Tijdens de Eerste Wereldoorlog ontwikkelde Oostenrijk-Hongarije de PKZ, een experimenteel helikopterprototype.
Een belangrijke rol bij de ontwikkeling van de helikopter speelde de Russische Igor Sikorsky. Op 14 september 1939 was hij zelf piloot van de eerste vlucht van zijn helikopter, de Vought-Sikorsky VS-300. In 1941 werden de eerste helikopters gekocht door het Amerikaanse leger, maar in de Tweede Wereldoorlog werden ze nog weinig gebruikt. Tijdens de Koreaanse oorlog speelden helikopters echter al een belangrijke rol. In Nederland werden helikopters voor het eerst zichtbaar voor het grote publiek tijdens reddingsacties na de watersnoodramp van 1953.
Werking.
Een helikopter heeft geen vleugels maar rotorbladen, die gemonteerd zijn op een motoraangedreven as. De motor van een helikopter draait met een constant toerental omdat het verschil in toerental veel te belastend zou zijn voor de reductie. De liftkracht wordt uitsluitend met de instelhoek van de rotorbladen geregeld.
Staartrotor.
Tegelijk met de lift ontstaat er een reactiekracht die de helikopter doet draaien in de richting tegenovergesteld aan de draairichting van de rotor. Om dit ongewenste effect te compenseren hebben de meeste helikopters een staartrotor. De piloot kan met pedalen de instelhoek van de staartrotor veranderen, waarmee de richting van de romp kan worden geregeld.
Sommige helikopters, zoals de Chinook, Kaman en veel modellen van Kamov, hebben geen staartrotor maar twee hefrotoren die in tegengestelde richting draaien. Er worden ook helikopters gebouwd met twee boven elkaar geplaatste rotoren die in tegengestelde richting draaien, maar wel dezelfde lift geven.
Ook is op dit gebied geëxperimenteerd met reactieaandrijving (straalmotoren) aan de rotortips (bijvoorbeeld het Nederlandse ontwerp NHI H-3 "Kolibri"). Hierbij wordt geen koppel op de rotoras uitgeoefend. Door wrijving zal de helikopter in dezelfde richting als de rotor gaan draaien, maar dat effect is slechts gering en te compenseren met roeren.
Er is zelfs een helikopter denkbaar zonder extra rotor, waarbij de individuele rotorbladen bewegingen maken zoals de vleugels van een vogel. Voor deze beweging is echter een ingewikkelde aandrijfas nodig.
Een 'helikopter' met een tiltrotor heeft ook geen staartrotor nodig en is een speciaal vliegtuig dat in staat is om zowel verticaal als horizontaal te vliegen. Vliegtuigen met een tiltrotor kunnen het verticale liftvermogen van een helikopter combineren met de snelheid en afstand van een turboprop vliegtuig.
Besturing.
Om voorover of achterover te hellen ("pitch") of zijwaarts te hellen ("roll") wordt de instelhoek van de hoofdrotorbladen met behulp van een tuimelschijf (Engels: "swash plate") tijdens het roteren cyclisch veranderd naargelang de positie. Versimpeld uitgelegd: om voorover te hellen bijvoorbeeld staan de bladen schuiner als ze zich aan de achterkant bevinden en minder schuin aan de voorkant. Hierdoor krijgt de rotor aan de achterkant meer opwaartse kracht, helt het toestel voorwaarts en vliegt het ook voorwaarts. In realiteit krijgt het draaiend rotorsysteem te maken met gyroscopische precessie, waardoor de bladen niet recht achter de helikopter schuin staan, maar ongeveer 90 graden hiervóór. De gyroscopische precessie zorgt ervoor dat een "input" eigenlijk pas 90 graden later een effect heeft. Door de hoek van alle rotorbladen tegelijk te variëren kan een verticale beweging worden gemaakt.
Aangezien de meeste grotere helikopters worden aangedreven door een gasturbinemotor (meestal twee), is er sprake van een stationair rotortoerental. De gasturbinemotor zelf bestaat eigenlijk uit twee gedeelten, de compressorsectie aangedreven door de gasproducerturbine en de powersectieturbine (vrije turbine). Bij het vergroten van de instelhoek van de rotorbladen (verhogen van de vraag naar lift) zal door de mechanische koppeling tussen vrije turbine en de tandwielkast die de rotorbladen aandrijft, het toerental (N2) van deze turbine willen zakken. Als gevolg hiervan daalt ook het compressortoerental (N1).
Door de powerturbineregelaar (de bewaker van zijn toerental) wordt dit geregistreerd en doorgegeven aan de brandstofregelaar, waardoor een aangepaste hoeveelheid brandstof ingespoten wordt in de verbrandingskamer, waardoor de compressorsectie weer meer vermogen levert aan de gasproducerturbine totdat een nieuw evenwicht is bereikt. Omgekeerd vindt ditzelfde proces plaats bij verlagen van de vraag naar lift, hierbij wil de powerturbine zijn snelheid verhogen door eigenlijk een teveel aan toegevoerde brandstof aan de verbrandingskamer, de powerturbineregelaar geeft dan een signaal naar de brandstofregelaar die dan de brandstof "knijpt" tot het juiste toerental.
Noodlanding.
Helikopters storten niet vanzelf neer als de motor zou uitvallen. Door de dalende beweging beweegt de lucht door de rotors en blijven die in beweging (windmoleneffect). Deze techniek heet autorotatie, de helikopter gedraagt zich dan als een autogiro. Doordat de hoofdrotor en de staartrotor mechanisch verbonden zijn, kan de piloot het toestel nog steeds besturen en een noodlanding maken, mits het toestel hoog genoeg of snel genoeg vliegt.
Door spierkracht aangedreven helikopter.
Er zijn pogingen gedaan om een helikopter te maken die aangedreven wordt met mensenkracht. De ontwikkeling speelt zich vooral nog af in de experimentele sfeer.
Helikopters in het Nederlandse leger.
In 2023 verscheen het boek "Van iedereen en niemand: de helikopter en de Nederlandse krijgsmacht, 1945-2020", geschreven door militair historicus Rolf de Winter. Hierin beschreef de auteur dat het Nederlandse leger de helikopter lange tijd niet erg serieus nam als wapen. Pas aan het einde van de vorige eeuw veranderde dit, onder andere door de komst van de Apache-helikopter in combinatie met nieuwe conflictvormen waarbinnen de helikopter goed inzetbaar was.
Modelvliegen.
Er worden naast modelvliegtuigen ook modelhelikopters gebruikt bij het modelvliegen. Deze helikopters worden radiografisch bestuurd en kunnen op hun kop vliegen en loopings maken.
Literatuur.
C.H.C. Brouwer (1986): "Helicopters" (Studieboek voor de MTS studierichting aerodynamica)

</doc>
<doc id="17657" url="https://nl.wikipedia.org/wiki?curid=17657" title="Wentelwiek">
Wentelwiek



</doc>
<doc id="17658" url="https://nl.wikipedia.org/wiki?curid=17658" title="Hefschroefvliegtuig">
Hefschroefvliegtuig



</doc>
<doc id="17662" url="https://nl.wikipedia.org/wiki?curid=17662" title="Ath">
Ath



</doc>
<doc id="17664" url="https://nl.wikipedia.org/wiki?curid=17664" title="Oost Gelre">
Oost Gelre

Oost Gelre is een gemeente in de regio Achterhoek in de Nederlandse provincie Gelderland. De gemeente heeft een oppervlakte van ca. 110 km² en een inwonertal van per (bron: CBS). De raadszaal bevindt zich in het stadhuis te Groenlo en het gemeentehuis staat in Lichtenvoorde.
Op 1 januari 2005 werden de gemeenten Groenlo en Lichtenvoorde samengevoegd. Ook de dorpen Mariënvelde en Zwolle werden in de nieuwe gemeente opgenomen. Mariënvelde maakte voordien deel uit van de gemeente Ruurlo en het dorpje Zwolle van de gemeente Eibergen. De officiële naam van de nieuwe gemeente werd "Groenlo" maar als officieuze werknaam werd aanvankelijk de naam "Groenlo-Lichtenvoorde" gebruikt. Per 1 januari 2006 gebruikte de gemeente Oost Gelre als werknaam en sinds 19 mei 2006 is deze naam officieel.
Kernen.
Eefsele, Groenlo (stadhuis/raadszaal), Harreveld, Lichtenvoorde (gemeentehuis), Lievelde, Mariënvelde, Vragender, Zieuwent, Zwolle.
Topografie.
"Topografische gemeentekaart van Oost Gelre, per september 2022"
Zetelverdeling gemeenteraad.
De gemeenteraad van Oost Gelre bestaat uit 21 zetels. Hieronder de behaalde zetels per partij bij de gemeenteraadsverkiezingen sinds 2006:
Monumenten.
In de gemeente zijn er een aantal rijksmonumenten en oorlogsmonumenten, zie:
Kunst in de openbare ruimte.
In de gemeente zijn diverse beelden, sculpturen en objecten geplaatst in de openbare ruimte, zie:

</doc>
<doc id="17665" url="https://nl.wikipedia.org/wiki?curid=17665" title="Waddinxveen">
Waddinxveen

Waddinxveen () is een plaats en gemeente in de Nederlandse provincie Zuid-Holland op korte afstand van Gouda. De gemeente heeft inwoners (, bron: CBS). Het dijkdorp ontstond in de 13e eeuw als veenontginning op de westoever van de Gouwe.
Waddinxveen is vooral bekend vanwege de hefbrug uit 1936 over de Gouwe. Verder staat Waddinxveen van oudsher bekend om de meubelmakers en stroopwafelbakkerijen. In het zuiden van de gemeente ligt een deel van de Zuidplaspolder. In het noorden vormen het Gouwebos en het natuurgebied de Voorofsche Polder een groene zone tussen Waddinxveen en Boskoop. In het uiterste zuiden ligt rondom een veenplas het Natuurgebied 't Weegje met voet-, fiets- en natuurpaden.
Verder staat in Waddinxveen het kunstwerk De Vergeten Plek van kunstenares Eline Ouwendijk. Het markeert sinds 1996 een bijzonder eilandje aan de Mina Druckerhoeve in de wijk Zuidplas van Waddinxveen. Het is een kunstwerk voor het laagste polderpeil in Nederland: 7,10 meter onder NAP (Normaal Amsterdams Peil).
Geschiedenis.
Op 20 april 1233 verkocht Floris IV, graaf van Holland, voor 200 Hollandse ponden een gebied woest veen langs de Gouwe aan Nicolaas van Gnepwijk, Herbaren van Aalsmeer en Woubrecht. Het gebied kreeg de naam 'Waddinxvene'. Deze gebeurtenis is de aanleiding geweest tot de viering van het 750-jarig bestaan van Waddinxveen in 1983. 20 april 1233 zou derhalve kunnen worden beschouwd als de ‘geboortedatum’ van Waddinxveen. Toch is het niet zeker of dit de werkelijke ontstaansdatum is van het dorp.
Wat nu Waddinxveen is, waren vroeger drie kernen: Noord-Waddinxveen, (gemeente Noord-Waddinxveen) gelegen aan de Dorpstraat, Zuid-Waddinxveen (gemeente Zuid-Waddinxveen) gelegen bij de brugkerk en de hefbrug, en "Zuid Gouwekade" (gemeente Broek, Thuil en 't Weegje) gelegen bij de Sint Victorparochie aan de Zuidkade. In 1870 kwamen alle kernen in één gemeente te liggen. Door latere uitbreidingen kwamen ze tegen elkaar aan te liggen. Kaarten tot in het begin van de 20ste eeuw, onderscheiden de kernen met de toponiemen Oude Dorp (Noord-Waddinxveen) en Brug (Zuid-Waddinxveen). Aan de hand van de verschillende concentraties met oude bebouwing is nog te zien dat het oorspronkelijk om drie aparte kernen gaat. Het oudste van de drie oorspronkelijke dorpen is Noord-Waddinxveen. Door uitbreiding van zowel de Zuidplas als de noordelijke plassen zocht een gedeelte van de bewoners hun heil nabij de Gouwe. Op deze manier ontstonden de andere twee kernen.
Oorsprong van de naam.
Er is onduidelijkheid over de precieze oorsprong van de naam Waddinxveen. De oudst bekende vermelding van de plaatsnaam, uit 1233, is zoals gezegd 'Waddinxvene'. Er is een theorie die zegt dat de naam is afgeleid van de persoonsnaam '(van de) Wadding', waarbij de plaats is gelegen in het 'veen van Wadding'. Een andere mogelijkheid is dat de plaatsnaam is ontstaan uit een aanduiding voor water, afgeleid van 'wadde'. Vóór de Tweede Wereldoorlog werd de naam geschreven als 'Waddingsveen', zoals meer plaatsnamen in Nederland met de 'x' toen met 'gs' (of 'ks') werden geschreven.
Stedelijke ontwikkeling.
Rond 1980 was de eerste fase van de nieuwbouwwijk Zuidplas gereed, gelegen in het zuidwesten van Waddinxveen, nadat eind jaren 60 al nieuwbouwwijken tot stand waren gekomen in het westelijk en noordelijk deel van de gemeente. Vrij bijzonder is de Ontmoetingskerk (1969) aan de Groensvoorde voor protestanten én katholieken samen. In 1975 werd winkelcentrum de Passage geopend, tussen hefbrug en station in. In 2014 is een nieuw winkelcentrum gebouwd, op het oude terrein van voetbalclub CVV Be Fair, genaamd winkelcentrum "Gouweplein". De voetbalvereniging verhuisde in de zomer van 2008, de andere verenigingen volgden later. Het centrum biedt plaats aan onder andere een bibliotheek, winkels en horeca. Ook is er sociale woningbouw en koopwoningen en onder het centrum bevindt zich een grote parkeergarage.
In Waddinxveen-Zuid, tussen de wijk Zuidplas, de Zuidelijke Rondweg en de spoorlijn in, is een nieuwe woonwijk in aanbouw. Deze draagt de naam Triangel. Deze woonwijk zal volgens planning in fasen worden gebouwd, met de laatste fase in 2025. Aan deze wijk is het derde station van Waddinxveen gebouwd, station Waddinxveen Triangel.
De gehuchten binnen de gemeente Waddinxveen zijn Bloemendaal en Middelburg (dat trouwens slechts gedeeltelijk binnen de gemeentegrenzen van Waddinxveen valt, gedeeltelijk binnen Alphen aan den Rijn en gedeeltelijk Bodegraven-Reeuwijk).
Politiek en bestuur.
Burgemeester en wethouders.
Sinds 6 november 2017 is Evert Jan Nieuwenhuis (SGP) burgemeester van Waddinxveen. Door een bestuurlijke crisis begin september 2020 tussen de wethouders van VVD en PvdA/GroenLinks over het woonbeleid had Waddinxveen korte tijd geen wethouders. Na krap twee maanden kwam er eind oktober een nieuw college van B&amp;W van PCW, CDA en Weerbaar Waddinxveen.
Na de gemeenteraadverkiezingen van 2022 vormen PCW, CDA en VVD de coalitie en leveren de drie wethouders.
Gemeenteraad.
Behaalde zetels per partij bij de gemeenteraadsverkiezingen sinds 1994:
Fusieplannen.
In november 2007 hebben de Gedeputeerde Staten van de provincie Zuid-Holland een mogelijke fusie van Waddinxveen met de toenmalige gemeentes Rijnwoude en Boskoop afgewezen. Aanvankelijk wilde de gemeente Boskoop dat Waddinxveen bij de fusie betrokken zou worden, maar met name vanuit Waddinxveen was hier weerstand tegen. De gemeenten Boskoop en Rijnwoude zijn opgeheven en vallen onder de gemeente Alphen aan den Rijn. De provincie had hierna plannen voor een verdere samenwerking of een eventuele fusie tussen Waddinxveen en Gouda. In 2012 zijn de fusiebesprekingen met Gouda beëindigd nadat in een lokaal referendum op 2 maart 2011 92,4% van de Waddinxveners (opkomst 72%) zich tegen de fusie had uitgesproken.
Stedenband.
Waddinxveen had een jumelage met de stad Pelhřimov in Tsjechië. Maar, op 31 december 2013 verbrak Waddinxveen na 25 jaar de samenwerkingsovereenkomst.
Vanuit het Coenecoop College vonden er ieder jaar uitwisselingsprojecten plaats waarbij Nederlandse scholieren van de school een week in Tsjechië verblijven en vice versa.
Verkeer en vervoer.
Waddinxveen ligt aan verschillende uitvalswegen. Via de N453 en de N207 zijn de A12 en de A20 te bereiken. Binnen Waddinxveen en de provincie Zuid-Holland zijn er plannen voor een provinciale, dan wel gemeentelijke ringweg. Een concreet plan is bijvoorbeeld de Westrandweg. Een Boskoops idee is de hoofdweg door het Gouwebos, ten noorden van Waddinxveen, zodat het Boskoopse centrum en daarmee de monumentale Hefbrug veel minder verkeer richting bijvoorbeeld het ITC-terrein te verwerken krijgt. Vanuit Waddinxveen bestaat hiertegen weerstand, omdat het nut voor het dorp van deze weg als vrij beperkt wordt gezien. Er bestaan plannen voor het aanpassen van de N207 (Henegouwerweg), het doortrekken van de N219 richting de toekomstige Westrandweg en het eventueel verbinden van de Zuidelijke Rondweg met de verlengde N219.
De spoorlijn Gouda - Waddinxveen - Alphen aan den Rijn (enkelspoor) werd in 1934 aangelegd en in 1956 geëlektrificeerd. Waddinxveen heeft drie stations aan de lijn: Waddinxveen (1934), Waddinxveen Noord (1973) en Waddinxveen Triangel (2018). Ook is de plaats te bereiken door middel van de streekbus 175 en de Qliners 382 en 384 van Arriva.
Sport.
Waddinxveen telt twee voetbalclubs, te weten CVV Be Fair en ASW. Verder zijn er verenigingen in verscheidene takken van sport, zoals aikido, badminton (Invictus), hockey (HC Waddinxveen), tafeltennis (Kwiek), korfbal (W.K.V. Korbis), atletiek (SC antilope), tennis (TV De Gouwe Smash, TV Be Fair, TV Waddinxveen), basketbal (Bouncers Basketball), turnen (TOOS), volleybal (Timios), waterpolo (Z&amp;PC de Gouwe), jeu de boules (Jeu de Boules Vereniging Waddinxveen), schaken (WSV Inter Nos), bridge (BC Waddinxveen) en dansen (TOOS, Da Danza). Ook heeft Waddinxveen een land-scouting (Sint Victor), een water-scouting (Klimop) en een reddingsbrigade (De Waddinxveense ReddingsBrigade).
Onderwijs.
Enkele basisscholen zijn de Dick Brunaschool en de Theo Thijssen (openbare scholen), de PC Prins Willem Alexanderschool, de NH Bethelschool, de NH Rehobothschool, GBS Kleurrijk (voorheen De Leilinde), de Regenboogschool, de CBS TOV (voorheen Koningin Beatrixschool) en de Kardinaal Alfrink School. In Waddinxveen is ook een school voor voortgezet onderwijs, het Coenecoop College. Deze school heeft een vmbo-, havo- en vwo-afdeling. In Boskoop is een locatie waar de onderbouw kan worden gevolgd.
Natuur en recreatie.
Binnen de gemeentegrens liggen de volgende natuur- en recreatiegebieden:
Cultuur.
Monumenten.
In de gemeente zijn er een aantal rijksmonumenten, gemeentelijke monumenten en oorlogsmonumenten, zie:
Kunst in de openbare ruimte.
In de gemeente Waddinxveen zijn diverse beelden, sculpturen en objecten geplaatst in de openbare ruimte, zie:
Speelgoed.
Waddinxveen was zo'n 200 jaar lang een centrum voor de speelgoedfabricage. Ruwweg van 1780 tot 1980 werd er houten speelgoed gemaakt: hobbelpaarden, duwpaarden, trekpaardjes, allerlei soorten transportwagens, locomotieven, ophaalbruggen, pakhuizen, poppenmeubilair, tollen en kegels. Het begon als huisnijverheid, later werden er fabrieken gebouwd. 
Na de Tweede Wereldoorlog blijven in Waddinxveen twee belangrijke speelgoedfabrikanten over: Sliedrecht en Okkerse. Vanaf 1940 maakte Okkerse gebruik van het merk ‘Okwa’, een afkorting van Okkerse Waddinxveen. Piet Marée was als ontwerper aan deze fabriek verbonden.
Onderzoek heeft uitgewezen dat houten figuren die zijn aangetroffen op/bij deze voertuigen uit de 19e eeuw, zoals passagiers, conducteurs en honden, vervaardigd werden in Val Gardena (Grödnertal), Italië. Al sinds de 18e eeuw werd speelgoed uit Gröden in heel Europa gedistribueerd.

</doc>
<doc id="17666" url="https://nl.wikipedia.org/wiki?curid=17666" title="Nieuwerkerk aan den IJssel">
Nieuwerkerk aan den IJssel

Nieuwerkerk aan den IJssel () is een plaats in de gemeente Zuidplas op de westelijke oever van de Hollandsche IJssel, ongeveer tien kilometer ten noordoosten van Rotterdam. Tot 1 januari 2010 was het een zelfstandige gemeente in de provincie Zuid-Holland en telde toen 22.258 inwoners. In 2023 is dat gegroeid naar 26.648 inwoners.
In dit gebied ligt het laagste punt van Nederland, 6,76 meter onder NAP nabij de eendenkooi aan de Derde Tochtweg.
Nieuwerkerk aan den IJssel ligt grotendeels in de Zuidplaspolder en de Prins Alexanderpolder, en wordt door enkele gemalen drooggehouden.
Er zijn onder meer de volgende wijken: Dorrestein, het Oude Dorp, Oranjebuurt, Zuidplaspolder (met Kruiden, Dalen, Mossen en Velden), Esse (Hoog en Laag), Parkzoom en Esse Zoom (Hoog en Laag). Nieuwerkerk heeft ook een kleine haven nabij Moordrecht aan de Hollandse IJssel. Er wordt bij de wijken Esse Hoog en Esse Zoom Laag een nieuwe wijk gebouwd. Bij kern Nieuwerkerk aan den IJssel hoort ook de buurt Kortenoord dat aan de Hollandsche IJssel ligt, net als de buurtschappen Klein Hitland en Ver-Hitland in Hitland met het Park Hitland dat door een recreatieschap wordt beheerd en voor tweederde gefinancierd wordt door buurgemeente Capelle aan den IJssel. Nieuwerkerk aan den IJssel is praktisch aan Capelle aan den IJssel vastgegroeid op een 'groenstrook' met weilanden na. De bebouwde kom van Rotterdamse Vinex-wijk Nesselande wordt van Nieuwerkerk gescheiden door de A20.
Sinds 1 januari 2010 is de gemeente Nieuwerkerk aan den IJssel, samengegaan met Moordrecht en Zevenhuizen-Moerkapelle in de nieuwe gemeente Zuidplas.
Geschiedenis.
Nieuwerkerk aan den IJssel ontstond rond het jaar 1250. De eerste vermelding over "Nuwekerke", zoals het destijds heette, komt uit het jaar 1282 wanneer Traveys van Moordrecht leenman wordt van graaf Floris V van het gebied tussen Kralingen en Gouda. Het oudst bekende document waarin Nieuwerkerk staat vermeld, is van 22 januari 1317 en ligt in het Rijksarchief. Hierin staat dat Graaf Willem III de ambachten Capelle en Nieuwerkerk verkoopt aan de heer Jan van der Werve voor 325 pond Hollands.
De verbindingsweg tussen Kralingen en de buurtschap Kortenoord aan de IJssel heet de 's-Gravenweg (naar deze weg is vermoedelijk het gezegde "Zo oud als de weg naar Kralingen" ontstaan). Hierlangs kwamen de eerste boerderijen en woningen in lintbebouwing. Voor een betrouwbare passagiersverbinding tussen Gouda en Rotterdam kwam er een wagenveer als onderdeel van het trekvaartennetwerk. Rotterdam betaalde de verharding van de ’s-Gravenweg met klinkers (in Rotterdam ook wel de Goudse straatweg genoemd), Gouda die van het traject over IJsseldijk (daar de Rotterdamse straatweg). Dit werd de langste straatweg van Nederland. Bij herberg de Roode Leeuw op de grens met Capelle aan den IJssel werd tol geheven, dat nodig was voor het onderhoud.
Een echte dorpskern, het tegenwoordige Oude Dorp, ontstond rond de in de 16e eeuw gebouwde Oude Kerk. De naam van de gemeente ontstond omdat deze kerk nieuwer was dan die in Ouderkerk aan den IJssel, waaronder de Nieuwerkerkse parochie viel. Door het eeuwenlang delven van veen voor turf was Nieuwerkerk in de 19e eeuw een schiereiland geworden, gelegen tussen meren zoals de Zuidplas. De brandstof werd via de Goudse markt verhandeld en onder meer gebruikt door de vele bierbrouwerijen daar en de vele steenfabrieken langs de rivierloop. De helft van het turf werd naar Antwerpen verscheept.
IJsselsteenfabrieken.
Langs getijrivier de Hollandsche IJssel was een dominante baksteenindustrie. In veldsteenovens werden gele ijsselstenen gebakken van het slib dat uit de rivier werd gebaggerd. De ovens werden aanvankelijk met turf gestookt uit de achterliggende veengronden, later met turf uit de noordelijke provincies. Van Haastrecht tot en met IJsselmonde waren een kleine 40 steenplaatsen met in totaal zo’n 100 veldsteenovens. In Nieuwerkerk waren vier steenfabrieken: op Kortenoord (1487-1891) en op Klein Hitland (1627-1964) binnendijks. Op Ver-Hitland buitendijks (±1608-1906) en binnendijks (±1782-±1918). De buurtschappen Klein Hitland en Ver-Hitland danken hun ontstaan aan deze steenfabrieken. De dominante eigenaren, die vanwege hun bezittingen ook wel steenbaronnen werden genoemd, waren zowel actief in het polder- als gemeentebestuur. De ijsselsteenfabriek op Klein Hitland sloot als laatste van de veertig aan de benedenloop in 1964. Dit ovencomplex is nu Rijksmonument Steenovens Klein Hitland.
Glasfabriek.
Toen het slechter ging met de ijsselsteenindustrie, kreeg Fop Az Mijnlieff, een van de steenfabrikanten op Kortenoord, door inbreng van grond en opstallen, een groot aandeel in glasblazerij De Struischvogel (1862-1921), de andere firmanten waren de gebroeders Sauerbier. Hier werden mondgeblazen flessen geproduceerd. De grootste glasafnemers waren jeneverstokerijen in Schiedam. De fabriek sloot na WO I, omdat hij te klein was om te concurreren met fabrikanten die het glasblaasproces automatiseerden en de stokerijen hun eigen glas gingen produceren.
Drooglegging polders Zuidplas en Prins Alexanderpolder.
De Zuidplas was in 1839 drooggelegd en werd de huidige Zuidplaspolder. Rond de boezem tussen Kortenoord en Moordrecht stonden 21 windmolens om het werk te klaren. Later zijn ze vervangen door stoomgemalen. Het voormalige stoomgemaal aan de boezem op Kortenoord, niet ver van korenmolen Windlust, is nu een monument. De drooglegging van Prins Alexanderpolder volgde rond 1866. Deze polder werd direct op stoomkracht drooggemalen en was in 1874 klaar. Het Oude Dorp, gelegen op het oorspronkelijke polderniveau, kwam daardoor hoger te liggen dan de lager gelegen landbouwgrond in de polders, waardoor het nu lijkt alsof het op een terp ligt. In het Oude Dorp kreeg om die reden de basisschool de naam De Terp.
Een replica van de eerste pachtboerderij die in 1881 in de polder Prins Alexander langs de Onderweg werd gebouwd kreeg de naam De Batavier. Eigenaar was steenfabrikant Leendert Az Mijnlieff, van Klein Hitland, zijn zoontje Adriaan Marie legde de eerste steen. Deze boerderij staat in de wijk Dorrestein bij het NS-station aan de Batavierlaan (die naar de voormalige pachtboerderij vernoemd). Het herbergt nu de bibliotheek en het atelier van kunstcollectief Open Atelier.
Spoorlijn.
Door de komst van de spoorlijn tussen Rotterdam en Gouda in 1855 met een halte in Nieuwerkerk werd het dorp beter bereikbaar voor werklieden uit de omliggende steden en groeide de economie. De spoorlijn, die liep over het traject van de huidige TW67, verbond Utrecht met het Rotterdamse kopstation Maasboulevard. In 1903 kwam er een tweede halte in Nieuwerkerk aan de ’s-Gravenweg ter hoogte van de Ouderkerkselaan, speciaal voor de bewoners van de gemeente Ouderkerk aan den IJssel. Die kwamen daar via de Ouderkerkselaan en het veer over de Hollandsche IJssel bij Ver-Hitland. De halte Ouderkerk werd in 1925 verplaatst naar de Scheve Overweg. Dit is de plek waar de ’s-Gravenweg het spoor kruiste. Nu is er een rotonde met een kunstwerk geïnspireerd op de voormalige overweg.
Meer mensen vestigden zich door de betere bereikbaarheid langs de 's-Gravenweg, waar winkels rond het station kwamen. Toen busdiensten de trein overbodig maakten in 1935 werden het statige stationgebouw van 1915 aan Kerklaan 13 en de halte aan de Scheve Overweg gesloten. In 1937 werd het station verder ontmanteld en de voetbrug, de abri en het perrondeel afgebroken en het inhaalspoor opgebroken. Het achterliggende rangeerterrein zou nog tot juni 1970 in gebruik blijven. Het oude spoortracé door Capelle en Nieuwerkerk aan den IJssel werd provinciale weg.
Tijdens de Tweede Wereldoorlog werd begonnen aan het huidige spoortraject over de spoordijk die nu de bebouwing van Nieuwerkerk in tweeën verdeelt. Dit verbindt Utrecht CS direct met Rotterdam CS. In 1953 werd dit in gebruik genomen. Door de groei van het aantal forensen in de gemeente ontstond weer voldoende potentie om in 1971 een eigen provisorische halte te krijgen bij het viaduct over de Kerklaan en de Ringvaart. Hiervoor in de plaats kwam in 1983 het huidige station.
Het oude station aan de Kerklaan 13 werd na sluiting gebruikt door kleuterschool Irene, later als kantoor voor gemeentewerken. Tegenwoordig is het oude station als restaurant in gebruik.
Watersnood 1953.
Tijdens de watersnood van 1 februari 1953 ontstond in de Groenendijk, op de ingeklonken plek waar een paar jaar eerder een afwateringssluis was verwijderd, een gat van veertien meter lang. Om dit gat te dichten confisqueerde burgemeester Jaap Vogelaar het achttien meter lange schip "Twee Gebroeders" van binnenschipper "Arie Evergroen" uit Ouderkerk.
Het schip werd met hulp van twee vrijwillige schippers haaks op de dijk met de boeg aan de oever vastgezet, waardoor de achtersteven met de stroming mee in het gat kon draaien. Het schip klapte als een sluisdeur tegen het dijktalud en zoog zich door de enorme stroming vast in het gat. De Twee Gebroeders werd vervolgens volgestort met zand.
Naoorlogse groei.
De arbeiderswoningen uit de buurtschapjes langs de dijk en de 's-Gravenweg voldeden niet aan de woningwet en moesten worden gesaneerd. Repatrianten uit voormalig Nederlands-Indië moesten worden gehuisvest. Bedrijven die na de Tweede Wereldoorlog sterk groeiden, trokken arbeidskrachten aan van buiten de Randstad. Tussen de ringvaart en de nieuwe spoorbaan werd in de jaren 1950 voor deze doelgroepen door de gemeente een nieuwe woningwijk met sociale huurwoningen gebouwd: de Oranjebuurt met straten die waren vernoemd naar leden van de koninklijke familie. Er kwamen moderne duplexwoningen, rijtjeshuizen en bejaardenwoningen. Bij het Oude Dorp verschenen rijen huurwoningen van woningbouwvereniging Ons Huis. De Johan Tomstraat werd vernoemd naar de toenmalige voorzitter van die vereniging.
Verbindingen werden beter en het bezit van een auto steeds algemener. Veel mensen uit Rotterdamse en Haagse stadwijken zochten vanwege de woningnood daarbuiten woonruimte. In reactie daarop werd in de jaren 1960 en 1970 de wijk Dorrestein gebouwd in de Prins Alexanderpolder, tussen de Oranjebuurt en het Oude Dorp. In Dorrestein kwam ook een bejaardencentrum met aanleunwoningen, een nieuw Groene Kruisgebouw, nieuwe kerken, kleuter- en basisscholen, twee middelbare scholen, winkelcentrum Dorrestein waar mensen droog konden winkelen, een muziekschool, een buurtcentrum, een overdekt zwembad en sportpark. Er kwam ook een treinhalte.
De groei van het dorp zette door. Begin jaren 1980 met de van wijk Zuidplas in de Zuidplaspolder. Hier kwam een nieuw centrum halverwege het Oude Dorp en de 's-Gravenweg, naast het nieuwe NS-station. Hierheen verhuisde het raadhuis, kwam er een sporthal De Ringvaarthal en een overdekt winkelcentrum Reigerhof met onder meer twee supermarkten, restaurants, postkantoor, banken en een bibliotheek. In de wijk basisscholen en een sportzaal.
Samen met de gemeente Capelle aan den IJssel werd recreatieschap Hitland (Nieuwerkerk aan den IJssel) opgericht om het weidelandschap Groot Hitland te veranderen in een natuurgebied met recreatiemogelijkheden voor de bewoners uit beide gemeenten met een golfterrein, een evenemententerrein/schaatbaan en natuurgebieden met fiets- en wandelpaden.
Ronde de millenniumwisseling kwamen tussen de ’s-Gravenweg en het spoortalud de wijken Kleinpolder, Parkzoom en Esse (Hoog en Laag), tien jaar later gevolgd door Esse Zoom (ook verdeeld in Hoog en Laag).
De winkelcentra in Dorrestein en Zuidplas zijn vervangen door nieuwe centra. Het raadhuis verhuisde naar een nieuw pand. De Reigerhof werd verbouwd en de bibliotheek werd uitgebreid. De sporthal De Ringvaarthal ging in vlammen op. Bij het zwembad werd een nieuwe sporthal gebouwd. Een tweede sporthal werd gerealiseerd op het bedrijventerreinn de Klein Vink. De christelijke middelbare school verhuisde naar een groter pand aan het Fresiaveld.
Verkeer en vervoer.
Nieuwerkerk aan den IJssel heeft een treinstation, op het traject Gouda - Rotterdam. Er zijn ook bushaltes, van Gouda - Rotterdam Alexander (lijn 190) en Den Haag - Rotterdam Capelsebrug (lijn 383). De plaats ligt ten zuidoosten van de snelweg A20, waarmee ze door een afrit verbonden is. De plaats heeft als belangrijke ontsluitingsweg de N219 en is met diverse busverbindingen verbonden met naburige steden zoals Capelle aan den IJssel, Rotterdam en Gouda.
Voormalige gemeente.
Tot 1 januari 2010 was Nieuwerkerk aan den IJssel een zelfstandige gemeente in de provincie Zuid-Holland. De oppervlakte bedroeg 18,47 km².

</doc>
<doc id="17667" url="https://nl.wikipedia.org/wiki?curid=17667" title="Pluto (dwergplaneet)">
Pluto (dwergplaneet)

Pluto is een dwergplaneet in de Kuipergordel, de voorlaatste zone van het zonnestelsel. De dwergplaneet is vernoemd naar de Romeinse god van de onderwereld, Pluto. Pluto werd in 1930 ontdekt door de Amerikaan Clyde Tombaugh en werd tot 2006 geclassificeerd als de negende planeet. Hij heeft in de catalogus van planetoïden nummer 134340.
De sterk excentrische baan van Pluto ligt grotendeels buiten die van de planeet Neptunus. Hij draait in 248 jaar om de zon en is gemiddeld bijna 40 maal zo ver ervan verwijderd als de Aarde.
Pluto heeft vijf manen, waarvan de grootste – Charon – zoveel massa heeft dat Pluto en Charon rond een gemeenschappelijk zwaartepunt draaien dat buiten het oppervlak van Pluto zelf ligt, waardoor beide hemellichamen door sommigen als een dubbel-dwergplaneet worden gezien.
Ontdekking van Pluto.
Pluto werd op 18 februari 1930 ontdekt door de astronoom Clyde Tombaugh tijdens het vergelijken van fotografische platen met behulp van een "blink comparator" op het Lowell Observatory in Arizona. Tombaugh was op zoek naar een onbekende Planeet X in een baan buiten Neptunus, die was voorspeld door Percival Lowell.
De naam Pluto is niet geheel willekeurig gekozen: hij begint met de initialen van voornoemde Percival Lowell, de astronoom die lange tijd heeft gezocht naar een negende planeet, maar dit hemellichaam nooit heeft kunnen ontdekken. Een toen elfjarig meisje genaamd Venetia Burney (1918-2009) was degene die de naam 'Pluto' voorstelde. Een ligatuur van de letters P en L, , werd gekozen als het eerst symbool van Pluto; een ander is . Geen van beide is tegenwoordig gebruikelijk in de astronomie. Ze worden meestal gebruikt in astrologie.
Baan rond de zon.
De baan van Pluto is zo excentrisch dat dit hemellichaam gedurende 20 jaar van zijn 248 jaar durende omlooptijd dichter bij de Zon staat dan de planeet Neptunus. De laatste keer dat dit gebeurde was van 7 februari 1979 tot 11 februari 1999. Desondanks zullen beide hemellichamen elkaar nooit raken, omdat ze een baanresonantie hebben. Behalve Pluto bewegen er andere Kuipergordel-objecten in een vergelijkbare baan, met een 2:3 baanresonantie met Neptunus: de Plutino's. Enkele bekende objecten in deze klasse zijn (90482) Orcus en (28978) Ixion.
Karakteristieken.
Samenstelling.
Over de samenstelling van Pluto was tot aan de komst van de sonde New Horizons in juli 2015 vrijwel niets bekend. De gemiddelde dichtheid van de dwergplaneet, ongeveer 2,0 g/cm³, houdt het midden tussen die van (water)ijs (0,9 g/cm³) en gesteente (ruim 3 g/cm³). De meest gangbare theorieën gaan daarom uit van een steenachtige kern met daaromheen een mantel van bevroren water.
Atmosfeer.
Op 19 augustus 1985 vond een sterbedekking door Pluto plaats: de dwergplaneet schoof, vanaf de aarde gezien, voor een ster langs. Het licht van die ster bleek niet abrupt achter Pluto te verdwijnen en terug te keren, maar geleidelijk. Dit bewees dat Pluto een ijle atmosfeer heeft. De druk daarvan bedroeg in 1985 ongeveer 0,15 Pa; bij een sterbedekking in 2002 bleek dit verdubbeld tot 0,3 Pa. Misschien is de druk aan het oppervlak nog wat hoger (10 Pa of meer), want de atmosfeer zou dieper kunnen zijn dan werd aangenomen (de dwergplaneet zelf zou dan iets kleiner zijn).
Waarnemingen door New Horizons lieten zien dat de atmosfeer zich tot 1600 km boven de oppervlakte uitstrekt. Eerdere waarnemingen toonden slechts een atmosfeer tot 270 km. Alice, de spectrograaf aan boord, mat de atmosfeer vanaf een uur na de passage met de planeet. Pluto bevond zich toen tussen de zon en de sonde, waardoor zijn atmosfeer goed zichtbaar was. Door inwerking van de zonnewind die de planeet afstroopt vormt zich een staart van stikstofionen. Stikstofmoleculen van Pluto's atmosfeer worden geïoniseerd door ultraviolet zonlicht, opgepikt door de zonnewind en vormen zo een staart. Het SWAP-meetinstrument registreerde deze staart op een afstand tussen 77.000 en 109.000 km tot Pluto. Hoe ver deze staart van plasma zich uitstrekt is onbekend.
De samenstelling van de atmosfeer is vrijwel gelijk aan die van de Neptunusmaan Triton. Uit het gemeten molecuulgewicht volgt dat stikstof het hoofdbestanddeel is; met spectraalanalyse zijn verder methaan en koolstofmonoxide aangetoond. Deze atmosfeer ontstaat door sublimatie van bevroren stikstof en andere ijzen aan het oppervlak van de dwergplaneet. Wanneer als gevolg van de excentrische baan Pluto's afstand tot de zon groter wordt, zal de atmosfeer weer vrijwel volledig bevriezen. De geringe zwaartekracht van Pluto maakt dat atmosferische gassen vrij makkelijk van de dwergplaneet wegstromen, vooral het lichte methaan; mogelijk belandt een deel bij Charon, die aldus eveneens een heel ijle atmosfeer zou kunnen opbouwen.
Het blijft een raadsel hoe Pluto de verloren gegane hoeveelheid stikstof aanvult. Een mogelijkheid is komeetinslagen of daardoor veroorzaakte kraters. De rekenmodellen gaven echter aan dat die niet voldoende stikstof genereren om de weggelekte hoeveelheden stikstof aan te vullen. Een andere mogelijkheid is het vrijkomen van stikstof door geologische activiteit (zoals cryovulkanisme) op de planeet. Landschapskenmerken wijzen erop dat de bodem mogelijk warmte uitstraalt, maar aanvullend onderzoek is noodzakelijk.
New Horizons' luchtdrukmeting van de oppervlakte gaf verder aan dat Pluto's atmosferische druk in twee jaar tijd lijkt te zijn gehalveerd. Dit is in tegenspraak met eerdere waarnemingen vanaf de Aarde vanaf de late jaren '80, die er juist op wezen dat de dampkring van Pluto dichter werd. Die observaties gingen overigens in tegen de heersende opvatting dat de atmosfeer zou condenseren en uitsneeuwen over het oppervlak van Pluto, omdat de planeet zich van de zon verwijdert. In de atmosfeer komen heiige lagen voor tot op een hoogte van 160 km, vijfmaal hoger dan verwacht.
Uiterlijk.
Het oppervlak van Pluto bestaat uit valleien, vermoedelijk ontstaan door erosie door vloeibaar materiaal. Uit waterijs bestaande bergen rusten op een ondergrond van bevroren stikstof. Sputnik Planitia is een relatief vlak, met ijs bedekt gebied met een pokdalig oppervlak, vermoedelijk minder dan 100 miljoen jaar oud. Ten noorden hiervan komen stikstofgletsjers voor. Het maakt deel uit van het grotere, hartvormige vlak op Pluto, dat 'Tombaugh Regio' werd gedoopt naar de ontdekker van de dwergplaneet. Norgay Montes (genoemd naar Tenzing Norgay) toont bergpieken tot 3300 meter hoogte. Op 110 km afstand zijn de bergtoppen van de Hillary Montes zichtbaar (genoemd naar Edmund Hillary), die een hoogte van 1 à 1½ km hebben.
Pluto's manen.
Er zijn vijf manen van Pluto bekend: Charon, Nix, Hydra, Kerberos en Styx. Voordat de eerste maan, Charon, ontdekt werd, was een populaire aanname dat Pluto zelf eerder een maan van Neptunus zou zijn geweest en uit de baan van die planeet was ontsnapt.
Charon (134340-I).
Tussen 1978 en 2005 was van Pluto slechts één natuurlijke maan bekend, Charon, die is ontdekt door James Christy en Robert Harrington. Charon heeft een middellijn van 1208 km en draait in een vrijwel cirkelvormige baan om Pluto op een afstand van 19.570 km. De massa van Pluto is slechts acht maal zo groot als die van Charon. Het gevolg daarvan is dat het massazwaartepunt bij deze combinatie ver buiten het oppervlak van Pluto ligt. Een ander opmerkelijk fenomeen is dat deze hemellichamen altijd met dezelfde zijde naar elkaar gericht blijven: ze bevinden zich in een zogeheten synchrone of gebonden rotatie. Uit opnames van de ruimtetelescoop Hubble blijkt dat Charon iets meer blauwig is, waaruit kan worden opgemaakt dat Pluto en Charon een verschillende samenstelling hebben.
Op 13 september 2006 heeft Charon van de Internationale Astronomische Unie (IAU) de aanduiding 134340-I gekregen.
Nix en Hydra (134340-II en III).
Eind oktober 2005 maakten H.A. Weaver en S.A. Stern bekend dat op Hubblefoto’s uit mei 2005 twee nieuwe manen van Pluto waren ontdekt. Ze kregen de voorlopige aanduidingen "S/2005 P 1" en "S/2005 P 2". De IAU keurde op 23 juni 2006 officieel de namen Hydra en Nix goed. Gezien hun helderheid bedraagt de diameter van beide maantjes waarschijnlijk tussen de 30 en 160 km. De omlooptijden van de tot dan toe ontdekte drie manen Charon, Nix en Hydra verhouden zich vrijwel precies als 1 : 4 : 6. Dat heeft tot gevolg dat de onderlinge posities van Pluto en zijn drie voornoemde manen zich na iedere twaalf Charon-omlopen (12 × 6,38722 = 76,65 dagen) vrijwel precies herhalen. Een dergelijk verschijnsel wordt baanresonantie genoemd; het kan informatie geven over de wijze waarop het stelsel van Pluto en de drie tot dan toe bekende manen ontstaan is.
Vanaf 13 september 2006 hebben Nix en Hydra van de IAU de aanduidingen 134340-II en 134340-III gekregen.
Kerberos.
Met behulp van Hubbles Wide Field Camera 3 werd op 28 juni en 3 juli 2011 een piepklein vierde maantje gefotografeerd, dat in juli 2013 Kerberos werd gedoopt. Het maantje is mogelijk eerder als een wazig vlekje verschenen op een foto uit 2006, maar doordat een artefact het vlekje grotendeels verborg, werd hier toen geen aandacht aan geschonken. De voorlopige aanduiding ervan is "S/2011 (134340) 1".
Hubble maakte de foto's van Pluto in voorbereiding op de onbemande missie New Horizons.
Styx.
Ongeveer een jaar na de ontdekking van de vierde maan van Pluto werd aangekondigd dat er nog een vijfde maan was ontdekt, die ook in juli 2013 Styx werd gedoopt. De voorlopige aanduiding ervan is "S/2012 (134340) 1".
Status van Pluto.
Pluto is kleiner dan onze maan en die geringe omvang en de sterk elliptische baan om de zon waren voor sommige astronomen een reden om te betwijfelen of het object wel tot de planeten moest worden gerekend en niet een planetoïde is, waarvan er inmiddels honderden in de Kuipergordel gevonden zijn. Pluto werd vanaf zijn ontdekking lange tijd beschouwd als de 'negende planeet': daarnaar was men op zoek geweest om baanafwijkingen van Neptunus te verklaren. Deze status bleef onveranderd totdat in 2003 Eris werd ontdekt, een object met een grotere massa dan Pluto, terwijl ook de omvang ervan wat groter leek dan Pluto werd ingeschat. Overigens, volgens latere schattingen is echter de diameter van Pluto toch iets groter dan die van Eris gebleken. Naar aanleiding van die ontdekking werden de discussies omtrent de status van Pluto opnieuw aangewakkerd. Er was dringend behoefte aan een sluitende definitie die eens en voor altijd duidelijk zou maken welke objecten de titel 'planeet' mogen dragen en welke niet.
Op 24 augustus 2006 werd op het 26e congres van de IAU in Praag beslist dat een planeet een object is dat door zijn eigen zwaartekracht bolvormig is, zich in een baan rond een ster bevindt en de omgeving van zijn baan schoongeveegd heeft van andere objecten. Pluto voldoet wel aan de eerste twee voorwaarden, maar niet aan de laatste. De klassering als planeet werd twijfelachtig.
Omdat Pluto wel aan de eerste twee criteria voor een planeet voldoet, werd er een nieuwe "tussencategorie" in het leven geroepen, die Pluto en vergelijkbare hemellichamen moest onderscheiden van de miljoenen andere objecten in het zonnestelsel. Pluto is sindsdien samen met onder andere Eris en Ceres geklasseerd als dwergplaneet. Er worden nog voortdurend nieuwe hemellichamen ontdekt die tot deze categorie behoren.
Waarneming en verkenning.
Pluto heeft ongeveer magnitude 14 en is al met een redelijk grote amateurtelescoop (diameter 20-25 cm) te zien, maar details zijn zelfs met grote telescopen nauwelijks waarneembaar. Aan het eind van de jaren '80 stonden Pluto en Charon gezien vanaf de aarde afwisselend voor elkaar (occultatie), waardoor uit de wisselende helderheden details over de oppervlakte herleid konden worden. Hieruit werd onder andere duidelijk dat Pluto ijskappen heeft aan de polen en er werden rond de evenaar donkere plekken aangetroffen. Met de Hubble-ruimtetelescoop zijn foto's gemaakt van Pluto waarop zwakke contouren te onderscheiden zijn.
De eerste onbemande missie naar Pluto werd ondernomen met de NASA-ruimtesonde New Horizons, met aan boord een klein deel van de as van de in 1997 overleden ontdekker van Pluto, Clyde Tombaugh. Het ruimtevaartuig werd gelanceerd op 19 januari 2006, en was op 14 juli 2015, na een reis van meer dan 9 jaar, de dwergplaneet op een afstand van 12.500 km met hoge snelheid gepasseerd. Er zijn gedetailleerde foto's gemaakt van Pluto en Charon (en andere manen) en er is onderzoek verricht naar de atmosfeer. Sinds 2016 heeft New Horizons nog andere objecten in de Kuipergordel nader bestudeerd. Na uitvoering van alle geplande missies anno 2020 zal de sonde het zonnestelsel verlaten en diep in het heelal verdwijnen. Uiteindelijk zal het contact met New Horizons verloren gaan.
Een voor december 2004 geplande ruimtemissie met de Pluto Kuiper Express werd geannuleerd wegens financiële problemen.

</doc>
<doc id="17668" url="https://nl.wikipedia.org/wiki?curid=17668" title="Jülich">
Jülich

Jülich (Nederlands: Gulik, in oude Duitse spelling ook "Guelich" of "Gülich") is een stad in de Duitse deelstaat Noordrijn-Westfalen, gelegen in de Kreis Düren aan de Roer. De stad telt inwoners () op een oppervlakte van 90,40 km². Naburige steden zijn onder andere Düren, Eschweiler en Linnich. De stad ligt op ongeveer twintig kilometer ten oosten van de Nederlandse grens bij Ubach-Palenberg en het Nederlandse Landgraaf. 
Geschiedenis.
In de Romeinse tijd was Juliacum een halteplaats aan de heirbaan Boulogne-Keulen. Jülich was gedurende de middeleeuwen en het begin van de moderne tijd de hoofdstad van het belangrijke hertogdom Gulik (Duits: "Herzogtum Jülich") een tot de Nederrijns-Westfaalse Kreits behorend hertogdom binnen het Heilige Roomse Rijk. Het omvatte een gebied langs de Roer, tussen het gebied van de bisschop van Keulen (het keurvorstendom Keulen) en die van Luik, direct grenzend aan het huidige Nederlands Zuid-, Midden- en Noord-Limburg. Het had ongeveer de omvang van het westelijk van Limburg gelegen prinsbisdom Luik. Het oude hertogdom Limburg en de (Brabantse) landen van Overmaas lagen dus ingeklemd tussen deze beide 'buitenlandse' gewesten. Door zijn ligging en omvang zou dit kreits-grensland dan ook gezien kunnen worden als een Nederrijnse voorloper of pendant van de huidige Nederlandse provincie, die toen zelf nog verre van een eenheid vormde. Ook taalkundig sluit het geheel bij Limburg aan. De Limburgse dialecten lopen aan de oostzijde over in de Nederrijnse.
Economie.
In Jülich is het Forschungszentrum Jülich gevestigd, een van de grootste interdisciplinaire onderzoekscentra in Europa. Er wordt onderzoek verricht op het gebied van gezondheid, energie, milieu en informatie. Van 1966 tot 1988 was hier de eerste hogetemperatuurreactor ter wereld in werking.
Daarnaast kent Jülich een suikerfabriek. De plaats is tevens de thuishaven van onder meer de professionele tafeltennisclub TTC indeland Jülich.
Ten oosten van Jülich ligt de dagbouwgroeve Hambach met de stortberg Sofienhöhe die goed vanuit het stadje te zien is.

</doc>
<doc id="17669" url="https://nl.wikipedia.org/wiki?curid=17669" title="Pluto (mythologie)">
Pluto (mythologie)

Pluto is binnen de Romeinse godsdienst de god van de onderwereld. Als zodanig was hij verantwoordelijk voor de afweging van de levens van de zielen die naar de onderwereld kwamen en voor hun bestaan in de onderwereld (welke kon bestaan uit een normaal bestaan, een verheerlijkt bestaan of een bestraffend lijden).
Elementen van Pluto's rol binnen de godsdienst kennen parallellen met het christendom. Met name de beoordeling van het leven en het bijbehorende lot van de ziel na het sterven zijn belangrijke thema's die gelijkenissen vertonen. Tegenwoordig wordt het geldende beeld van Pluto en Hades ook meer beïnvloed door het christendom; Pluto wordt, naarmate de tijd voortschrijdt, meer en meer afgebeeld als kwade godheid, te vereenzelvigen met de duivel in het christelijke geloof. Zo werd hij door de Romeinen echter niet gezien.
Historie van Pluto.
In zijn vroegste "bestaan" was Pluto voor de Romeinen niet de god van de onderwereld. Daarentegen was hij de godheid van onderaardse rijkdommen, van goud en zilver. Zijn naam is waarschijnlijk ook afgeleid van het Griekse woord πλουτος; (ploutos, rijkdom), wat hem een etymologische band geeft met de Griekse god van de rijkdom, Ploutoon.
Naarmate de Romeinen een rijkere godsdienst ontwikkelden (en een groter rijk verzamelden), ontwikkelde Pluto zich. Omdat zijn giften aan de mensheid uit de mijnen kwamen, werd Pluto ook verantwoordelijk voor het onderaardse (het "fysieke" onderaardse). Nog iets later volgde de stap naar het spiritueel onderaardse (de onderwereld) en dus ook de dood. De voortgaande gelijktrekking van de Griekse en Romeinse mythologieën zorgde ervoor dat Pluto gelijk kwam te staan aan Hades en het verband met Plutus kwam te vervallen.
Pluto werd vaak afgebeeld met zijn driekoppige hond Cerberos en een twee-tandige scepter. Ook had hij een hoorn des overvloeds.
Mythologie van Pluto.
Pluto is de koning van de Romeinse onderwereld. Zijn rijk strekt zich uit onder de aarde, onder de wereld van de levende mensen. Het is de plaats waar de zielen van de overledenen heen gaan om de eeuwigheid door te brengen.
Pluto is eindverantwoordelijke voor dit rijk en voor het lot van de zielen (hun bestraffing of beloning), alhoewel er — met name in de Griekse mythologie — medewerkers zijn: (Charon, Cerberus en Minos).
De bekendste mythe waarin Pluto een hoofdrol speelt, is die over het ontstaan van de winter. Volgens de overlevering heerste Pluto alleen over zijn rijk en werd hij eenzaam. De godin Venus en haar zoon Amor schoten te hulp en Amor beschoot Pluto met zijn pijlen. Meteen hierna vertrok Pluto naar de bovenwereld, alwaar zijn oog viel op de beeldschone Proserpina, de dochter van de godin van de aarde Ceres. Pluto ontvoerde haar naar de onderwereld en maakte haar tot zijn vrouw. Uit wanhoop over het lot van haar dochter liet Ceres de aarde vruchteloos worden en stampvoette zij over de wereld, waarbij ieder van haar voetsporen een woestijn werd. Ziende dat het zo niet langer kon, zond Jupiter de god Mercurius naar Pluto met het bevel Proserpina aan haar moeder te retourneren. Pluto gehoorzaamde, maar haalde wel een list uit: voordat Proserpina mocht vertrekken, liet Pluto haar zes zaden van een granaatappel uit de onderwereld eten. Hierdoor werd Proserpina voor zes maanden van ieder jaar gebonden aan Pluto en moest zij tot in de eeuwigheid ieder half jaar met hem doorbrengen in de onderwereld. In deze tijd rouwt Ceres in haar eenzaamheid en laat zij de aarde afkoelen (eerst in de herfst, daarna in de winter). Granaatappelzaden zijn overigens sindsdien een symbool van trouw in het huwelijk.
Naast deze mythe spelen Pluto en zijn rijk bijrollen in verschillende verhalen. Pluto en zijn koningin Proserpina komen als belangrijk element voor in de mythe van Orpheus en Eurydice. Het betreden van het dodenrijk is een van de avonturen die Odysseus moet doorstaan in de Odyssee en dus is ook het rijk van Pluto aan de beurt in de Aeneis.
Sporen van Pluto in onze tijd.
Pluto is de naam van een dwergplaneet en een stripfiguur.
Binnen de ontstaanstheorieën van de Aarde is er een stroming die zegt dat de intense hitte binnen de planeet de voornaamste factor is in de vorming van de planeet; dit heet de Plutonische Theorie. De tegenhangende theorie (dat water een belangrijkere factor was) heet de Neptunische theorie.
"In het hol van Pluto" is een typisch Vlaamse uitdrukking waarmee men op een kleurrijke manier een afgelegen plek omschrijft. Etymologisch vindt deze uitdrukking haar oorsprong bij de toegang tot de onderwereld waar Pluto heerste. 

</doc>
<doc id="17671" url="https://nl.wikipedia.org/wiki?curid=17671" title="Sedan (Frankrijk)">
Sedan (Frankrijk)

Sedan is een Franse gemeente aan de Maas en een onder-prefectuur van het departement Ardennes. 
Geschiedenis.
De oudste vermelding van Sedan dateert uit 997. De plaats hing af van de Abdij van Mouzon, die een priorij bouwde op de plaats van het latere kasteel. De graven Van der Marck verwierven de heerlijkheid Sedan in 1424. Later kwam ze door huwelijk aan de familie De la Tour d'Auvergne. Van 1547 tot 1642, zowat een eeuw lang, was Sedan een vorstendom onafhankelijk van het koninkrijk Frankrijk.
Onder invloed van zijn echtgenote Françoise de Bourbon bekeerde Henri Robert de La Marck zich eind 1562 tot het calvinisme en verklaarde hij het volgende jaar dat katholicisme en protestantisme op vrije en gelijke voet zouden worden uitgeoefend in zijn vorstendom. Sedan werd een simultaneum en oefende grote aantrekkingskracht uit op protestanten die in de omliggende landen werden vervolgd. In 1577 werd er een gereformeerd college gesticht – vanaf 1602 een volwaardige academie –, en de stad bood onderdak aan protestantse ballingen zoals de drukker Jean Jannon en de ondernemer Bernard Palissy. Tegen 1580 was de bevolking met een kwart toegenomen en was er een nieuwe textielsector ontstaan. In 1593 lieten prinses Charlotte de La Marck en prins-gemaal Hendrik de La Tour d'Auvergne een protestantse tempel bouwen. Na haar dood het volgende jaar gaf Hendrik opdracht voor de constructie van een nieuw stadhuis en een militaire school. Hij liet de bloeiende stad ook versterken. 
Sedan werd in 1642 geannexeerd door Lodewijk XIV na een samenzwering waarbij prins Frederik Maurits de La Tour d'Auvergne betrokken was. Abraham Fabert werd in dat jaar gouverneur van Sedan en opende er de koninklijke manufactuur Le Dijonval. Aan het einde van de 19e eeuw werd de textielnijverheid grootschaliger. De neergang van deze industrie duurde van het midden tot het einde van de 20e eeuw.
Tussen 1790 en 1801 was Sedan een bisdom. In de Frans-Pruisische Oorlog werd op 2 september 1870 tijdens de Slag bij Sedan de Franse keizer Napoleon III met 91.000 van zijn soldaten gevangengenomen. Tot 1875 was Sedan een vestingstad. Hierdoor was er geen treinstation in de stad zelf; het dichtstbijzijnde station was in Donchery. Pas in 1884 werd het station van Sedan geopend. Tussen 1899 en 1914 was er ook een tram in Sedan. Tijdens de Tweede Wereldoorlog vielen de Duitse troepen het neutrale België binnen en staken in de Operatie Fall Gelb bij Sedan de Maas over, waardoor zij achter de Maginotlinie konden komen.
Bezienswaardigheden.
Bezienswaardig is het kasteel van Sedan, met 35.000 m2 een van de grootste kastelen van Europa.
Geografie.
De oppervlakte van Sedan bedroeg op ; de bevolkingsdichtheid was toen inwoners per km².
De Maas stroomt door de gemeente. Het Canal de la Meuse volgt de loop van de Maas in Sedan, uitgezonderd een meander van de Maas ter hoogte van het oude stadscentrum, die wordt afgesneden door het kanaal.
De onderstaande kaart toont de ligging van Sedan met de belangrijkste infrastructuur en aangrenzende gemeenten.
Stedenbouw.
Sedan bestaat uit verschillende wijken:
Faubourg de la Cassine.
Deze wijk ligt op de oostelijk oever van de Maas ten noorden van het centrum. Hier staan de oude, 18e-eeuwse gebouwen van de Koninklijke manufactuur van Le Dijonval. Verder is hier het ziekenhuis Centre hospitalier de Sedan gevestigd. Cultusplaatsen zijn de rooms-katholieke Chapelle de la Miséricorde (18e eeuw) en de Turkse moskee.
Faubourg du Ménil.
Deze wijk ligt in het zuidoosten van de gemeente. Hier staan de gebouwen van de voormalige kazerne Quartier Fabert, gebouwd tussen 1691 en 1696. Het gebouw is anno 2022 eigendom van de gemeente. Ernaast ligt de brandweerkazerne.
Fond de Givonne.
De wijk ligt in het oosten van de gemeente langsheen de autoweg D977. De neogotische rooms-katholieke kerk Saint-Étienne du Fond de Givonne werd gebouwd in 1845 en herbouwd in 1925 nadat ze zware oorlogsschade had geleden tijdens de Eerste Wereldoorlog.
Frénois.
In 1965 werd Frénois als onafhankelijke gemeente opgeheven en opgenomen in de gemeente Sedan. Het dorp ligt in het zuidwesten van de gemeente. De oudste delen van de parochiekerk Saint-Pierre-Saint-Paul (het schip en de toren) zijn 12e-eeuws. Het koor werd gebouwd in 1624. De kerk werd sterk verbouwd in de 18e en 19e eeuw.
Hauteurs.
Deze nieuwbouwwijk ligt ten oosten van de Faubourg de la Cassine op de oostelijke oever van de Maas. Hier werd in de tweede helft van de 20e eeuw vooral hoogbouw neergezet. De 19e-eeuwse kazerne Asfeld is omgebouwd in appartementen. Een historisch monument is de crypte van de verdwenen kapel van het klooster van de Ierse kapucijnen. Dit klooster werd gebouwd vanaf 1657 en het gewelf van de crypte is uit 1662. De gemeentelijke begraafplaats Saint-Charles ligt in deze wijk. Hier staat een Duits monument voor de gesneuvelden van 1914, ontworpen door Ludwig Lony en opgericht in 1915. Dit neoklassieke monument gebouwd in gewapend beton is beschermd als een historisch monument.
La Sorille.
Deze wijk ligt tussen de Maas en het Canal de la Meuse. Hier was in de 19e eeuw industrie gevestigd. De onderprefectuur is sinds 1954 hier gevestigd in een voormalige woning uit 1923. In de jaren 1950 en 1960 werden er appartementsgebouwen neergezet.
Le Lac.
Deze wijk op de oostelijke oever van de Maas is genoemd naar het meer in het zuiden van de gemeente. Hier werd vanaf de late jaren 1960 hoogbouw neergezet. Het voetbalstadion Stade Louis Dugauguez met een capaciteit van meer dan 24.000 ligt langs de Maas en werd geopend in 2000.
Sedan Centre.
Deze wijk ligt centraal op de oostelijke oever van de Maas. Hier was industrie - al in de 16e eeuw was er een watermolen; later kwam er textielindustrie en een brouwerij - maar deze wijk is anno 2022 residentieel met ook scholen en musea. Cultusplaatsen zijn de protestantse tempel (1893), de rooms-katholieke kerk Saint-Charles-Borromée (1601), voormalige kathedraal en voordien protestantse kerk, en de synagoge Mazuel (1878).
Torcy.
Het treinstation werd tussen 1879 en 1884 gebouwd op de westelijke oever van de Maas. In de wijk waren eerder, in de jaren 1860, al scholen gebouwd: het Lycée professionel Jean-Baptiste Clément en de school en het klooster van de sœurs de l’Assomption de Dom Mabillon. Rond het station kwamen er ook fabrieken en een brouwerij. In de jaren 1960 en 1970 werden in de wijk appartementsgebouwen neergezet. Een cultusplaats is de rooms-katholieke kerk Notre Dame-Saint-Léger de Torcy (19e eeuw). 
Torcy-Cités.
De wijk aan de spoorweg werd gebouwd vanaf 1950 om betaalbare woningen te voorzien. Dit gebeurde via hoogbouw. Vanaf 2006 is er begonnen met een project om deze wijk van meer groen te voorzien en de leefbaarheid te verbeteren. Een cultusplaats is de rooms-katholieke parochiekerk Saint-Vincent-de-Paul (1968).
Vieux Sedan.
In deze wijk op de oostelijke oever van de Maas liggen het kasteel van Sedan, de Académie des exercices (oude militaire school uit 1607), het paleis van de prinsen van Sedan (1611) en het voormalige stadhuis (1613). In deze wijk liggen belangrijke pleinen zoals het Place de la Halle. Aan het einde van de 19e eeuw werden de bastions van de stad gesloopt. De Place Alsace-Lorraine kwam in de plaats van Bastion Bourbon en werd het nieuwe stadscentrum. De Place Nassau kwam in de plaats van Bastion Nassau. In de 19e eeuw kwam hier ook enige industrie. De gemeentelijke administratie is gevestigd in het voormalige gebouw van de Banque de France (1859).
Demografie.
Onderstaande figuur toont het verloop van het inwonertal (bron: INSEE-tellingen).
Sport.
Sedan heeft een eigen voetbalclub, CS Sedan Ardennes.
Sedan is één keer etappeplaats geweest in wielerkoers Ronde van Frankrijk. In 2003 won de Australiër Baden Cooke er de etappe.
Stedenband.
Sinds 1991 onderhoudt Sedan een stedenband met Eisenach in Duitsland.

</doc>
<doc id="17673" url="https://nl.wikipedia.org/wiki?curid=17673" title="Woudrichem (gemeente)">
Woudrichem (gemeente)

Woudrichem (uitspraak: Wou-drie-chèm, met een è als in 'elf') (Brabants: "Woerkem" of "Woerkum") is een voormalige gemeente in de Nederlandse provincie Noord-Brabant. De gemeente had 14.729 inwoners (31 mei 2018, bron: CBS).
Gemeentefusies.
De gemeente werd in 1973 gevormd door een fusie van de reeds bestaande gemeente Woudrichem met Almkerk c.a., Andel en Giessen.
De gemeenten Aalburg, Werkendam en Woudrichem (alle gelegen in het Land van Heusden en Altena) zijn op 1 januari 2019 gefuseerd tot de nieuwe gemeente Altena. De drie gemeenteraden besloten hiertoe op 26 januari 2016.
Plaatsen in de gemeente.
Naast de stad Woudrichem (hoofdplaats van de gemeente) maakten ook de volgende dorpen deel uit van de gemeente Woudrichem:
Daarnaast behoorden enkele buurtschappen tot de gemeente, waaronder Duizend Morgen, Stenenheul, Eng en Zandwijk.
Topografie.
"Topografische gemeentekaart van Woudrichem, maart 2017"
Politiek.
Gemeenteraad.
De gemeenteraad van Woudrichem bestond uit 15 zetels. Hieronder staat de samenstelling van de gemeenteraad van 1994 tot en met 2018:
Monumenten.
De gemeente telde een aantal rijksmonumenten, gemeentelijke monumenten en oorlogsmonumenten, zie:

</doc>
<doc id="17676" url="https://nl.wikipedia.org/wiki?curid=17676" title="UTC">
UTC

UTC (Engels: Universal Time Coordinated; in het Nederlands ook aangeduid als "gecoördineerde wereldtijd") is sinds 1972 een internationale tijdsaanduiding, gebaseerd op een atoomklok en gecoördineerd met de rotatie van de aarde. Deze standaardtijd is de opvolger van Greenwich Mean Time (GMT) en verschilt daar nooit meer dan een seconde van. De gecoördineerde tijd is van belang wanneer tijden wereldwijd afgestemd moeten worden, bijvoorbeeld voor transport of communicatie.
Etymologie.
De volgorde van de letters in de internationale afkorting 'UTC' is een compromis tussen het Engelse "Coordinated Universal Time" – wat zou resulteren in de afkorting 'CUT' – en het Franse "Temps Universel Coordonné" – wat zou resulteren in de afkorting 'TUC'. Bijgevolg is de overeengekomen afkorting in beide talen een niet correcte representatie van de voluit geschreven uitdrukking. In het Engels wordt UTC daarom ook wel uitgeschreven als "Universal Time Coordinated".
In leger, zee- en luchtvaart wordt UTC ook wel aangeduid als "Zulu time", verwijzend naar nul-meridiaan of "zero meridian". De code voor 'z' is in het NAVO-spellingsalfabet 'zulu'.
Definitie.
Hoewel de tijd ruwweg overeenkomt met GMT zijn ze niet exact hetzelfde. GMT is een tijdzone die met name in Europa en Afrika gebruikt wordt en UTC is een tijdstandaard die niet aan een tijdzone gekoppeld is. UTC wordt voornamelijk in computersystemen gebruikt en is in een aantal vakgebieden de standaardtijd. Tijdzones worden in systeemtoepassingen vervolgens afgeleid van UTC, bijvoorbeeld UTC+1. In reguliere communicatie wordt soms nog een tijdzone gebruikt, bijvoorbeeld GMT+1. Om het door de vertraagde aardrotatie veroorzaakte verschil te compenseren, moeten er schrikkelsecondes worden gebruikt. Het verschil is nooit meer dan een seconde en voor de meeste toepassingen dan ook niet van belang.
Notatie.
Bij grensoverschrijdende toepassingen (bijvoorbeeld het internet) worden tijdstippen vaak in UTC en op een universele manier genoteerd, onder andere met behulp van een 24-uursnotatie (dus zonder am/pm) zonder punten. De tijdsnotatie "1315" betekent dus kwart over 1 's middags volgens de standaardconventie (op de meridiaan van Greenwich).
De volledige notatie is vastgelegd in ISO-standaard ISO 8601 en het gebruik ervan wordt, weliswaar mét scheidingstekens, ook aanbevolen door het W3C (World Wide Web Consortium).
De tijd in een bepaalde tijdzone wordt aangegeven met het verschil ten opzichte van UTC. Zo wordt de tijd die vijf uur achterloopt op UTC (UTC−5) aangeduid met bijvoorbeeld . Een tijdstip in de UTC-zone zelf, UTC+0, wordt soms aangeduid met een Z (van Zulu time), bijvoorbeeld 21:50Z. De meest uitgebreide notatie, met ook de datum, minuten en seconden erbij, is , waarbij de T de datum en tijd scheidt. Dit voorbeeld geeft UTC−5 aan en drukt exact hetzelfde moment in de tijd uit als (de datum en tijd in UTC; merk op dat de datum in dit voorbeeld dan al een dag voorloopt).
In West-Europa, uitgezonderd de Britse eilanden, Canarische Eilanden en Portugal geldt Midden-Europese Tijd, met in de winter UTC+1 en in de zomer UTC+2 (respectievelijk 1 en 2 uur later dan de standaardtijd). Op de Britse eilanden, Canarische Eilanden en in Portugal geldt West-Europese Tijd, met in de winter UTC en in de zomer UTC+1.
Gebruik.
Een toepassing waarbij de verwijzing naar UTC belangrijk is, is de tijdsbepaling in de scheep- en luchtvaart. In pilotbooks, getijdentabellen en weerrapporten wordt veelal gebruikgemaakt van UTC. De gebruiker van deze hulpmiddelen zal normaliter weten hoe de plaatselijke tijdzone zich verhoudt tot de gecoördineerde wereldtijd.
Wereldwijd uitzendende radiostations gebruiken UTC bij het publiceren van de programmagegevens. De digitale tachograaf maakt ook gebruik van UTC, wat de controle van internationaal vervoer op rij- en rusttijden vergemakkelijkt.
UT.
UTC is een versie van UT (Universal Time); het verschil is dat UT gebaseerd is op de aardrotatie in relatie tot ver verwijderde sterren en quasars, met aanpassingen om deze tijd meer in overeenstemming te laten zijn met de zonnetijd. Indien nodig wordt er een schrikkelseconde ingelast in UTC-tijd om deze in overeenstemming te brengen met UT. UTC wijkt hooguit 1 seconde af van UT-tijd. Andere versies van UT zijn UT0, UT1, UT1R en UT2.

</doc>
<doc id="17679" url="https://nl.wikipedia.org/wiki?curid=17679" title="Prisma (wiskunde)">
Prisma (wiskunde)

In de meetkunde is een prisma een veelvlak met twee congruente en evenwijdige formula_1-zijdige veelhoeken, die niet geroteerd zijn ten opzichte van elkaar, als grond- en bovenvlak, die door formula_1 zijvlakken met elkaar worden verbonden. Deze verbindende zijvlakken zijn parallellogrammen. Alle doorsnedes evenwijdig aan het grondvlak van een prisma zijn dus congruent. Het grondvlak van een prisma heeft drie of meer hoekpunten.
Pentaprisma's zijn er een voorbeeld van. Pentaprisma's en prisma's in het algemeen, in glas uitgevoerd, worden veel in de geometrische optica gebruikt. Het licht gaat door pentaprisma's een andere weg dan door optische prisma's. Een prisma is in de algemenere zin een cilinder.
De verschillende vlakken.
Een recht prisma is een prisma, waarin de verbindende ribbes en zijvlakken loodrecht op de grondvlakken staan. Dit houdt in dat de verbindende zijvlakken rechthoeken of vierkanten zijn. Als de verbindende ribben en zijvlakken niet loodrecht op het grondvlak staan, spreekt men van een scheef prisma.
Een kubus is een prisma. Wanneer het grond- en bovenvlak van een lichaam twee regelmatige veelhoeken, maar geen vierkant, zijn, maar de zijvlakken ertussen wel vierkant, is het lichaam een halfregelmatig veelvlak. Een parallellepipedum is een prisma waarvan het grondvlak een parallellogram is, of anders gezegd, een veelvlak dat uit zes zijvlakken bestaat die allemaal een parallellogram zijn. Een romboëder is zo'n parallellepipedum, daar zijn alle zijvlakken van een ruit.
Het duale veelvlak van een recht prisma is een bipiramide. De prisma’s vormen een deelverzameling van de prismatoïden.
Volume.
Het volume van een recht prisma met formula_3 de oppervlakte van het grondvlak en formula_4 de hoogte, dus loodrecht op dat grondvlak, is formula_5. Dit geldt ook voor scheve prisma’s.
Varianten.
Er bestaan nog meer varianten, bijvoorbeeld
Een antiprisma is een gedraaid prisma. De zijvlakken, die het grond- en bovenvlak met elkaar verbinden, zijn driehoeken.

</doc>
<doc id="17680" url="https://nl.wikipedia.org/wiki?curid=17680" title="Prisma (optica)">
Prisma (optica)

In de optiek wordt met een prisma een transparant optisch element bedoeld met vlakke gepolijste oppervlakken. Ten minste twee van deze oppervlakken dienen niet parallel aan elkaar te zijn. Als een lichtstraal door het prisma via deze beide oppervlakken schijnt, wordt de lichtstraal afgebogen, tenminste als de brekingsindex van het glas afwijkt van de omgeving. Voor de grootte van de afbuiging zie bij refractie.
Met "optisch prisma" wordt vaak een driehoekig prisma bedoeld, zoals op bijgevoegde afbeelding. Deze vorm wordt in de spectraalanalyse gebruikt om licht van verschillende golflengten in verschillende richtingen af te buigen om zo het spectrum te kunnen bekijken.
Een andere toepassing van prisma's maakt gebruik van de totale reflectie als het licht onder een grote hoek uittreedt. Dergelijke prisma's worden onder andere gebruikt in prismakijkers en spiegelreflexcamera's.

</doc>
<doc id="17683" url="https://nl.wikipedia.org/wiki?curid=17683" title="Utrecht (agglomeratie)">
Utrecht (agglomeratie)

De agglomeratie Utrecht is een officieuze aanduiding voor het grotendeels aaneengesloten stedelijk gebied in het centrum van de provincie Utrecht. De agglomeratie is onderdeel van de Randstad. Samen met het Gooi en de omgeving van Amersfoort behoort zij tot de oostelijke noordvleugel van de Randstad. Het gebied ligt globaal tussen Breukelen in het noordwesten, de Utrechtse Heuvelrug in het oosten, de Lek in het zuiden en Woerden in het westen. De agglomeratie omvatte in 2022 in enge zin ca. 550.000 inwoners, in een ruimere opvatting ca. 710.000 inwoners, en in zeer ruime zin ca. 800.000 inwoners.
Fysiek aaneengesloten agglomeratie.
In enge zin omvat de agglomeratie de stad Utrecht tezamen met de kernen die hier fysiek mee verbonden zijn. Utrecht gaat in het westen voorbij Oog in Al en Kanaleneiland over in de Vinex-locatie Leidsche Rijn, indirect aansluitend op de plaatsen Vleuten, De Meern en Haarzuilens. De Utrechtse stadswijk Zuilen-Noord en het industrieterrein bij Overvecht-Noord liggen op ca. anderhalve kilometer afstand van Maarssen, de Vinex-wijk ’t Zand ligt hemelsbreed op één kilometer van Maarssenbroek. Via het industrieterrein Lage Weide zijn alle hiervoor genoemde plaatsen en wijken verbonden. &lt;br&gt;
Direct ten zuiden van Utrecht ligt Nieuwegein, ooit gebouwd als satelliet- en forensengemeente van Utrecht. Wat Nieuwegein van Utrecht-Zuid scheidt is het Amsterdam-Rijnkanaal. Op dit scheidingselement (kanaalbreedte: ca. 120 meter, omliggend bermgebied ca. 150 meter, totaal: 270 meter) na grenst de bebouwing van Kanaleneiland-Zuid en industrieterrein Laagraven aan de bebouwing van de noordelijke wijken van Nieuwegein (Blokhoeve, Huis de Geer, Galecop-Noord). Nieuwegein grenst op zijn beurt in het westen aan de kleinere forensenplaats IJsselstein en in het zuiden aan het oude stadje Vianen, die daarom gerekend kunnen worden tot de fysiek aaneengesloten agglomeratie van Utrecht. Nieuwegein en IJsselstein zijn verbonden met Utrecht Centraal Station via het sneltramtracé.&lt;br&gt; In het noordoosten grenst Utrecht aan de Bilt en Bilthoven. De dorpskern van de Bilt is gesitueerd aan de Utrechtseweg (N237) en wordt door vele bussen met Utrecht verbonden. De wijk Bilt-Zuid ligt op minder dan een kilometer afstand van De Berekuil, een markant grenspunt van de stad Utrecht. Tussen de Berekuil en het kerndorp de Bilt is de afstand ca. 1,7 kilometer. Groenekan – een oud dorp dat behoort tot de gemeente de Bilt doch hier ver ten noordwesten van gesitueerd is – wordt van Utrecht-Overvecht gescheiden door enkel de verkeersknoop Utrecht-Noord.
Dit fysiek aaneengesloten stadsgebied van Utrecht telt ongeveer 550.000 inwoners. Ten oosten van Utrecht worden ook de kernen Zeist en Driebergen-Rijssenburg, samen ongeveer 85.000 inwoners, vaak gerekend tot de agglomeratie Utrecht. De reistijd vanuit het intercitystation Driebergen-Zeist naar Utrecht Centraal is slechts 8 minuten. Ook is er een rechtstreekse verbinding met Schiphol en Amsterdam Centraal. De overige dorpen in de gemeenten Zeist en Utrechtse Heuvelrug (zoals Bosch en Duin, Den Dolder, Maarn, Doorn en Amerongen) worden vanwege de grotere (reis)afstand tot de stadsgrenzen van Utrecht doorgaans niet meegerekend.
Stadsgewest/agglomeratie Utrecht.
Over het algemeen worden de volgende plaatsen gerekend onder de agglomeratie in ruimere zin. Wegens de grotere afstand tot de fysieke stadsgrenzen van de stad Utrecht zijn een aantal kernen van de gemeenten De Bilt, Zeist en Utrechtse Heuvelrug niet meegerekend.
Totaal: 710.531 inwoners.
De hiervoor genoemde plaatsten vallen vrijwel geheel samen met de BRU, de voormalige bestuurskundige belichaming van dit eenheidsgebied.
Grootstedelijk gewest/economisch en cultureel draaggebied.
Utrecht is als stad het centrale punt wat betreft werkgelegenheid, onderwijs, cultuur, stadsrecreatie, winkelmogelijkheden en logistiek in de provincie Utrecht en zelfs (ver) daarbuiten. Zo trekt het vele bezoekers uit het Gooi en het noorden van Noord-Brabant aan. Vanwege het ontbreken van bepaalde grootstedelijke faciliteiten in middelgrote steden in omringende provincies komen ook inwoners van deze gebieden met regelmaat richting Utrecht. Het grootstedelijk gewest betreft naast de agglomeratie zelf ook plaatsen als Woerden, Breukelen, Doorn en Culemborg. Het forensisme vanuit deze plaatsen is namelijk groot, en hun afstand tot de stad beperkt. Grofweg huisvest dit gebied zo’n 800.000 inwoners.
In de jaren 70 en 80 waren vooral Nieuwegein, Maarssen en Zeist de grootste groeikernen buiten de stad Utrecht. In de jaren 90 en nu zijn dat vooral Houten en Leidsche Rijn. Leidsche Rijn was in 2003 de grootste nieuwbouwlocatie van Nederland. Het gebied omvat ook de nieuwbouwlocaties in Vleuten-De Meern. Beide plaatsen behoren sinds 2001 tot de gemeente Utrecht. Het stadsdeel zal rond 2025 klaar zijn en dan zullen er volgens de gemeente Utrecht ongeveer 90.000 mensen wonen.

</doc>
<doc id="17687" url="https://nl.wikipedia.org/wiki?curid=17687" title="Zwart (kleur)">
Zwart (kleur)

Zwart geldt als de donkerste kleur die er is. Samen met wit en grijs behoort zwart tot de achromatische ("neutrale") ofwel niet-bonte kleuren. Deze staan in tegenstelling tot de bonte kleuren.
Soms wordt gezegd dat zwart geen kleur is, enerzijds omdat puur zwart ontstaat als er geen licht is, of als er geen licht wordt gereflecteerd en anderzijds omdat zwart geen tint heeft. Een object wordt dan ook waargenomen als zwart, als het zo donker is – dat wil zeggen, zo weinig van het opvallende licht terugkaatst (en ook zo weinig licht uitzendt) – dat er voor het oog geen tint of verzadiging te onderscheiden is.
Zwart komt, evenmin als wit, niet voor in het kleurenspectrum.
Zwart wordt door de kijker wel ervaren als een kleur, maar zonder tint. Er zijn dan ook zwarte pigmenten die in druktechniek en in schilderijen worden gebruikt.
Pigmenten en kleurstoffen.
De naam van een zwart pigment is vaak afkomstig van de bron waar dit pigment uit gemaakt wordt. Zo werd lampenzwart oorspronkelijk gemaakt van het roet dat bijvoorbeeld door een walmende olielamp werd geproduceerd. Bij menging met wit worden deze zwarte pigmenten niet altijd grijs. Soms is er een duidelijke kleurzweem, bijvoorbeeld groen, blauw of bruin.
Er bestaan ook vele zwarte inkten. De donkerste daarvan is Oost-Indische inkt, met roetdeeltjes die in water zweven.
Bourgondisch zwart.
Meesterververs in het tegenwoordige Vlaamse Mechelen verfden in de vijftiende en zestiende eeuw laken in de diepzwarte kleur die Bourgondisch zwart werd genoemd. Dit omdat de rijke elite van en rond het Bourgondische hof kleding van deze indertijd ongekende diepzwarte kleur ging dragen als teken van hun rijkdom.
Gebruik en gevoelswaarde.
Als modekleur.
Zwart is anderzijds ook een modekleur die feestelijkheid kan aanduiden. Sinds het laatste kwart van de twintigste eeuw wordt veel zwart gedragen met Kerstmis. Bepaalde subculturen, zoals de goths, dragen ook bij voorkeur zwarte kleding.
In de taal.
Om te benadrukken dat iets erg zwart is, worden adjectieven als "pikzwart", "inktzwart" en "gitzwart" gebruikt.
Verder heeft zwart in de Nederlandse taal overwegend negatieve connotaties; hiervan getuigen woorden als "zwartkijker" en uitdrukkingen als "een zwarte dag".
Subtractieve of additieve kleur.
Zwart wordt als subtractieve kleur verkregen met een zeer donker pigment. Als additieve kleur is zwart het zo veel mogelijk ontbreken van zichtbaar licht.
Zwart als subtractieve kleur.
Het meeste licht dat op een zwart voorwerp valt wordt door de pigmenten van de verf of kleurstof geabsorbeerd. Wordt zwart gemengd met wit, dan ontstaan tinten van grijs.
Zwart als additieve kleur.
Een voorwerp ziet er zwart uit als het een niet-waarneembare hoeveelheid licht uitstraalt of terugkaatst. Bij de monitor van een computer staan de pixels van het scherm in dat geval uit of worden geblokkeerd. Afhankelijk van de hoeveelheid licht in de omgeving en de gebruikte techniek waarmee de monitor werkt kan het zijn dat de monitor zwart als donkergrijs zal weergeven. Andere voorbeelden uit het dagelijks leven zijn zwart papier en zwarte kleding.
In de praktijk.
Geen enkel voorwerp is in werkelijkheid volledig zwart, er wordt namelijk altijd wel iets van het opvallende licht teruggekaatst. De enige uitzondering hierop vormen zwarte gaten; door de extreme zwaartekracht die hier heerst, kan geen enkele vorm van licht of andere elektromagnetische straling eruit ontsnappen.
Er worden pogingen gedaan om het zuiverst mogelijke zwart te produceren. Een voorbeeld daarvan is Vantablack, dat meer dan 99,9 % van alle licht absorbeert. Het materiaal bestaat uit koofstofbuisjes op nanoschaal. Een conventionele zwarte verf absorbeert 99,7% van al het zichtbare licht.
Alle lichamen, zelfs als ze als zwart zijn en ze zich in het donker bevinden, stralen licht uit. Bij kamertemperatuur is dat infrarood, voor het menselijk oog onzichtbaar. De straling van een zwart lichaam heeft aanleiding gegeven tot het postulaat dat elektromagnetische straling uit kwanta bestaat. Bij hogere temperaturen wordt een zwart lichaam roodgloeiend en zelfs witgloeiend.
Kleurschakeringen in de buurt van zwart.
Nachtblauw, Donker taupe, Antraciet, Onyxkleur, Gitzwart, Café noir, Raisin black, Olijfzwart

</doc>
<doc id="17690" url="https://nl.wikipedia.org/wiki?curid=17690" title="Richtlijn Omgevingslawaai">
Richtlijn Omgevingslawaai

De Europese Richtlijn Omgevingslawaai is een richtlijn, opgesteld door de Europese Raad en het Europees Parlement, waarmee de EU wil bereiken dat omgevingslawaai in alle lidstaten op een uniforme wijze wordt behandeld. Als eerste stap zijn de verschillende dosismaten voor geluid in de verschillende Europese landen geharmoniseerd. Bovendien worden de landen verplicht om over de geluidsbelasting in hun land te rapporteren, en dit ook aan het publiek openbaar te maken. Lidstaten moeten dan ook actieplannen maken, om te hoge geluidbelastingen terug te dringen. Elke vijf jaar moet over de voortgang gerapporteerd worden. 
Inhoud.
De richtlijn bevat de volgende elementen:
De richtlijn heeft in de eerste plaats betrekking op agglomeraties met meer dan 250.000 inwoners, op grote infrastructurele geluidsbronnen, zoals de meeste rijkswegen en spoorlijnen in Nederland en op grote luchthavens (in Nederland alleen Schiphol). Op 6 juli 2004 heeft Nederland deze richtlijn geïmplementeerd in nationale wetgeving door middel van het Besluit omgevingslawaai (BESLUIT van 6 juli 2004, houdende regels met betrekking tot de weergave en de beheersing van omgevingslawaai alsmede inwerkingtreding van de Wet van 30 juni 2004 tot wijziging van de Wet geluidhinder, de Wet luchtvaart en de Spoorwegwet in verband met de implementatie van de richtlijn omgevingslawaai) 
Doel.
Op Europees niveau is, als voornaamste doel op het gebied van geluidshinder, gesteld dat niemand mag worden blootgesteld aan geluidsniveaus die zijn of haar gezondheid en de kwaliteit van zijn/haar bestaan in gevaar brengen. Op 25 juni 2002 is, als onderdeel van een nieuw Europees raamwerk voor geluidsbeleid, de Richtlijn Omgevingslawaai vastgesteld. Het doel van de richtlijn is, om op basis van prioriteiten, de schadelijke gevolgen (inclusief hinder) van blootstelling aan omgevingslawaai te vermijden, voorkomen of verminderen. 
Daarnaast moet de richtlijn een grondslag bieden voor het ontwikkelen van Europees bronbeleid. Het gaat daarbij om eventuele aanscherping van de maximale geluidsniveaus (bronvermogens) van de belangrijkste bronnen. Hieronder vallen onder andere weg- en spoorwegvoertuigen en -infrastructuur, vliegtuigen, materieel voor gebruik buitenshuis en in de industrie en verplaatsbare machines.
Dosismaat.
De invoering van een Europees systeem van geluidsbelastingkaarten vereist de invoering van geharmoniseerde geluidsbelastingindicatoren. Voor het bepalen van de hinder is dit het equivalente dag-avond-nachtniveau Lden en voor slaapverstoring de Lnight (de equivalente geluidsbelasting gedurende de gehele nacht). 
Sinds de wetswijziging van juli 2004 staat deze dosismaat ook in de Nederlandse Wet geluidhinder. Voor industrielawaai wordt voorlopig nog de oude dosismaat gebruikt. etmaalwaarde.

</doc>
<doc id="17691" url="https://nl.wikipedia.org/wiki?curid=17691" title="Ezelsbruggetje">
Ezelsbruggetje

Een ezelsbruggetje is de benaming voor een mnemotechniek om iets heel anders makkelijk te kunnen onthouden. Veelal is het te onthouden ezelsbruggetje op zichzelf nonsens. Het kan zijn dat het ezelsbruggetje zelf niet te onthouden is, of dat de informatie tegenstrijdig of dubbelzinnig is ("welke is het nou?"). In dat geval is het bruggetje contraproductief.
Het woord is misschien afkomstig van het feit dat de ezel maar een heel klein randje nodig heeft om snel op de plek van bestemming te komen; een plank over een sloot volstaat al. Het woord ezelsbrug bestond reeds in Griekse oudheid, waar de "pons asinorum" een stelling uit de euclidische meetkunde is, maar bestaat in zijn huidige betekenis al minstens sinds de Latijnse scholastiek in de middeleeuwen.
Voorbeelden.
CASSA verwijst naar het onthouden van de onthoudprincipes, een "meta-ezelsbruggetje" dus.
Biologie.
De volgorde van de vier magen (Pens, Netmaag, Boekmaag en Lebmaag) van de koe: "PeNBoL" of "Pieter Neugt Bij Linda"
Anatomie.
N. Olfactorius, Opticus, Oculimotorius, Trochlearis, Trigeminus, Abducens, Facialis, VestbuloCochlearis, Glossopharyngicus, Vagus, Accesorius, Hypoglossus
Deze hersenzenuwen worden wereldwijd door medici aangeduid als N. I t/m N. XII, waarbij "N." de afkorting is voor nervus wat zenuw betekent. Hersenzenuwen worden afgekort met "N."; alle andere zenuwen met "n.". Drie van de twaalf hersenzenuwen zijn sensorisch, vijf zijn motorisch en de overige vier hebben zowel een sensorische als een motorische functie.

</doc>
<doc id="17692" url="https://nl.wikipedia.org/wiki?curid=17692" title="Etmaalwaarde">
Etmaalwaarde

De etmaalwaarde is een getal om de geluidsbelasting uit te drukken. De etmaalwaarde werd in de Nederlandse geluidswetgeving voor het omgevingslawaai gebruikt sinds ongeveer 1986. Vanaf 2004 werd de etmaalwaarde vervangen door de Lden.
De etmaalwaarde is als gedefinieerd als de hoogste waarde van:
Voor wegverkeer heeft men een uitzondering gemaakt. Daar wordt de geluidsbelasting voor de avond niet meegenomen.
In de meeste gevallen is de nachtperiode maatgevend voor de etmaalwaarde. Dat betekent dat om aan de wetgeving te voldoen, er veelal alleen in de nachtperiode eisen worden gesteld.
Dit principe gaat veranderen met de invoering van de Lden.
In de arbowetgeving wordt de etmaalwaarde niet gebruikt, daar gebruikt men het equivalente geluidsniveau zonder toeslagen voor de dag, avond of nacht.

</doc>
<doc id="17694" url="https://nl.wikipedia.org/wiki?curid=17694" title="Lden">
Lden

De "L"den (Engels: "Level day-evening-night") is een Europese maat om de geluidsbelasting door omgevingslawaai over een heel etmaal uit te drukken. Met ingang van 2004 werd het gebruik van de "L"den in alle Europese landen verplicht. Dit hing samen met de implementatie van de Europese Richtlijn Omgevingslawaai. Tot dat moment werd de etmaalwaarde gebruikt om de geluidshinder te bepalen in de Nederlandse geluidswetgeving. 
Definitie.
Voor de bepaling van "L"den wordt het etmaal in drie periodes verdeeld: 
Eerst wordt per periode het equivalente geluidsniveau over een heel jaar bepaald, uitgedrukt in dB(A). 
Bij de avond en de nachtwaarde wordt vervolgens een straffactor van respectievelijk 5 en 10 dB(A) opgeteld. De reden hiervan is dat een bepaald geluidsniveau in de avond en de nacht door het verminderen van geluiden uit de omgeving als hinderlijker wordt ervaren dan het geluid van overdag. Een andere reden is dat het voor eventuele slaapverstoring gedurende de nacht van belang is 's nachts strengere eisen te stellen. Er is geen wetenschappelijke basis voor de exacte grootte van deze straffactoren, maar ze worden algemeen gehanteerd.
De "L"den is ten slotte het logaritmisch gemiddelde van de dag-, avond- en nachtwaarde, waarbij gebruik wordt gemaakt van een 'energetische' middeling. Dit betekent dat de duur van elke periode ook wordt meegewogen.
In formulevorm wordt de "L"den als volgt gedefinieerd: 
Verschil tussen "L"den en etmaalwaarde.
Het verschil tussen de oude dosismaat "L"etmaal en de nieuwe dosismaat "L"den is de manier waarop de geluidsniveaus van de verschillende etmaalperioden (dag, avond en nacht) worden samengevoegd tot één getal. Bij "L"etmaal geldt dat de maximale waarde van de drie etmaalperioden (de hoogste van de drie dus), inclusief de straffactoren, maatgevend is voor de waarde van "L"etmaal. Bij "L"den is dat een energetische middeling over de drie etmaalperioden.
Voor de wetgeving op geluidsgebied betekent dit dat het geluid in alle drie de periodes voortaan moet worden berekend en op de hier beschreven manier bij elkaar geteld. 
Globaal gezien levert de "L"den voor het geluid van wegverkeer of spoorwegverkeer een ongeveer 2 dB lager getal op dan de etmaalwaarde, maar dit kan afhangen van de specifieke situatie. Dat de getalswaarde lager wordt, betekent echter niet dat de wetgeving hierdoor zal worden aangescherpt. Men probeert de verandering "normneutraal" door te voeren.
Voor bronnen die alleen overdag overlast geven betekent het dat "L"den exact formula_2 lager is dan "L"etmaal.

</doc>
<doc id="17696" url="https://nl.wikipedia.org/wiki?curid=17696" title="Etmaalwaarde (geluid)">
Etmaalwaarde (geluid)



</doc>
<doc id="17698" url="https://nl.wikipedia.org/wiki?curid=17698" title="Zwarte straler">
Zwarte straler

In de natuurkunde is een zwarte straler of zwart lichaam een 'geïdealiseerd' (theoretisch volmaakt) object dat alle elektromagnetische straling die erop valt, absorbeert (en dus niet reflecteert). Door de absorptie van deze energie wordt de temperatuur van dit object hoger dan de omgevingstemperatuur. Deze warmte wordt aan de omgeving afgegeven in de vorm van elektromagnetische straling die warmtestraling wordt genoemd. Een 'zwarte straler' zendt altijd op alle frequenties/golflengten uit. Een zwarte straler is een ‘ideale uitzender’ en zendt, bij gegeven temperatuur, de maximaal mogelijke hoeveelheid energie per oppervlakte-eenheid uit op elke frequentie/golflengte. De emissiviteit is per definitie 1, de hoogst mogelijke waarde.
Bij lage temperaturen zal de afgegeven hoeveelheid zichtbaar licht relatief verwaarloosbaar zijn en de uitgezonden straling voornamelijk in het infrarode spectrum zijn gesitueerd. Alleen dan is de "zwarte straler" daadwerkelijk min of meer zwart. Bij hoge temperaturen wordt de zwarte straler roodgloeiend of witheet, en heeft het licht dat qua frequentie zichtbaar is voldoende intensiteit om ook daadwerkelijk te zien te zijn.
Het spectrum wordt gegeven door de wet van Planck.
Sterren hebben bij benadering een spectrum als van een zwarte straler. De kosmische achtergrondstraling heeft een spectrum dat vrijwel volmaakt met dat van een zwarte straler van 2,7 kelvin overeenkomt.
Geschiedenis.
De term "zwarte straler" werd in 1862 geïntroduceerd door Gustav Kirchhoff. Voorlopers van de wet van Planck zijn de wet van Rayleigh-Jeans en de stralingswet van Wien. De verschuivingswet van Wien gaf alvast een deel van de wetmatigheden die in de wet van Planck besloten liggen.
Het spectrum van een zwarte straler werd voor het eerst berekend door Max Planck in 1900, die daarvoor de veronderstelling gebruikte – aanvankelijk alleen als rekenmethode – dat elektromagnetische straling alleen in discrete hoeveelheden (kwanta) kon worden doorgezonden. Dit is het beginpunt van de kwantummechanica.
De zwarte straler werd gebruikt voor de vroegere definitie van eenheid van lichtsterkte: de candela.
Formules voor het stralingsspectrum in termen van frequenties.
De hoeveelheid straling van een zwarte straler van temperatuur "T" wordt gegeven door de wet van Planck:
met:
De cosinus laat zien dat de wet van Lambert van toepassing is, een zwarte straler is dus een lambertstraler. Deze cosinus kan weggelaten worden uit de formule als "per eenheid van oppervlakte van de zwarte straler" wordt vervangen door "per eenheid van oppervlakte loodrecht op de stralingsrichting".
Voor de straling in alle richtingen samen geldt dat het vermogen per eenheid van oppervlakte van de zwarte straler per frequentie-eenheid gelijk is aan:
In alle uitgaande richtingen samen (een halve bol, dus formula_7 steradialen) is de straling dus formula_8 maal zoveel als per steradiaal in loodrechte richting, half zoveel als het zonder de factor formula_9 zou zijn (zie ook het eenvoudig inzien hiervan).
Indien de zwarte straler geen convexe vorm heeft is de formule inclusief straling die elders op het oppervlak weer geabsorbeerd wordt.
Het vermogen van de straling die een waarnemer ontvangt per eenheid van oppervlakte loodrecht op de kijkrichting per steradiaal (voor de ruimtehoek waaronder de waarnemer de zwarte straler ziet) per frequentie-eenheid is gelijk aan:
Benaderingen.
Voor kleine waarden van formula_11 (dus bij relatief hoge temperatuur T of lage frequentie formula_3) geldt
zodat de formules vereenvoudigd worden tot
maal resp. cos θ, π en 1.
Dit is de wet van Rayleigh-Jeans.
Uit de eerste formule volgt bovendien dat bij iedere frequentie/golflengte de intensiteit van de straling steeds minstens evenredig met T toeneemt. Als bijvoorbeeld de temperatuur zo hoog is dat voornamelijk ultraviolette straling wordt uitgezonden, dan zal het voorwerp ook nog zichtbaar licht uitstralen (met een blauwpaarse kleur omdat de hoge frequenties overheersen).
Voor grote waarden van formula_11 geeft de stralingswet van Wien een benadering.
Formules voor het stralingsspectrum in termen van golflengten.
Het omrekenen van de frequentievorm naar de golflengtevorm gebeurt met de relaties:
met
De hoeveelheid straling van een zwarte straler van temperatuur "T" wordt nu gegeven door:
met
Voor de straling in alle richtingen samen geldt dat het vermogen per oppervlakte-eenheid per golflengte-eenheid gelijk is aan:
Het vermogen van de straling die een waarnemer ontvangt per oppervlakte-eenheid bij de ontvanger (loodrecht op de kijkrichting) per steradiaal (voor de ruimtehoek waaronder de waarnemer de zwarte straler ziet) per golflengte-eenheid is gelijk aan:
Verschuivingswet van Wien.
Bovenstaande formules laten zien dat de genoemde vermogensdichtheden per eenheid frequentie een afhankelijkheid van frequentie en temperatuur hebben van de vorm
en per eenheid golflengte, in termen van golflengte en temperatuur:
Eerst werd ontdekt dat de vermogensdichtheden van deze vorm zijn (waarbij elk van de toen onbekende functies "φ" en "ψ" eenvoudig uit de andere zou volgen), pas later werden deze functies gevonden, en ook theoretisch verklaard met de introductie van kwantummechanica.
Centrummaten voor het spectrum.
De piek van het vermogen per eenheid frequentie ligt bij een frequentie van 58,7892 GHz maal de temperatuur in kelvin. De piek van het vermogen per eenheid golflengte ligt bij een golflengte van 2,89777 mm gedeeld door de temperatuur in kelvin (deze 2,89777 mmK is de constante van Wien). Het product is 170.358 km/s in plaats van de lichtsnelheid, als gevolg van het feit dat de omrekeningsfactor van de frequentie/golflengte afhangt. Nog een andere centrummaat: qua energie zit in het midden (even veel er boven als er onder) 72,9 GHz maal de temperatuur in kelvin (4,11 mm gedeeld door de temperatuur in kelvin). Dit is de mediaan van de frequentie en de golflengte met betrekking tot de energie (niet te verwarren met bijvoorbeeld de mediaan met betrekking tot aantallen fotonen).
Met behulp van de kleurverdeling van de zwarte straling bij een bepaalde temperatuur kan aan een kleurindruk een temperatuur worden verbonden, de kleurtemperatuur. Bijvoorbeeld daglicht bij zonsopgang heeft een kleurtemperatuur van 1850 K, dat wil zeggen dezelfde kleur als een zwarte straler van 1850 K.
Formules voor de totale straling over het hele spectrum.
Voor de straling van een zwarte straler van temperatuur "T" geldt dat het vermogen per oppervlakte-eenheid per steradiaal (voor de ruimtehoek vanuit het punt op het oppervlak van de zwarte straler) in een richting die een hoek θ maakt met de normaal (loodlijn) op het oppervlak, gelijk is aan:
met:
Voor de straling in alle richtingen samen geldt dat het vermogen per oppervlakte-eenheid gelijk is aan:
Dit is de wet van Stefan-Boltzmann.
Het vermogen van de straling die een waarnemer ontvangt per oppervlakte-eenheid loodrecht op de kijkrichting per steradiaal is gelijk aan:
Bij een kleine totale ruimtehoek is het totale inkomend vermogen per oppervlakte-eenheid loodrecht op de kijkrichting de ruimtehoek waaronder de waarnemer de zwarte straler ziet, maal de waarde per steradiaal. Bij een grote totale ruimtehoek is er niet één kijkrichting. Om het totale inkomend vermogend per oppervlakte-eenheid in een vaste richting te bepalen wordt de berekening een integraal met binnen de integraal de omrekening naar het vermogen per oppervlakte-eenheid in die vaste richting (door vermenigvuldiging met de cosinus van de hoek tussen de twee vlakken).
Deze grootheid wordt in de astronomie intensiteit genoemd (maar deze term wordt ook wel in andere betekenissen gebruikt).
De luminantie hangt ook alleen van "T" af, niet van geometrische aspecten zoals grootte, afstand, vorm en kijkhoek.
Voorbeelden.
De Zon gedraagt zich ongeveer als een zwarte straler. Voor de temperatuur aan het oppervlak van de Zon, ongeveer 5800 K, geven de formules voor de uitstraling in alle richtingen samen een vermogen van 64 MW/m2, en voor het vermogen van de straling die een waarnemer ontvangt 20 MW/(m2 sr). Vanaf de Aarde is de Zon te zien onder een ruimtehoek van ongeveer 70 μsr, zodat de zonneconstante ongeveer 1400 W/m2 is.
Een plaatvormige zwarte straler straalt naar een evenwijdige, relatief dichtbije tweede plaat in alle richtingen samen een vermogen per oppervlakte-eenheid uit, gelijk aan formula_29. Gemodelleerd als oneindige platen ontvangt de tweede plaat vanuit elke richting binnen de ruimtehoek van 2formula_8 steradialen per oppervlakte-eenheid loodrecht op de kijkrichting een vermogen van
per steradiaal. Bij elkaar is dit formula_34, steeds loodrecht op de kijkrichting. Per oppervlakte-eenheid op de tweede plaat is het echter de helft, gelijk aan wat de warme plaat per oppervlakte-eenheid uitstraalt.
Een zwarte straler met een bolvormige holte straalt naar binnen een vermogen per oppervlakte-eenheid uit, gelijk aan formula_29. Een concentrische bol in de holte ontvangt aan straling een vermogen per oppervlakte-eenheid van formula_29 (net als de tweede plaat in het vorige voorbeeld). Als de bol ook een zwarte straler is en de temperatuur van het binnenoppervlak van de holle zwarte straler gelijk blijft, wordt de temperatuur van het oppervlak van de bol alleen al door de uitwisseling van straling geleidelijk ook hieraan gelijk, zodat de bol evenveel uitstraalt als ontvangt. Dienovereenkomstig zou, als de hele hemelbol vol zonnen zou staan (deels achter elkaar zodat de hemelbol overal zoveel zou stralen als nu uit de richting van de Zon), de temperatuur van het aardoppervlak gelijk worden aan die van het oppervlak van de Zon.
Benadering in het laboratorium.
De beste benadering van een zwarte straler in het laboratorium is een kleine opening naar een holle ruimte met een ruw, zwart, dus niet reflecterend, oppervlak.

</doc>
<doc id="17704" url="https://nl.wikipedia.org/wiki?curid=17704" title="Monitor">
Monitor



</doc>
