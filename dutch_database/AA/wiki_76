<doc id="26240" url="https://nl.wikipedia.org/wiki?curid=26240" title="Dino Argentino">
Dino Argentino

Dino Argentino was een tentoonstelling van enkele indrukwekkende dinosauriërs uit Argentinië in het museum Naturalis in de Nederlandse stad Leiden. 
Oorspronkelijk zou de tentoonstelling van 12 oktober 2002 tot 9 maart 2003 geopend zijn, maar door het grote succes werd dit verlengd tot 17 augustus. De openingsplechtigheid op 11 oktober was somber van aard, omdat Prins Claus kort daarvoor overleden was. 
Tentoongestelde dinosauriërs.
De meeste skeletten waren replica`s, maar desondanks indrukwekkend. Enkele zaten nog in steen en waren echt.
Waarom replica`s?
De reden dat de meeste exemplaren replica`s waren is vanwege de kwetsbaarheid van de echte fossielen. Veel museumexemplaren bestaan deels of helemaal uit gips, hoewel dit gips wordt afgegoten van de echte botten en er zeer realistisch uitziet. Ook al is het een goed alternatief omdat de echte botten door onderzoekers bestudeerd kunnen worden is het gips nog steeds kwetsbaar en mogen er alleen foto`s zonder flitslicht gemaakt worden.
De tentoonstelling van de Argentijnse dinosauriërs was ook een eerbetoon aan de uit Argentinië afkomstige Prinses Máxima.

</doc>
<doc id="26241" url="https://nl.wikipedia.org/wiki?curid=26241" title="Claudie Haignere">
Claudie Haignere



</doc>
<doc id="26242" url="https://nl.wikipedia.org/wiki?curid=26242" title="Zuidlaren">
Zuidlaren

Zuidlaren (Drents: "Zuudlaoren", Gronings: "Zuudloaren", klemtoon steeds op de tweede lettergreep) is een dorp in het noorden van de provincie Drenthe in Nederland. Zuidlaren was tot 1998 een zelfstandige gemeente, maar maakt sindsdien deel uit van de gemeente Tynaarlo.
Geografie.
Ligging.
Het dorp ligt op de Hondsrug, 16 kilometer ten zuidoosten van de stad Groningen en 14 kilometer ten noordoosten van Assen. Zuidlaren heeft zeven brinken en daarom wordt Zuidlaren vaak gezien als een groen dorp. Langs enkele van deze brinken loopt ook het Pieterpad.
Wijken.
Zuidlaren is verdeeld in diverse wijken waarvan Westlaren en Schuilingsoord vroeger aparte dorpen waren. Het CBS onderscheidt de volgende wijken (met daarbij de bijbehorende CBS-wijkcode)
Bevolking.
Zuidlaren telde in inwoners en is daarmee het op een na grootste dorp van de gemeente Tynaarlo (na Eelde-Paterswolde).
Godshuizen.
Zuidlaren beschikt over vijf christelijke kerken: De PKN Dorpskerk, De Ontmoeting CGK, PKN Laarkerk, GKv Kandelaarkerk en de Maria-ten-Hemel-Opneming kerk (RK). Daarnaast is er sinds 1884 een synagoge die nog steeds als zodanig in gebruik is.
Cultuur.
Twee delen van Zuidlaren zijn een beschermd dorpsgezicht: Zuidlaren rondom de Brink en Dennenoord. Verder zijn er in het dorp verschillende rijksmonumenten.
Bezienswaardigheden.
Ten oosten van het dorp, aan de vaart naar het Zuidlaardermeer staat de museummolen De Wachter. Het is een windmolen waar granen en specerijen worden gemalen, met een mogelijkheid om terug te vallen op stoommachines voor het geval er onvoldoende wind is.
Recreatie.
Aan de Groningerstraat, eveneens aan de oostkant van het dorp, is Attractiepark Sprookjeshof te vinden. Het park is vooral gericht op jongere kinderen. Ook beschikt het dorp over een subtropisch binnenzwembad, genaamd Aqualaren. Noordoostelijk van het dorp ligt het 660 hectare grote Zuidlaardermeer met vele watersportmogelijkheden en horecavoorzieningen.
Beelden.
Belangrijke beelden in Zuidlaren zijn Berend Botje en het Zuidlaardermarkt Monument. Het beeld Berend Botje verwijst naar het gelijknamige kinderliedje. Het Zuidlaardermarkt Monument is een beeldengroep ter ere van de 800e Zuidlaardermarkt.
Een ander beeld staat bekend onder de naam 'Vriendschap Vereeuwigd'. Het beeld staat aan de Brink O.Z. (Oost-Zijde) rechts tegenover de hoofdingang van de Prins Bernhardhoeve. Het beeld refereert aan de brand die een groot deel van de Prins Bernhardhoeve in 1986 heeft vernietigd. De naam van het beeld is bedacht door R.C. Zuidlaren-Anloo, de lokale Rotary club. Dit omdat de bekostiging van het beeld is gedaan door een bevriende Rotary club in Achim, Duitsland. Het beeld heeft geen titel. Het is gemaakt door Joop de Blaauw, Johannes van Laer en Ko Vester. Het samenwerkingsverband van deze drie kunstenaars is ontstaan tijdens een tentoonstelling te Hooghalen waar het beeld gemaakt is. De opbrengst van het beeld is ten goede gekomen aan een actie van Freek de Jonge.
Evenementen.
In Zuidlaren wordt jaarlijks op de derde dinsdag in oktober de Zuidlaardermarkt gehouden. Dit is van oorsprong een paardenmarkt. De tegenhanger, de jaarlijkse Rodermarkt is op de 4e dinsdag van september in Roden, van oorsprong een koeienmarkt. De markt staat bekend als Europa's grootste paardennajaarsmarkt en wordt jaarlijks door rond de 150.000 mensen bezocht. Naast de verkoop van paarden is er ook een goederenmarkt en is er de hele week kermis in het dorp. In juni wordt jaarlijks swing-in-Zuidlaardermeer georganiseerd. Hierbij zijn er verschillende feesten in de paviljoenen rond het Zuidlaardermeer. Met taxi-boten kan men van de ene naar de andere plek. Het Noordelijk Internationaal Concours hippique werd tot 2009 in de Prins Bernhardhoeve gehouden. Tijdens de zomervakantie wordt er voor kinderen in de leeftijd van 7 tot en met 12 het Kinderdorp Zuidlaren georganiseerd, waarbij de kinderen zelf hutten timmeren en er spelactiviteiten gehouden worden.
Sport.
Zuidlaren telt meerdere sportverenigingen, zoals de voetbalvereniging FC Zuidlaren, de basketbalclub Zuidlaren Trojans, de tennisvereniging Zuidlaren T.C., hockeyclub De Hondsrug, badmintonvereniging BC Toledo, de fietstourclub de Dobberieders, Ritola Zwemmen &amp; Waterpolo, Ritola Volleybal en Ritola Korfbal. In 2007 en 2008 organiseerde Zuidlaren de Internationale wielerzesdaagse van het Noorden. De grootste en belangrijkste sporthal van het dorp is "De Zwet" in de Zuides.
Onderwijs.
Zuidlaren heeft zeven basisscholen. Het basisonderwijs wordt verzorgd door de "Schuthoek" en "Jonglaren" in het centrum, "De Tol" en "Schuilingsoord" in Zuides en de "Lichtkring", de "Zuidwester" en "het Stroomdal" in Westlaren. Er is geen middelbaar onderwijs meer in Zuidlaren.
Verkeer en vervoer.
Zuidlaren is te bereiken via verschillende buslijnen. De drukste en belangrijkste lijn is Q-link lijn 5 richting Groningen en Scharmer. Daarnaast rijdt streeklijn 51 naar Groningen en Assen via Zuidlaren en stopt Qliner 300 naar Groningen en Emmen ook nabij het dorp (bij Westlaren).

</doc>
<doc id="26245" url="https://nl.wikipedia.org/wiki?curid=26245" title="Zuidlaarder markt">
Zuidlaarder markt



</doc>
<doc id="26248" url="https://nl.wikipedia.org/wiki?curid=26248" title="3 v.Chr.">
3 v.Chr.

Het jaar 3 v.Chr. is een jaartal volgens de christelijke jaartelling.

</doc>
<doc id="26251" url="https://nl.wikipedia.org/wiki?curid=26251" title="Robin Williams">
Robin Williams

Robin McLaurin Williams (Chicago, 21 juli 1951 – Paradise Cay (Californië), 11 augustus 2014) was een Amerikaans komiek en acteur.
Hij begon zijn carrière midden jaren 70 als stand-upcomedian in comedyclubs in San Francisco en Los Angeles. Williams stond bekend om zijn vele imitaties en de verschillende stemmetjes die hij gebruikte tijdens zijn optredens. Zijn allereerste tv-rol werd die van alien Mork in de reeks Mork &amp; Mindy. Voor zijn bijrol in "Good Will Hunting" kreeg hij in 1998 een Academy Award, nadat hij daarvoor drie keer eerder was genomineerd. Daarnaast kreeg hij meer dan veertig andere acteerprijzen toegekend, waaronder Golden Globes voor "Mork &amp; Mindy", "Good Morning, Vietnam", "The Fisher King", "Aladdin", "Mrs. Doubtfire" en Emmy Awards voor "Carol, Carl, Whoopi and Robin" en "" en Saturn Awards voor "Aladdin" en "One Hour Photo".
Carrière.
Williams werd in zijn jeugd als hyperactief omschreven. Zijn talent om mensen aan het lachen te maken, ontwikkelde hij onder andere door stand-upcomedy. Zijn improvisatietalent, in combinatie met een hoeveelheid aan typetjes en accenten, zijn in veel filmrollen terug te vinden.
Zijn eerste grote rol was die van de buitenaardse Mork in de komische televisieserie "Mork &amp; Mindy" uit 1978. Veel van Williams' rollen hebben een komisch karakter, zoals die in "Mrs. Doubtfire". Niettemin speelde hij ook serieuzere personages zoals in "Awakenings" en "What Dreams May Come". In 2002 verscheen hij in zowel "Insomnia" als "One Hour Photo" als psychopaat.
In 1992 vroeg Disney hem om de stem van de Geest in de animatiefilm "Aladdin" uit 1992 te vertolken. De schrijvers hadden het personage altijd met Williams in hun achterhoofd bedacht en ontwikkeld, zelfs voor ze hem voor de rol vroegen. In die tijd was het niet zo gangbaar dat bekende Hollywoodacteurs een stem vertolkten in films. Williams zegde toe op voorwaarde dat Walt Disney Animation Studios zijn naam of stem nadien niet zouden gebruiken voor marketingcampagnes of om merchandise te verkopen. In het begin hield Disney zich aan die afspraak, maar later braken ze hun belofte omwille van de populariteit van de film en het personage van de geest. Dat zorgde jarenlang voor ruzie tussen Robin Williams en Disney. Toen de makers met een tweede film kwamen, "De Wraak van Jafar", weigerde Williams om de stem van de geest opnieuw te vertolken. Disney duidde toen Dan Castellaneta (bekend als de stem van onder andere Homer Simpson) aan als zijn vervanger. Pas bij een derde Aladdinfilm, "Aladdin en de Dievenkoning", werd het geschil bijgelegd en kroop Williams opnieuw in de huid van Geest.
"Good Morning, Vietnam" (1987) was een belangrijke film in Williams' carrière, aangezien de meeste van de humoristische radio-uitzendingen daarin door hem ter plekke werden geïmproviseerd. Dit leidde tot Williams' eerste nominatie voor een Oscar, die voor beste acteur in een hoofdrol. Bij zijn vierde nominatie in 1998 ontving hij het beeldje daadwerkelijk voor zijn bijrol in "Good Will Hunting".
In 2014 speelde hij na dertig jaar weer een rol in een televisieserie, namelijk "The Crazy Ones" met onder meer Sarah Michelle Gellar.
Met zijn eerste vrouw richtte hij de Windfall Foundation op, een filantropische instelling die geld inzamelt voor verschillende goede doelen.
Biografie.
Zijn eerste huwelijk duurde van 4 juni 1978 tot in 1988. In 1983 kreeg hij een zoon. Op 30 april 1989 trouwde hij voor de tweede maal, en uit dat huwelijk kreeg hij een dochter en een zoon. In 2008 scheidde hij van zijn tweede vrouw. In 2009 onderging Williams een hartoperatie. In 2011 trouwde hij voor de derde maal. 
Overlijden.
Op 11 augustus 2014 meldde de politie van Marin County (Californië) dat Williams dood in zijn woning was gevonden. Hij had zelfmoord gepleegd door ophanging. Drie dagen na zijn overlijden verklaarde zijn weduwe dat hij sinds kort wist dat hij aan de ziekte van Parkinson leed. Uit de lijkschouwing bleek dat hallucinaties een mogelijke oorzaak van zijn zelfmoord konden zijn geweest: Williams leed aan Lewy-body-dementie.
Williams werd een dag na zijn dood gecremeerd en zijn as is uitgestrooid in de Baai van San Francisco. Na zijn dood werd de zin "Oh captain, my captain" uit de film Dead Poets Society voor veel fans een eerbetoon aan Williams. Het was een rechtstreekse referentie aan een scène waarin de studenten op hun schoolbanken gingen staan en die tekst uitspraken uit protest tegen het vertrek van professor Keating, het personage van Williams. Op de sociale media namen veel mensen een foto van zichzelf terwijl ze op tafels, stoelen, banken, etc. stonden met daarbij de hashtag #ohcaptainmycaptain.
Doordat Williams nog tot vlak voor zijn dood werkte, zijn er na zijn overlijden nog films uitgekomen waar hij een (hoofd)rol in had, waaronder "Boulevard" en "".
Trivia.
My tombstone will say: "Henry Altmann, 1951 dash 2014". I knew until now, it's not the dates that matter. It's the dash."

</doc>
<doc id="26252" url="https://nl.wikipedia.org/wiki?curid=26252" title="Onderwereld (mythologie)">
Onderwereld (mythologie)

De onderwereld of het schimmenrijk is de plaats waar men volgens de Griekse mythologie naartoe ging nadat men dood ging. De onderwereld wordt bewaakt door Kerberos, een driekoppige hond. De god van de onderwereld is Hades, zijn vrouw Persephone (de godin van het opkomende graan). Hades had Persephone geschaakt. Ze mocht om het halve jaar terugkeren naar haar moeder Demeter, de godin van de vruchtbaarheid en het graan, in de bovenwereld. De roof van Persephone door Hades kan gezien worden als een zinnebeeldige verbeelding van het ontstaan van de seizoenen.
In de onderwereld zijn verschillende rivieren, de Phlegethon een rivier van vloeibaar vuur, de Lethe met water dat je drinkt om het aardse leven te vergeten, de Acheron is de rivier van het leed, de Styx is de rivier van de haat, en de Cocytus de rivier van de weeklachten.
In de onderwereld staan zwarte bomen, die de somberheid van de dood symboliseren. Wanneer men stierf ging men, begeleid door Hermes, tot aan de oever van de Styx. Hier moest men een muntje (een obool) aan de veerman Charon betalen, die de overledene vervolgens overzette. Aan de overkant kwam men de Drie Rechters tegen. Zij besloten, aan de hand of de persoon goed of slecht geleefd had, welk lot er te wachten stond. Wie goed geleefd had, ging naar de Elysese velden. Wie slecht geleefd had ging naar de Tartaros. Daar werd men gestraft, zoals Tantalus of Sisyphus. Wie niet bijzonder goed of slecht geleefd had ging naar de Asphodelvelden, een grote vlakte waar men eeuwig rondzwierf.
De onderwereld was in de regel alleen toegankelijk voor doden. Slechts enkele helden, zoals Odysseus, Aeneas, Herakles en Orpheus kwamen er levend weer uit.
De god van de onderwereld (of dodenrijk) was Hades.
De Psychopompos geleidde de zielen naar de overkant.

</doc>
<doc id="26260" url="https://nl.wikipedia.org/wiki?curid=26260" title="Glijmiddel (industrie)">
Glijmiddel (industrie)

Een glijmiddel is een substantie die wordt toegepast om de wrijving tussen twee objecten te verminderen. In de industrie wordt bij voorkeur de term 'smeermiddel' gebruikt, omdat deze term het Engelstalige woord 'lubricant' beter benadert. Beide hebben echter dezelfde functie. 
Glijmiddelen voor industriële toepassingen kunnen vast, vloeibaar of gasvormig zijn, voor seksuele toepassingen zijn ze altijd vloeibaar.
Glijmiddelen voor industriële doeleinden.
In industriële toepassingen worden vaak glijmiddelen gebruikt waar een object over een groot vlak moet kunnen glijden, en het ondoenlijk is om smeermiddelen te gebruiken omdat deze te veel afremmen of omdat de toevoer hiervan onpraktisch is.
Er zijn zeer veel verschillende glijmiddelen, hieronder enkele voorbeelden:

</doc>
<doc id="26263" url="https://nl.wikipedia.org/wiki?curid=26263" title="Slayer">
Slayer

Slayer is een Amerikaanse thrashmetalband die in 1981 opgericht is door gitaristen Jeff Hanneman en Kerry King. Slayer werd een van de bekendste bands in het thrashmetalgenre door hun album "Reign in Blood" uit 1986. Samen met Megadeth, Anthrax en Metallica vormden zij "The Big Four". In 2019 hield Slayer op te bestaan, maar in februari 2024 hebben zij hun reünie en een nieuw album aangekondigd.
Biografie.
Jaren tachtig.
Slayer is ontstaan in Huntington Park, een buitenwijk van Los Angeles. In de line-up met Tom Araya, Kerry King, Jeff Hanneman en Dave Lombardo werd vanaf 1982 opgetreden. Men speelde in het begin vooral covers van Judas Priest en Iron Maiden en later ook eigen werk. Vanaf 1983 begon de groep door te breken. Na een optreden in een lokale gelegenheid, genaamd "Woodstock" werd de band aangesproken door Brian Slagel van Metal Blade Records met het aanbod om een nummer te leveren voor het verzamelalbum "Metal Massacre III". De band ging akkoord onder de voorwaarde dat Brian Slagel hen ook zou helpen met de opnames van een debuutalbum. Slayer leverde het nummer "Aggressive Perfector" voor het verzamelalbum en in december 1983 kwam de groep met het debuutalbum "Show No Mercy".
In 1985 bracht Slayer "Hell Awaits" uit, na eerst al een live mini-album "Live Undead" te hebben uitgebracht. 
Hierna kwam Slayer onder contract bij het label Def Jam van Rick Rubin. Onder dit label werd "Reign in Blood" uitgebracht, dat door velen als een thrashmetalklassieker wordt gezien. Hierdoor groeide Slayer uit tot een van de zogenaamde 'grote vier' (thrash)metalbands uit de jaren tachtig. De anderen waren generatiegenoten Metallica, Anthrax en Megadeth.
Met het uitkomen van "South of Heaven" liet Slayer de snelle ritmes die hun muziek kenmerkten, gedeeltelijk los. Met nummers als "Behind the Crooked Cross" en "Mandatory Suicide" liet Slayer de melodie nu de boventoon voeren. Op het volgende album, "Seasons in the Abyss" uit 1990, werd een mix geëtaleerd tussen de muziek van "Reign in Blood" en de melodie van "South of Heaven".
Jaren negentig.
In 1992 verliet drummer Dave Lombardo de band na een meningsverschil met andere bandleden. Hij werd vervangen door Paul Bostaph (ex-Forbidden). Hoewel de leden van Slayer eerst niet dachten dat Bostaph de extreme stijl en snelheid van drummen aan zou kunnen, maakte de nieuwe drummer bij zijn auditie slechts een foutje in het nummer "Angel of Death". De eerste grote show van Paul Bostaph met Slayer was het rockfestival Donnington. Twee jaar later, in 1994, bracht Slayer het nieuwe album Divine Intervention uit. Nummers als "Killing Fields", "Dittohead" en "Mind Control" waren een voortzetting van de zware en snelle stijl van spelen die ook op eerdere albums van Slayer te horen was. In 1995 nam Slayer een album op met covers uit de punkwereld. "Undisputed Attitude" werd een succes, en verschillende nummers van het album zijn door Slayer ook live gespeeld. In 1995 werd door Slayer bovendien de live-dvd "Live Intrusion" opgenomen, het eerste live-album van Paul Bostaph achter de drums. In 1996 verliet Bostaph korte tijd de band om een eigen project op te zetten. Hij werd vervangen door drummer Jon Dette. Nog geen jaar later keerde Bostaph echter terug naar Slayer en hervatte de tour. In 1998 kwam het album "Diabolus in Musica" uit, waarop de band een modernere koers ging varen t.o.v. de voorgaande albums. Critici verweten Slayer af te wijken van hun stijl, maar veel fans zagen in het album een nieuwer en scherper geluid met meer uitdagend speelwerk van de band. In 2001 kwam het album "God Hates Us All" uit. Het geluid op dit album was ruwer en extremer dan op eerdere albums. Mede hierdoor kreeg Slayer van een deel van haar fans veel kritiek. De band zelf zette echter door en draaide een zeer succesvolle tournee. In San Francisco werd een live-album opgenomen. Dit album, "War at the Warfield", was het laatste optreden van drummer van Paul Bostaph met Slayer. Kort na de show maakte de band bekend dat Bostaph rust moest nemen vanwege een blessure aan zijn elleboog, waardoor hij steeds meer moeite had om de extreme stijl van Slayer te blijven spelen. 
Jaren nul.
Later in 2001 kwam Dave Lombardo terug bij Slayer, als vervanger van Paul Bostaph. De toer in 2002 was de eerste tour sinds 1992 waarin de klassieke line-up van Slayer in haar geheel op het podium stond. In 2004 vierde Slayer haar succes door het live-album "Still Reigning" op te nemen. De band trok veel bekijks door tijdens de concertklapper "Raining Blood" (een favoriet van de fans) echt bloed te laten neerregenen op het podium. Dit was een idee dat bij Slayer al langer had geleefd. Op 4 augustus 2006 kwam het nieuwe album "Christ Illusion" uit, het eerste nieuwe studioalbum met Dave Lombardo. Dit album leverde zelfs een top 10-notering in de albumlijst op en was een terugkeer naar de oude agressieve stijl van Slayer. De band trok opnieuw de wereld in. De live-dvd "Unholy Alliance" werd tijdens deze tour opgenomen door Slayer. In de zomer van 2009 lag het nieuwe album van Slayer, "World Painted Blood", in de winkel. Dit album kreeg veel lof van fans en critici om haar goede geluid, snelle tempo's en verrassend materiaal.
Ontwikkelingen sinds 2010.
In 2010 en 2011 toerde Slayer samen met Megadeth, Anthrax en Metallica over de wereld als 'The Big 4' (de vier 'grootste' thrash- en speedmetalbands), met Metallica als headliner. Opvallend is dat 3 van de 4 bands in 2011, 30 jaar bestaan. Alleen Megadeth is iets later opgericht, omdat Dave Mustaine eerst bij Metallica gitaar speelde. De line-up van Slayer was dezelfde als waarin zij in 1982 en later mee optraden. Deze line-up werd door fans van de band als de klassieke en beste line-up gezien, ondanks het succes van Slayer in de jaren negentig. Kort na de Big 4 tour verliet mede-oprichter en gitarist Jeff Hanneman gedwongen de band wegens persoonlijke redenen en werd vervangen door gitarist Gary Holt (die ook nog speelt in zijn eigen band Exodus). Later bleek dat Hanneman door een spinnenbeet een zenuwinfectie had opgelopen, waardoor hij niet kon spelen. Achter de schermen bleef hij wel betrokken bij het schrijven van nieuwe nummers voor Slayer terwijl hij probeerde te herstellen. 
Begin 2013 werd drummer Dave Lombardo vervangen door Jon Dette, die al even drumde bij Slayer, wegens persoonlijke meningsverschillen. Op 31 mei 2013 werd drummer Paul Bostaph, die al enkele jaren drummer van Slayer was geweest, officieel benoemd als plaatsvervanger voor Dave Lombardo.
Jeff Hanneman overleed 2 mei 2013 op 49-jarige leeftijd aan leverfalen. Garry Holt bleef bij Slayer en vulde de rol van gitarist verder in. Slayer besloot door te gaan. In mei 2015 kondigde Slayer aan dat het nieuwe album "Repentless" op 11 september 2015 onder Nuclear Blast Records uitgebracht zou worden. Het eerste nummer, "Implode", werd al in 2014 door de band live gespeeld en uitgebracht op Record Store Day. In mei 2015 verscheen vooruitlopend op het album het nummer "When the Stillness Comes", dat in licht aangepaste versie op het album zou verschijnen. Ook van het nummer "Implode" werd voor het album een nieuwe versie opgenomen, waarbij onder meer de zang volledig werd overgedaan. Met "Repentless" scoorde Slayer wereldwijd een top-5-album, in Duitsland kwam het zelfs tot de eerste positie.
Afscheidstournee.
Op 22 januari 2018 kondigde Slayer in een videoclip op hun Facebook-pagina hun afscheidstournee aan, waarvan het Noord-Amerikaanse gedeelte doorging met support van Lamb of God, Anthrax, Behemoth en Testament. Op 21 juni 2019 speelden ze hun laatste show in de Benelux. Dit vond plaats op Graspop Metal Meeting (Dessel, België).

</doc>
<doc id="26269" url="https://nl.wikipedia.org/wiki?curid=26269" title="Strofe">
Strofe

Een strofe is een onderdeel van een gedicht en bevat doorgaans een zekere gedachte-eenheid. Het uiterlijke kenmerk van de strofe is dat er zich voor en na de strofe een witregel bevindt.
Een strofe in een gedicht kan worden vergeleken met een alinea in een tekst. De strofe wordt ook wel een vers genoemd, al is dit zeer verwarrend, omdat met een dichtvers normaal gezien 1 regel wordt aangeduid. In een liedtekst heet de strofe ook wel "couplet", ter onderscheid van het refrein. Het woord strofe komt van het Griekse στροφη en betekent letterlijk draaiing, wending. 
Bijzondere vormen hebben een aparte naam. Zo heet
In algemene zin wordt voor strofen van vijf of meer regels ook de benaming stanza gebruikt.

</doc>
<doc id="26270" url="https://nl.wikipedia.org/wiki?curid=26270" title="Vladimir Poetin">
Vladimir Poetin

Vladimir Vladimirovitsj Poetin (Russisch: Владимир Владимирович Путин, ) (Leningrad, 7 oktober 1952) is een Russische politicus en de 2de en 4de president van de Russische Federatie.
Biografie.
Afkomst.
Poetin werd geboren in Leningrad (nu Sint-Petersburg) in het gezin van Vladimir Spiridonovitsj Poetin (1911-1999) en Maria Ivanovna (1911–1998). Zijn vader Vladimir diende sinds 1932 als luitenant-ter-zee in de duikbotenvloot van de Sovjetmarine aan de Oostzee. Bij het begin van de Tweede Wereldoorlog werd hij als vrijwilliger ingezet in een para-militair vernietigingsbataljon dat speciaal door de geheime dienst NKVD was opgericht om vijandelijke infrastructuur (munitiedepots) achter de oprukkende Duitse frontlinie te saboteren. Bij zijn eerste, compleet mislukte missie in Kingisepp, wist Poetin senior als een van de weinige overlevenden ternauwernood aan een bloedbad te ontsnappen. Na zijn overplaatsing naar het '330ste Geweerregiment' van het Rode Leger raakte vader Poetin in september 1941 bij de fel bevochten slag om Nevski Pyatachok ('Neva five-kopek piece'), het strategische belangrijke bruggenhoofd aan de rivier Neva in Sjlisselburg, zwaar gewond aan zijn linkerbeen. Na een maandenlang verblijf in een militair ziekenhuis werd de voortaan mankende Poetin senior als ongeschoolde arbeider tewerkgesteld in een wapenfabriek in het nog steeds bezette Leningrad. Na de oorlog hield hij als vertegenwoordiger van de Communistische Partij toezicht op arbeidsdiscipline en stalinistische partijtrouw van de werknemers in de Yegorov-treinwagonfabriek.
Poetins moeder Maria was een vrome Russisch-Orthodoxe gelovige die haar pasgeboren zoon Vladimir zonder medeweten van haar fanatiek marxistisch-leninistische en atheïstische echtgenoot liet dopen in de Transfiguratiekathedraal van Leningrad. Om de kost te verdienen moest de laaggeschoolde Maria allerlei (deeltijdse) baantjes aannemen, gaande van poetsvrouw over broodverdeler tot arbeidster in de fabriek. Het echtpaar Poetin had midden jaren dertig al twee zoontjes, Viktor en Albert; Albert overleed binnen een paar maanden en Viktor overleed aan difterie tijdens het Beleg van Leningrad in de Tweede Wereldoorlog.
Grootvader Spiridon Poetin was voor de Oktoberrevolutie werkzaam als chef-kok in het Astoria Hotel in Sint-Petersburg. Na de Eerste Wereldoorlog kookte hij als medestander van de bolsjevieken eerst voor Sovjet-leider Vladimir Lenin en zijn familie in Moskou en later, na Lenins dood, als privékok voor zijn opvolger Jozef Stalin in diens datsja. Als gepensioneerde werkte Spiridon Poetin nog in de keuken van het sanatorium van het stedelijk partijcomité op het landgoed Iljinskoje nabij Moskou.
Jeugd en studies.
De jonge Vladimir Poetin groeide op in een grauwe, grimmige buurt in het centrum van Leningrad, in armoedige omstandigheden. Samen met zijn ouders woonde hij in een zgn. ‘kommunalka’, een hen in 1944 door de Communistische Partij toegewezen, krap eenkamerflatje in een gemeenschappelijk appartementsgebouw. Het vervallen negentiende-eeuwse gebouw, heringericht in Sovjet-stijl met zeer beperkte sanitaire voorzieningen, was overbevolkt en werd geteisterd door een rattenplaag. De kleine Poetin werd geregeld geslagen door zijn autoritaire vader, maar verwend door zijn moeder Maria, die hem liefkozend “Volodja” noemde. Voor de bijna eenenveertigjarige, door oorlogsleed en verlies van haar zoontjes getraumatiseerde Maria leek de geboorte, op haar leeftijd, van haar derde zoon dan ook een 'wonder'. Pas op 1 september 1960, toen Poetin al bijna acht jaar was, stuurde zijn moeder haar enig overgebleven zoon en nakomertje voor het eerst naar de (lagere) school. Hoewel Vladimir Poetin als kind weliswaar klein en tenger was, stond hij toch al snel bekend als een opvliegend vechtersbaasje en straatboefje. Toen hij op school werd betrapt met een mes - nadat hij al eerder door het wijkcomité van de CPSU werd berispt om zijn crimineel gedrag - werd hem als enige van zijn klasgenoten het lidmaatschap van de Jonge Pioniers, de kinderafdeling van de communistische jeugdbeweging, ontzegd.
Toen zijn bendeleider in de gevangenis belandde, zei de geharde Poetin het brutale straatleven vaarwel en zocht hij zijn toevlucht in gevechtssporten zoals boksen, sambo en vooral judo. In 1963 werd de twaalfjarige Poetin lid van de ‘Trud Club’ (Arbeidersclub), de judovereniging van coach Anatoli Rachlin. Rachlin bracht zijn pupil discipline en strategisch denken bij en eiste van de tiener goede punten op school. Dankzij de judotrainingen won Poetin gaandeweg aan fysieke kracht, leerde hij zichzelf te beheersen, verbeterden zijn prestaties op de middelbare school en werd hij, op voorspraak van zijn schooljuf Vera Goerevitsj, toch toegelaten tot de Pioniers en later de Komsomol (de communistische jeugdbeweging voor scholieren) waar hij al snel een leidersrol opnam. Judo betekende voor Poetin meer dan sport, politiek of zelfs religie; het was voor hem naar eigen zeggen een "levensfilosofie die hem van de straat had gesleurd". Sommige van zijn sparringpartners zoals de broers Arkadi en Boris Rotenberg - eigenaars van o.m. het energie-infrastructuurbedrijf Stroygazmontazh (SGM) en SMP Bank - en Gennadi Timchenko, eigenaar van onder meer investeringsmaatschappij Volga Group, oliemaatschappij Gunvor Group, Rossiya Bank en gasreus Novatek, werden vrienden voor het leven en zouden zich later opwerken tot steenrijke oligarchen. Als dank voor hun loyaliteit (financiering van kiescampagnes en infrastructuurwerken) aan Poetin zouden zij tijdens diens presidentschap deel uitmaken van de zgn. 'Sint-Petersburg Connectie', Poetins machtige kring van (beschermde) vertrouwelingen die door hem werden benoemd op cruciale posities in het Russische staatsapparaat.
Geïntrigeerd door de heroïsche verhalen van zijn vader en gefascineerd door de propagandistische spionagefilms, zoals ‘De zoon van het regiment’ (Syn Polka, 1946) en later ‘Het schild en het zwaard’ (Shchit i mech, 1968), was de jonge Poetin vastbesloten KGB-agent te worden. Vooral het populaire hoofdpersonage van de patriottische tv-serie ‘Zeventien Momenten in de Lente’ uit 1973, de in nazi-Duitsland actieve geheim agent Max Otto von Stierlitz, ook wel de communistische James Bond genoemd en verpersoonlijking van de Russische Sovjet-held en glorieuze KGB-spion, was voor de ambitieuze Poetin een waar rolmodel. Toen de 16-jarige Poetin zich op het KGB-hoofdkwartier, beter bekend als Bolsoy Dom: 'Het Grote Huis' in Leningrad als vrijwilliger aanmeldde om aan te sluiten bij de geheime dienst, kreeg hij de raad rechten te gaan studeren. Poetin haalde het diploma van de middelbare school met goede resultaten voor geschiedenis en Duits als tweede taal, maar bleek minder goed te zijn in de exacte wetenschappen.
Na te zijn geslaagd voor het uiterst selectieve toelatingsexamen (slaagkans 1 op 40) begon Poetin in 1970, tegen de uitdrukkelijke wens van zijn ouders en een sportcoach in, aan de opleiding Rechten aan de prestigieuze Staatsuniversiteit van Leningrad. Hij was een middelmatige student maar deed hard zijn best om zijn diploma te halen. In 1975 studeerde hij af in het Internationaal Handelsrecht met het proefschrift over het principe van de meest begunstigde natie.
Loopbaan bij de KGB.
Leningrad.
Tot zijn eigen grote verrassing kreeg de afgestudeerde Poetin in het voorjaar van 1975 door de banencommissie van de universiteit een loopbaan bij de KGB toegewezen. De KGB was op dat moment een omvangrijk, machtig en gevreesd politiek en militair inlichtingen- en veiligheidsapparaat dat in de USSR een staat binnen een staat vormde. Op het lokale en regionale KGB-hoofdkwartier aan de Liteiny Prospekt in Leningrad kwam Poetin aanvankelijk op het Secretariaat (personeelsdienst) van het Directoraat terecht, waar hij als aankomend bureaucraat vooral administratief werk verrichtte.
Na zijn intrede als kantoorbediende volgde hij in Leningrad een officiersopleiding op de zwaar beveiligde 'School Nr. 401', een van de regionale KGB-opleidingsacademies. Gedurende zes maanden volgde cadet Poetin er lichamelijke training en leerde hij de basisvaardigheden van het inlichtingenwerk, zoals ondervragingstechnieken. Geïnspireerd door zijn grote idool, KGB-baas Joeri Andropov, voltooide een gemotiveerde Poetin zijn opleiding in de zomer van 1976 met de rang van eerste luitenant. Poetin kreeg nu een functie bij de afdeling contraspionage, het "Tweede Hoofddirectoraat" van de KGB. Daar leidde hij een onopvallend bestaan als apparatsjik die belast was met het politiek toezicht gericht tegen de interne vijanden van de USSR. Dat de Sovjet-Unie door de gewone burgers werd gevreesd als een politiestaat die met zijn alomtegenwoordig netwerk van verklikkers, verraders en geheime informanten gebaseerd was op een klimaat van angst en wantrouwen, was voor Vladimir Poetin absoluut geen bezwaar. Poetin hield zich dan ook vooral bezig met het ronselen en monitoren van geheim agenten, met name journalisten, topsporters en zakenlieden die in het buitenland hadden gereisd of buitenlandse reizigers op bezoek in Leningrad. In deze periode bouwde Poetin een bijzonder hechte, bijna hermetisch afgesloten vriendenkring op van gelijkgezinde KGB-mannen waarvan velen tientallen jaren later nog altijd tot zijn "siloviki" behoren, een selecte kring van de intussen op sleutelposities benoemde, machtige vertrouwenspersonen zoals Viktor Tsjerkesov, Viktor Ivanov, Alexander Bortnikov en Nikolaj Patroesjev.
Dankzij onder meer zijn werkijver en zijn kennis van het Duits promoveerde Vladimir Poetin in 1977 naar het "Eerste Hoofddirectoraat", de elite-eenheid van de KGB, verantwoordelijk voor de inlichtingenoperaties buiten de Sovjet-Unie. Toch werd Poetin geen spion in het buitenland en bleven zijn werkzaamheden beperkt tot het opstellen van rapporten en het occasioneel schaduwen van buitenlandse bezoekers en consulaire diplomaten in Leningrad. In 1979 werd Poetin bevorderd tot kapitein en kreeg hij de toelating aan de "KGB-Hogeschool Feliks Dzerzjinski" (sinds 1995 de FSB Academy genoemd) in Moskou de kaderopleiding van de KGB te volgen. In KGB-kringen werd Dzerzjinski, de meedogenloze oprichter van de gevreesde geheime inlichtingenpolitie Tsjeka, de voorloper van de KGB, nog steeds vereerd als een communistische cultfiguur en belichaming van de ideale, zuivere en efficiënte inlichtingenofficier. Hoewel de volledige opleiding in principe drie jaar kon duren keerde Poetin al na een jaar terug naar Leningrad. Poetins vrijgezellenbestaan gold voor de conservatieve en achterdochtige KGB als voldoende reden om Poetin niet uit te zenden naar het buitenland. Volgens de KGB-doctrine zouden niet-getrouwde mannen immers gemakkelijker kunnen worden verleid door het vrouwelijk schoon en dus gevoeliger zijn voor ontmaskering, chantage en contraspionage. Pas toen Poetin op 28 juli 1983, volgens sommigen om opportunistische redenen, burgerlijk huwde met Ljoedmila Sjkrebneva, een 25-jarige, blonde Aeroflot-stewardess uit Kaliningrad, keerden de carrièrekansen van Poetin.
Moskou.
In 1984 werd Poetin beloond voor zijn negen saaie maar trouwe dienstjaren en benoemd tot majoor. In september mocht hij naar het "Instituut van de Rode Banier" in Moskou, het exclusieve opleidingskamp voor Sovjet-spionnen die opereren in het buitenland. Als gevolg van de op dat moment opnieuw oplaaiende Koude Oorlog heerste in het dogmatisch geleide, naar Joeri Andropov genoemde centrum ten aanzien van de Verenigde Staten een koortsachtige sfeer van paranoia en angst voor een nucleaire oorlog. Tijdens deze gespecialiseerde opleiding leerde Poetin nu de door hem zo lang verwachte fijne kneepjes van het spionnenvak zoals het schaduwen van verdachten, het afschudden van volgers, het coderen van berichten, het rekruteren van geheim agenten en, niet het minst, het undercover gaan met andere woorden het verbergen van je ware identiteit en het aannemen van een codenaam, in zijn geval "Kameraad Platov". Maar Poetins studieresultaten waren middelmatig en zijn gedrag was verre van onberispelijk - hij was roekeloos en raakte bij verlofperioden vaak betrokken bij knokpartijen - en na zijn eerste opleidingsjaar beoordeelde de examencommissie hem weliswaar als "scherpzinnig" maar ook als "teruggetrokken, niet-communicatief en academisch", met andere woorden als pretentieus. In plaats van de vooropgestelde opleidingstermijn van drie jaar te voltooien moest Poetin al na een studiejaar het elitaire Instituut verlaten. Omdat Poetin evenmin over de hoogstaande (familiale) connecties in de nomenklatoera beschikte, werd hij wel naar het - voor hem evident Duitstalige - buitenland gestuurd, maar belandde hij niet op een prestigieuze positie in het kapitalistische Westen waarop hij zo had gehoopt.
Dresden.
Op zijn drieëndertigste, in augustus 1985, zou Poetins droom van een avontuurlijk bestaan als geheim agent in het buitenland eindelijk in vervulling gaan en verhuisde hij met zijn vrouw weliswaar 'slechts' naar het bescheiden provinciestadje Dresden, in de toenmalige Sovjet-satellietstaat Duitse Democratische Republiek (DDR). In dit naar eigen zeggen "hardvochtig totalitair land" met een Ministerie van staatsveiligheid - de Stasi - als alles doordringend veiligheidsapparaat (een netwerk met 91.000 ambtenaren en minimaal 173.000 informanten), voelde hij zich evenwel onmiddellijk thuis. In zijn kleine, maar comfortabele flat met gesmokkelde westerse luxeartikelen, voldoende vrije tijd voor uitstapjes met collega's in zijn Zjigoeli en voluit genietend van de Oost-Duitse gastronomie (Radeberger Pilsner) - Poetin kwam al snel 12 kilo aan - leidden Poetin en zijn echtgenote in Dresden een tamelijk gelukkig maar allesbehalve spannend leven. Hij hield er ook van om zijn Duitse taalvaardigheid en kennis van de Duitse geschiedenis, cultuur en literatuur verder op punt te stellen.
Gedurende de vijf jaar dat Poetin, door zijn collega's minzaam "Kleine Volodja" genoemd, op deze provinciale KGB-buitenpost (gekend als 'de Gele Villa') actief was, werkte hij nauw samen met de Stasi dat veel van het politieke en militaire inlichtingenwerk - zoals het telegraferen van inlichtingenrapporten naar het (KGB-)'Centrum Moskou' - voor zijn rekening nam. Om inlichtingen te verzamelen over de politieke, militaire, economische, en in het bijzonder industrieel-wetenschappelijke ontwikkelingen in het Westen of Oost-Duitsland zelf, werd Poetin prioritair belast met het verhoor van overlopers (naar het geslaagde voorbeeld van Aldrich Ames en Robert Hanssen in de VS), informanten (buitenlandse studenten) en geheim agenten. Daarbij diende Poetin het dossier van elke potentiële rekruut ter goedkeuring voor te leggen aan zijn collega's van de Dresdense Stasi-afdeling dat geleid werd door Horst Böhm. Ook het registreren, opvolgen en (laten) schaduwen van vermeende dissidenten (zoals aartspriester Grigori Davidov en zijn kleine Russisch-Orthodoxe geloofsgemeenschap), buitenlandse zakenlui en bezoekers behoorde nog steeds tot zijn takenpakket. In 1987 werd Poetin opnieuw gepromoveerd, ditmaal tot luitenant-kolonel en werd hij de naaste medewerker van zijn chef Lazar Matvejev waardoor hij in feite plaatsvervangend hoofd van de buitenpost van de KGB in Dresden werd. In datzelfde jaar werd hem, naar aanleiding van de zeventigste verjaardag van de Russische Revolutie, het Ereteken van de Sovjet-Unie toegekend. In februari 1988 kreeg Poetin door Stasi-chef Erich Mielke bij decreet (Befehl Nr. K 114/88) 'slechts' de bronzen 'Verdienstmedaille der Nationale Volksarmee' uitgereikt. Poetin ontmoette in deze periode ambtshalve weliswaar Horst Böhm en Hans Modrow, de partijsecretaris van de Dresdense SED maar bleef al bij al een grijze, onbeduidende figuur op de achtergrond.
Na de val van de Berlijnse Muur in november 1989 en de val van het communisme in de instortende Sovjet-Unie en haar satellietstaten, was de KGB niet langer geïnteresseerd in haar buitengebied in Oost-Duitsland en haar vestiging in Dresden. Wanneer Poetin op 5 december werd bedreigd door een woedende menigte die het KGB-kantoor wilde bestormen, vroeg Poetin het oppercommando van een in Dresden gestationeerde Sovjet-tankdivisie om versterking. Maar het regime in Moskou liet Poetin in het ongewisse over zijn veiligheid en opdracht en Poetin voelde zich zwaar in de steek gelaten. Met veel bluf en dreigend met het gebruik van vuurwapens door zijn medewerkers wist een opgewonden maar uiterlijk kalme Poetin de opstandige menigte terug te dringen. Na enkele dagen van vruchteloze pogingen om de in de loop der jaren massale hoeveelheid verzameld vertrouwelijk archiefmateriaal te verbranden, slaagde Poetin er wel nog in om de compromitterende dossiers over de samenwerking tussen de KGB en de Stasi te vernietigen. Met de Duitse hereniging in het vooruitzicht verliet Poetin in februari 1990, vergezeld van zijn echtgenote Ljoedmila en kinderen, gedesillusioneerd hun flat in Dresden om met de trein naar Moskou te reizen.
Assistent Staatsuniversiteit Leningrad.
Op instigatie van de KGB-centrale in Loebjanka keerde Vladimir Poetin met zijn gezin in maart 1990 terug naar Leningrad waar hij hem een job werd aangeboden aan zijn eigen alma mater, de Staatsuniversiteit van Leningrad (LGU). Poetin werd er geparachuteerd op de faculteit rechtsgeleerdheid waar hij volgens zijn officiële biografie ‘assistent Internationale Aangelegenheden van de rector magnificus’ Stanislav Merkoerjev werd - traditioneel een positie die werd ingenomen door een officier van de buitenlandse inlichtingendienst - om drie maanden aan een doctoraatsthesis te schrijven. Waarschijnlijker is dat Poetin als KGB-officier van de 'actieve reserve', m.a.w. als geheim agent met een externe, burgerlijke opdracht, werd benoemd tot 'assistent van de hoger gewaardeerde pro-rector' Joeri Moltsjanov. In zijn kantoortje in het imposante petrine-barokgebouw van de Twaalf Collegia schreef Poetin, nu als geheim agent, voornamelijk rapporten over buitenlandse studenten en bezoekers die hij observeerde met het oog op rekrutering voor de geheime dienst. Samen met de hervormingsgezinde Moltsjanov slaagde Poetin er in om, tegen betaling in geld en voordelen in natura, het gebruik, in casu de verhuur van de (onderbenutte) faciliteiten van de LGU te optimaliseren door het opzetten van joint ventures met buitenlandse bedrijven zoals Procter &amp; Gamble.
Politieke carrière.
Stadsbestuur Sint-Petersburg (1990-1996).
Poetins blijken van bekwaamheid als manager blijven niet onopgemerkt, ook niet bij zijn gewezen professor economisch recht Anatoli Sobtsjak. Wanneer de liberale Sovjet-criticus Sobtsjak op 13 mei 1990 wordt verkozen als afgevaardigde in de "Lensovet", de Leningradse gemeenteraad, biedt hij Poetin aan om voor hem te komen werken. De charismatische maar politiek onervaren professor ziet in Poetin de ideale, jonge, ijverige, betrouwbare en moedige medewerker die hem moet beschermen tegen de brutale, stugge ambtenaren en vijandig gezinde apparatsjiks. Wanneer Poetin bekent dat hij eigenlijk een KGB-stafofficier is, vormt dat voor Sobtsjak geen enkel bezwaar. Integendeel, de pragmatische politicus hoopt immers te kunnen profiteren van Poetins politionele ervaring en netwerk van connecties in KGB-kringen. Wanneer Sobtsjak op 23 mei 1990 wordt gekozen tot voorzitter van de Lensovet, doet Poetin zijn intrede in het Mariinskipaleis (stadhuis) van Leningrad, eerst als diens vrijwillig assistent, vanaf juli 1990 als officieel ‘adviseur’ van de Lensovet-voorzitter. Na in juni 1991 te zijn verkozen tot de eerste democratisch burgemeester van Leningrad, benoemt Sobtsjak zijn adviseur op 28 juni 1991 tot voorzitter van het pas opgerichte maar economisch belangrijke ‘Comité Buitenlandse Betrekkingen’ ("Komitet Mezhdunarodnye Otnosheniya" - KMO) op diens Bureau van de Burgemeester. Daags na de door de conservatieve KGB-top gedirigeerde staatsgreep van 20 augustus 1991 tegen de hervormingsgezinde president Michail Gorbatsjov neemt Poetin formeel ontslag uit de geheime dienst.
In 1992 werd Poetin vice-burgemeester van Leningrad tot 1994. Daarna werd hij eerste vice-burgemeester van de stad die op 6 september 1993 na een op initiatief van Sobtsjak georganiseerd referendum zijn oude naam Sint-Petersburg had teruggekregen.
Van juli 1998 tot augustus 1999 was Poetin hoofd van de Federalnaja sloezjba bezopasnosti (FSB), de opvolger van de KGB.
Premier.
In een periode van minder dan anderhalf jaar, van april 1998 tot augustus 1999, benoemde Boris Jeltsin vijf premiers, met als laatst Poetin van augustus 1999 tot 31 december 1999. Op 30 september 1999 stuurde Jeltsin het Russische Leger voor de tweede maal naar Tsjetsjenië om het gebied in te nemen. Deze Tweede Tsjetsjeense Oorlog was succesvoller dan de eerste en Poetin leidde in feite de Russische inspanningen in de oorlog. Jeltsin kampte namelijk met gezondheidsklachten. Als eerste minister won hij het respect van de Russische bevolking door zijn handelen tijdens de onafhankelijkheidsstrijd in de Russische deelstaat Tsjetsjenië. Poetin kon hierdoor klaar worden gestoomd om Jeltsin te vervangen. In augustus 1999 had Jeltsin Poetin beloofd dat Poetin hem zou mogen opvolgen als hij zou aftreden. Toen Jeltsin op 31 december 1999 aftrad, werd Poetin president van de Russische Federatie. Poetin zette de strijd in Tsjetsjenië voort met als gevolg de verwoesting van steden en dorpen en een groot aantal doden en gewonden.
President.
Op 26 maart 2000 won Poetin de presidentsverkiezingen. Op 16 maart 2004 werd hij herkozen. Hij werd, officieel partijloos, gesteund door de politieke partij Verenigd Rusland die op dat moment een meerderheid had in de Staatsdoema. In september 2007 liet hij zich kiezen tot lijsttrekker van deze partij. Hij gaf aan de functie van premier te willen vervullen, mits Verenigd Rusland een grote overwinning boekte bij de Russische parlementsverkiezingen van december 2007 en er een president kwam met wie hij goed zou kunnen samenwerken. Eerder in september stelde hij Viktor Zoebkov, die had aangegeven niet uit te sluiten president te willen worden, aan als premier.
Omdat Poetin, ingevolge de grondwet, niet drie keer achtereen president kon worden, schoof hij Dmitri Medvedev naar voren als zijn opvolger. Die benoemde hem op 8 mei 2008 als zijn eerste minister, een functie die Poetin vervolgens vier jaar bekleedde. In 2012 kon hij zich vervolgens weer verkiesbaar stellen voor het presidentschap, waarvan de wettelijke ambtstermijn ondertussen verlengd was naar zes jaar. Op 4 maart 2012 won Poetin de presidentsverkiezingen en wisselde hij van rol met die van zijn politieke vriend Medvedev.
Herkozen president.
Sinds 7 mei 2012 was Poetin weer president van Rusland met Dmitri Medvedev (tot 2020) als premier. Volgens de Russische grondwet kon deze werkwijze eindeloos herhaald worden zodat Poetin op deze manier de macht niet meer hoefde af te staan.
Op 17 augustus 2012 werden drie leden van de punkband Pussy Riot veroordeeld tot twee jaar strafkamp omdat zij in een kerkgebouw geprotesteerd hadden tegen Poetin. Deze veroordeling lokte internationaal protest uit.
Op 8 april 2013 bracht Poetin een bezoek aan Nederland. Aanleiding was de 400-jarige handelsrelatie met Rusland.
Van 2013 tot en met 2016 werd Poetin door het Amerikaanse zakenblad "Forbes" als de machtigste persoon in de wereld beschouwd.
Annexatie van de Krim en verborgen invasie Donbas.
Poetin plaatste zich terug op het wereldtoneel met de annexatie van de Krim op 18 maart 2014. Het schiereiland, dat in de geschiedenis vele malen tot andere soevereine staten behoorde, werd door veel conservatieve Russen nog altijd als Russisch gezien. De westerse wereld reageerde verontwaardigd op de annexatie. In Rusland ontving Poetin grotendeels niets dan lof. Aangemoedigd door het succes van de annexatie, besloot hij te kijken hoeveel verder te kunnen gaan met de 'verborgen invasie' van de Donbas vanaf 6 april 2014 in de Oost-Oekraïense oblasten Donetsk en Loehansk. De opstandelingen, die onafhankelijkheid of aansluiting bij Rusland eisten, wisten deze in handen te krijgen. Alsmede het gebied ten zuidoosten daarvan, tot aan de Russische grens waar de "volksrepubliek Donetsk" en de "volksrepubliek Loehansk" werd uitgeroepen. Deze zouden, net als de Krim, onderdelen van Rusland moeten worden. De facto had Oekraïne hier geen gezag meer. Met de annexatie en het militaire conflict in Oost-Oekraïne verslechterde Poetins relatie verder met de westerse wereld.
Presidentsverkiezingen 2018.
In december 2017 stelde Poetin zich herkiesbaar voor de presidentsverkiezingen in 2018. In maart kreeg hij 76% van de stemmen en kon hij zijn vierde termijn starten. Nummer twee, de zakenman Pavel Groedinin, de kandidaat van de Communistische Partij van de Russische Federatie (CPRF), kreeg iets minder dan 12% van de stemmen en de ultranationalist Vladimir Zjirinovski ruim 5%. In de aanloop naar de verkiezingen werd het de belangrijkste oppositieleider, Aleksej Navalny, verboden mee te doen en de Russische media hadden bijna uitsluitend en alleen aandacht voor Poetin. Door het hele land kwamen honderden meldingen binnen van fraude, zoals het volproppen van stembussen met illegale stemmen. Intimidatie en andere onrechtmatigheden werden ook gemeld.
Top in Genève.
Op 16 juni 2021 hielden Poetin en president Joe Biden een top in Genève, in Villa La Grange. Deze was er gekomen op initiatief van Biden. De presidenten besloten hun ambassadeurs weer naar elkaars hoofdsteden terug te laten gaan, nadat zij maanden eerder waren teruggetrokken. Ook spraken ze af de besprekingen over de beheersing van hun kernwapens te hervatten. De twee praatten over cyberbeveiliging en verder bracht Biden de mensenrechten ter sprake en liet hij Poetin weten dat een overlijden van Aleksej Navalny voor Rusland "verwoestende gevolgen" zou hebben. Beiden waren positief na afloop: Biden had het over een "goed en positief gesprek" en Poetin noemde de top "constructief".
Russische invasie van Oekraïne.
Van maart 2021 tot februari 2022 liet Poetin massaal Russische militaire troepen verzamelen nabij de grens met Oekraïne. Volgens hem betrof het hier legeroefeningen. Diplomatieke onderhandelingen met de Russische president, door onder meer de Franse president Macron in persoon aan de befaamde vergadertafel van Vladimir Poetin over terugtrekking van deze troepen, hadden geen resultaat.
Op 21 februari 2022 erkende Poetin in een televisietoespraak de zelfverklaarde volksrepublieken Donetsk en Loegansk als onafhankelijk. Hij ondertekende documenten waarin deze onafhankelijkheid officieel werd bevestigd. Daarnaast beschuldigde de Russische president Oekraïne ervan genocide te plegen op het Russisch sprekende deel van de eigen bevolking.
Op 24 februari 2022 kondigde Poetin vroeg in de ochtend op de Russische staatstelevisie aan dat "een speciale militaire operatie" in Oekraïne was begonnen. Dit werd door onder meer westerse landen als een frontale aanval, een invasie op Oekraïne gezien. Zijn doel was naar eigen zeggen "de demilitarisatie en denazificatie van Oekraïne". Ook uitte hij zijn bezorgdheid over de dreiging die, volgens hem, uitging van de uitbreiding van de NAVO en dat onderhandelingen daarover de voorbije dertig jaar alleen maar "leugens en chantage" hadden opgeleverd.
Drie weken na het begin van de invasie noemde de Amerikaanse president Joe Biden zijn ambtgenoot Poetin een oorlogsmisdadiger. Ook de Amerikaanse Senaat gebruikte die kwalificatie voor hem.
De populariteit van Poetin, welke na de annexatie van de Krim flink was gestegen, was inmiddels flink dalende. Met een 'snelle overwinningsoorlog' dacht het Kremlin de populariteitscijfers weer omhoog te krijgen. De snelle invasie pakte volledig anders uit. Blunderende Russische veiligheidsdiensten, het uitgeholde Russische leger, de communicatief vaardige Oekraïense president Zelensky en de onverzettelijke Oekraïense strijdkrachten, waren door Poetin en het Kremlin ernstig onderschat.
Stagnatie van de invasie.
Een jaar na de invasie van Oekraïne was de door Poetin bedoelde invasie, die volgens hem enkele dagen zou duren, verworden tot het grootste militaire conflict dat in Europa woedde sinds de Tweede Wereldoorlog, met honderdduizenden doden en gewonden en miljoenen mensen op de vlucht. Poetin had gedurende 2022 de redenen om Oekraïne binnen te vallen, vervangen en sprak sindsdien over een "existentiële oorlog met het Westen".
Op 9 mei 2023, in Rusland wordt dan de Dag van de Overwinning op nazi-Duitsland gevierd, hield president Poetin zijn jaarlijkse toespraak op het Rode Plein in Moskou. Hij haalde er opnieuw uit naar het Westen. Naast aandacht voor de veteranen van de Tweede Wereldoorlog roemde hij ook alle Russen die in Oekraïne vechten, waaronder de reguliere troepen, de huurlingen van de Wagnergroep en alle militaire vrijwilligers.
Op 24 juni 2023 trokken er aan het einde van de ochtend zwaar bewapende huurlingen van de Wagnergroep richting Moskou (zie: Opstand van de Wagnergroep). Volgens Jevgeni Prigozjin, eigenaar en leider van de Wagnergroep die lange tijd nauwe banden had met president Poetin, had het Russische leger de avond ervoor aanvallen uitgevoerd op kampementen van de Wagnergroep.
In een ingelaste tv-toespraak zei president Poetin tegen het Russische volk: "We hebben te maken met landverraad, waar we ons tegen zullen verdedigen." Poetin complimenteerde de leden van de Wagnergroep enerzijds door hen "helden" te noemen die "de Donbas hebben bevrijd". Maar nu was volgens hem sprake van een "dolkstoot in de rug" en beloofde hij dat de reactie van het Russische leger "hard" zou zijn.
Tegen het einde van de middag waren de Wagner-huurlingen Moskou tot op 200 kilometer genaderd. De burgemeester van Moskou riep de noodtoestand uit en aan de rand van de stad werden verdedigingslinies opgeworpen. Prigozjin zei dat het "kwaad" in de militaire leiding moest worden gestopt en dat hij zou "marcheren voor gerechtigheid". De Wagner-opstand kwam ten einde na bemiddeling van president Aleksandr Loekasjenko van Wit-Rusland. Prigozjin gaf die avond aan dat hij om een bloedbad met Russische soldaten te voorkomen zijn huurlingen terugtrok.
Op 27 juni 2023 gaf Poetin op het Kathedraalsplein in Moskou een toespraak aan 2500 manschappen van verschillende legereenheden van de strijdmacht, waarin hij het tegenhouden van Prigozjin en het voorkomen van een burgeroorlog besprak. Poetin wilde hiermee de indruk wekken dat de strijdkrachten verenigd waren in de verdediging van moederland en president.
Presidentsverkiezingen 2024.
In november 2023 stelde Poetin zich herkiesbaar voor de presidentsverkiezingen in 2024 die van 15 tot en met 17 maart 2024 worden gehouden. Naast Poetin hebben drie andere politici zich als presidentskandidaat geregistreerd. 
Tot zijn overlijden op 16 februari 2024 was Aleksej Navalny, net als bij de presidentsverkiezingen van 2018, het meest prominente lid van de Russische oppositie. Hij was uitgesloten van de verkiezingen door een eerdere strafrechtelijke veroordeling. De strafzaken tegen Navalny werden beschouwd als politiek gemotiveerd. Als gevolg hiervan verwachten veel waarnemers, vooral in de westerse landen, niet dat de verkiezingen vrij of eerlijk zullen zijn.
Op de avond van 17 maart 2024 werd bekend dat Poetin ruim 87% van de stemmen heeft gekregen, volgens de officiële exitpoll. De uitslag was geen verrassing, vooraf stond al vast dat hij de verkiezingen zou winnen. Zijn drie tegenkandidaten kregen samen 11% van de stemmen. Nikolaj Charitonov, genomineerd voor de Communistische Partij, kreeg 4,1% van de stemmen, Vladislav Davankov van de Nieuwe Volkspartij (4,0%) en Leonid Slutsky van de Liberaal-Democratische Partij 3,1%. De opkomst was met 87,2% bijzonder hoog en overtreft het opkomstcijfer van 67,5% in 2018. De uitslag werd in veel westerse landen met afkeur ontvangen, maar Poetin kreeg felicitaties van dictators als Nicolás Maduro, Daniel Ortega en Kim Jong-un. Op 7 mei 2024 legde hij tijdens een officiële ceremonie in het Grote Paleis van het Kremlin de eed af voor zijn vijfde ambtstermijn van zes jaar als president van Rusland.
Politieke visie.
Poetins politiek combineert twee, volgens sommige critici tegenstrijdige, lijnen. Enerzijds is de Russische president voorstander van liberalisering van de economie, en er wordt ook veel in deze richting gedaan, zoals invoeren van privé-eigendom op de landbouwgronden, belastingverlagingen, het reduceren van bureaucratische druk op de kleine en middelgrote bedrijven et cetera. Anderzijds wordt hij beschuldigd van het vertonen van autoritaire neigingen zoals "problemen" met de vrije pers (Anna Politkovskaja), voormalige al te kritische of deloyale geheim agenten ("verraders") zoals Aleksandr Litvinenko (FSB), Sergej Skripal (GROe), oligarchen met politieke ambities (Boris Berezovski, Michail Chodorkovski, Boris Nemtsov) en politieke tegenstanders (Aleksej Navalny, Sergej Oedaltsov). Daarnaast wijzen critici op de grote toename van corruptie onder zijn bewind sinds 2000. Bovendien worden de nationaliseringen van grote olie- en gasondernemingen en de staatsovernames van ondernemingen van zichzelf verrijkende oligarchen door critici wederom communistisch en dictatoriaal genoemd. Betogingen en demonstraties tegen de regering worden door de oproerpolitie tegengewerkt waardoor het democratisch gehalte van Rusland in binnen- en buitenland in twijfel wordt getrokken.
In 2005 proclameerde Poetin enige punten uit zijn politieke visie over de toekomst en het verleden van Rusland in de Doema, het Russische parlement:
In een lang interview met de Amerikaanse journalist Tucker Carlson op 6 februari 2024 gaf Poetin zijn visie op de historische context in Oost-Europa, van de vroege middeleeuwen tot het jongste decennium, en de Russisch-Oekraïense Oorlog.
Autocratische regeerstijl.
Kritiek.
Sinds 2000 is Poetin ononderbroken "de facto" de machthebber van Rusland en gedurende deze tijd heeft hij gestaag zijn greep op het land verstevigd door de, na de val van het communisme, aanvankelijk redelijk vrij geworden pers en media opnieuw steeds meer te beteugelen en kritische tegenstanders het zwijgen op te leggen. Poetin wordt door zijn politieke tegenstanders bekritiseerd en beschuldigd van het vestigen van een nieuwe dictatuur in Rusland na de val van de vorige Sovjetdictatuur. Er is kritiek op de onderdrukking van de persvrijheid en het harde optreden tegen betogingen en opstanden tegen het regeringsbeleid. Ook wordt hij bekritiseerd vanwege de grote corruptie onder zijn bewind en de grote armoede waarin veel Russen leven. Door het voeren van een economisch beleid dat is gecorrumpeerd door nepotisme en favoritisme heeft Poetin, als onaantastbaar geachte machthebber, zichzelf stevig verrijkt. Door het toekennen van lucratieve banen en handelscontracten aan zijn medestanders die hem vervolgens ook de bal toespelen is Poetin een van de rijkste Russen aller tijden geworden met een geschat vermogen van 200 miljard dollar (2017).
Na de Russische invasie van Oekraïne op 24 februari 2022 wordt het autocratische regime van Poetin door critici in het Westen steeds vaker een plutocratie genoemd. Het tirannieke optreden van Poetin steunt volgens hen vooral op een machtige, alomtegenwoordige staatsbureaucratie, de maffioze oligarchen en de zogenaamde siloviken, de voormalige KGB-topfunctionarissen en trouwe vrienden van Poetin die nu sleutelposities in het regime innemen. Sindsdien won ook de uit 2014 stammende leus 'Poetin, choejlo!' weer in populariteit toe. De Nederlandse psycholoog René Diekstra noemt met enig voorbehoud als kenmerken van Poetin: zijn narcisme, psychopathie, machiavellisme en minachting voor iedereen die minder macht heeft dan hijzelf.
Populariteit.
Poetin geniet bij veel Russen een aanzienlijke populariteit, omdat hij redelijke stabiliteit, nieuw zelfrespect en economische welvaart heeft gebracht na de chaotische jaren van Boris Jeltsin. De afkorting van zijn naam (VVP) wordt gebruikt als zijn bijnaam en komt overeen met de Russische afkorting voor "bruto binnenlands product" (VVP). Na twee termijnen achter elkaar als president werd Poetin op 8 mei 2008 premier van Rusland onder president Dmitri Medvedev. Poetin is sinds 2012 een onafhankelijk politicus, dus geen lid meer van een politieke partij. Daarvoor was hij lid van Verenigd Rusland.
Machtspositie.
Door Poetins vermeende zelfverrijking, de verdenking dat hij probeert tegenstanders die zijn machtspositie betwisten of in gevaar zouden kunnen brengen, het zwijgen op te leggen, de beïnvloeding van pers, media en rechtspraak en de mogelijke aanwijzingen van persoonsverheerlijking, zijn er critici die vinden dat Poetin steeds meer voldoet aan het beeld van een frauduleus maar democratisch gekozen dictator.
Mensenrechtenorganisaties bekritiseren dit huidige Russische regime en menen dat er sprake is van corruptie, vervolging, opsluiting van en moord op politieke tegenstanders, beperkingen van de persvrijheid, gebrek aan vrije en eerlijke verkiezingen.
Er waren geruchten in 2022 dat hij zou lijden aan het begin van de ziekte van Parkinson en mogelijk ook kanker. Als mogelijke opvolgers in zijn ambt als president werden mensen als voormalig president Medvedev en de burgemeester van Moskou Sergey Sobyanin genoemd.
Persoonlijk leven.
Judo.
Poetin begon op de sportschool op 13-jarige leeftijd met sambo, maar werd al snel een fervent judoka, hetgeen hij nog steeds beoefent. Hij won enkele wedstrijden in Leningrad, waaronder zijn eerste seniorenkampioenschap in 1976. Hij had les van de voormalige bondscoach en huidige vicevoorzitter van de Russische Judo Federatie.
Poetin is niet de eerste wereldleider die judo beoefent, maar wel de eerste die dat op hoog niveau doet: In 2012 heeft hij de rood/witte band (achtste dan) gekregen. Hij heeft ook een ere 9e dan in taekwondo toegewezen gekregen en een ere 8e dan in kyokushinkai karate toegewezen gekregen, hoewel hij deze vechtkunsten niet beoefent. Verder tennist, skiet en vist hij graag.
Wegens de Russische invasie van Oekraïne werden allerlei sportonderscheidingen van hem afgenomen. Het IOC ontnam hem de Gold Olympic Order. De mondiale taekwondobond deelde mee dat Poetin de zwarte band niet meer heeft. De internationale judobond schorste hem als ambassadeur en erevoorzitter en kort daarna werd hij verwijderd uit alle posities die hij innam binnen de bond.
Familie.
Poetin was getrouwd met Ljoedmila Poetina, een stewardess en lerares Duits en Spaans. Ze hebben twee dochters, Maria (Masja) (Dresden, 1985) en Jekaterina (Katja) (Leningrad, 1986). Maria was getrouwd met een Nederlander, Jorrit Faassen. Zij woonden een tijd in Voorschoten. Ze voelden zich genoodzaakt te verhuizen, omdat een normaal en rustig bestaan in Nederland hun niet gegund werd.
Omdat echtgenote Ljoedmila zelden in het openbaar verscheen, leidde dit tot speculaties dat de twee gescheiden van elkaar leefden. Begin 2008 pakte de Russische krant "Moskovski Korrespondent" uit met een relatie tussen Poetin en turnster Alina Kabajeva. Poetin ontkende en de krant werd tijdelijk uit de rekken gehaald. Later beweerde de krant het verhaal te hebben verzonnen.
Op 6 juni 2013 werd officieel bekendgemaakt dat Poetin en zijn echtgenote gingen scheiden. Ljoedmila en Vladimir leefden al langere tijd gescheiden van elkaar. Volgens Ljoedmila zijn ze uit elkaar gegroeid, doordat zij moeite heeft met de vele aandacht die het stel krijgt. Volgens Poetin hebben ze samen het besluit genomen te scheiden. De echtscheiding was in 2014 een feit.
Poetin is sinds 1992 lid van de Russisch-Orthodoxe Kerk; de KGB liet tot dan alleen atheïstische personeelsleden toe.
Poetin spreekt naast Russisch, met duidelijk hoorbaar Sint-Petersburgs accent, vloeiend Duits, redelijk Engels en Sergej Ivanov zegt dat zij met elkaar converseerden in het Zweeds.
Sancties.
In februari 2022 werd Poetin toegevoegd aan de sanctielijst van de Europese Unie omdat hij "verantwoordelijk is voor het actief ondersteunen en uitvoeren van acties en beleid die de territoriale integriteit, soevereiniteit en onafhankelijkheid van Oekraïne ondermijnen en bedreigen, evenals de stabiliteit en veiligheid in Oekraïne".
Zwitserland heeft meteen in februari 2022 het volledige sanctiepakket van de Europese Unie overgenomen tegen Rusland, waaronder de sancties tegen Poetin. Ook de volgende sancties tegen Rusland zijn door Zwitserland overgenomen.
Arrestatiebevel.
Op 17 maart 2023 is door het Internationaal Strafhof een arrestatiebevel tegen Vladimir Poetin uitgevaardigd. Het ICC stelt dat Vladimir Poetin verantwoordelijk is voor de deportatie van kinderen uit door Rusland bezette gebieden in Oekraïne naar Rusland sinds de invasie. Een soortgelijk arrestatiebevel werd uitgevaardigd tegen Maria Lvova-Belova. Het gedwongen verplaatsen van kinderen en het weghouden van kinderen bij hun ouders zijn overtredingen onder het internationaal recht.
Op 19 juli 2023 werd bekend dat president Poetin niet deel zou nemen aan de BRICS-top die werd gehouden in Zuid-Afrika van 22 tot 24 augustus 2023. Poetin had bij aankomst in Zuid-Afrika gearresteerd moeten worden vanwege het arrestatiebevel.

</doc>
<doc id="26272" url="https://nl.wikipedia.org/wiki?curid=26272" title="Gilde (beroepsgroep)">
Gilde (beroepsgroep)

Een gilde of ambacht was in grote delen van Europa in de tijd voor de Franse Revolutie een belangenorganisatie van en voor personen met hetzelfde beroep, veelal ontstaan binnen zich sterk ontwikkelende woonplaatsen met stadsrechten binnen een feodaal stelsel. Gilden en ambachten hebben vanaf de middeleeuwen tot eind 18e eeuw bestaan, in Oost-Europese landen langer. In het India van de vedische tijd bestonden vergelijkbare "shreni".
In een gilde werd kennis en ervaring uitgewisseld. Nieuwe gildeleden werden opgeleid in het vak. Na een gedegen opleiding kon een leerling erkend worden als vakman met de titel gezel en uiteindelijk de titel meester verkrijgen na het doen van de gilde- of meesterproef. Het gilde behartigde de belangen van de gildeleden, en beschermde hen. Vaak had een gilde het alleenrecht op het uitoefenen van het vak, wat leidde tot de zekerheid van kwaliteit van het werk met een keurmerk, soms zelfs tot een monopolie in de handel.
Geschiedenis.
De Romeinen kenden al een soort gilden, de "collegia". Deze kunnen gezien worden als voorlopers van de gilden. Collegia waren bonden voor een bepaalde beroepsgroep waarbij vaklieden zich vrijwillig konden aansluiten. Deze beroepsorganisaties vonden met name in de Zuid-Nederlandse steden een voortzetting in de ambachten van handwerkslieden.
De gilden stonden aanvankelijk tegenover de ambachten in de zin, dat ze de zelfstandige beroepsbeoefenaren organiseerden. Wevers en volders bijvoorbeeld vormden een ambacht; drapeniers of lakenhandelaren een gilde. Deze reguleerden de concurrentie tussen de leden en hadden een minder vrijblijvend karakter. 
Dit onderscheid verdween langzamerhand met name in de noordelijke gewesten.
In de Rooms-Katholieke tijd had een gilde vaak een heilige als schutspatroon, voor de timmerlieden bijvoorbeeld was dat Sint-Jozef. Gilden kregen tegen betaling een altaar in de parochiekerken, het zogenaamde gilde-altaar, gewijd aan de patroonheilige.
Bepaalde bevolkingsgroepen mochten geen lid van een gilde worden. Zo konden buitenechtelijke kinderen, horigen of Joden en vanaf de reformatie doopsgezinden worden uitgesloten. Dit betekende dat veel beroepen in de middenstand voor hen ontoegankelijk waren. Zij waren zo gedwongen zich te beperken tot een gildeloos beroep, zoals eenvoudiger werk of de (geld)handel.
Een economisch nadeel van de gilden was de remmende werking van het monopolie. De eeuwenoude werkwijzen mochten niet vernieuwd, laat staan veranderd worden. Iemand met vernieuwende ideeën moest dus ofwel lid worden van het gilde en deze ideeën dus opgeven, ofwel een ander beroep kiezen. Landen als Frankrijk en Nederland raakten hierdoor in hun ontwikkeling in de 18e eeuw achterop vergeleken met Groot-Brittannië, waar het kapitalisme verder was ontwikkeld.
Organisatie van de gilden in de middeleeuwen.
Om hun doelen te bereiken werden de gilden volgens bepaalde regels georganiseerd. Als een lid van het gilde zich niet aan de regels hield, hadden alle leden hier last van. Als de gilden de productiekosten naar beneden wilden brengen, moesten alle leden meewerken om de lonen van medewerkers te verlagen en wanneer de gilden hun reputatie hoog wilden houden, konden ze het zich niet veroorloven dat bepaalde leden kwalitatief slechte producten verkochten. Om deze reden werden de regels strikt gehandhaafd.
Om de kwaliteit van de producten hoog te houden, mocht iemand niet zomaar lid worden van een gilde. Een jongen die, of een meisje dat, een bepaald vak wilde uitvoeren, ging op jonge leeftijd bij een gildemeester in de leer. Bij veel ambachten was er geen plaats voor vrouwen, ze werden geen lid van gilden, tenzij ze zich als jongen verkleedde. Wanneer de meester de jongen geschikt vond, werd hij na enige tijd benoemd tot gezel. De gezel werkte in loondienst voor de meester. Als de gezel goed genoeg was bevonden, kon deze na een periode, meestal tussen de vijf en negen jaar, een meesterproef afleggen. Hiermee kon de gezel bewijzen dat hij zijn vak beheerste. Pas wanneer de gezel hiervoor was geslaagd, mocht hij zich meester noemen en zijn eigen bedrijf beginnen.
Het proefstuk was in de gildebrieven vrij nauwkeurig omschreven. In De Waag in Amsterdam zijn nog de gildeproeven van de metselaars te bewonderen. In Dordrecht bestond de meesterproef van het metselaarsgilde uit het bouwen van een Dordtse gevel, waarvan er nog ongeveer 50 in de stad te vinden zijn. In sommige gevallen was het verplicht voor een ambachtsman om lid te zijn van een gilde en contributie te betalen, als hij een beroep uitoefende dat zijdelings met het betreffende gilde te maken had. Deze mensen werden aanwerpelingen of halve gildwinners genoemd.
De organisatiestructuur van de gilden verschilde onderling tussen de gilden. Vooral van grote succesvolle gilden is hun wijze van organisatie bekend omdat deze, in tegenstelling tot de kleine gilden, veelal documenten en geschriften bijhielden. De vergaderingen van een gilde werd een morgenspraak genoemd. De gildebroeders kwamen minimaal eenmaal per jaar bij elkaar en dan werden nieuwe leden toegelaten, nieuwe regels goedgekeurd of afgewezen en functionarissen gekozen. Beslissingen werden gewoonlijk genomen door de gildemeesters bij meerderheid van stemmen. De gildefunctionarissen zorgden voor het dagelijks bestuur van het gilde en inspecteerden de bedrijven van de leden van het gilde om te zien of deze in orde waren. Ook zagen zij er op toe dat ieder lid contributie betaalde en of deze zich aan de productiequota hielden. Verder werden de financiën van het gilde beheerd door de hiervoor aangestelde functionarissen.
Maatschappelijke invloed van de gilden.
Gilden hadden een grote invloed op het middeleeuwse stadsleven en vice versa. Hoe de verhoudingen lagen tussen gilde en stad verschilde van plaats tot plaats. Doorgaans was de regel dat een gildelid ook in de stad woonde. In Londen werd men zodra men lid was van een gilde meteen, of korte tijd later, een vrij man en geen horige meer. In Nederland was het in een aantal steden, waaronder Utrecht en 's-Hertogenbosch, verplicht om als stadsbewoner lid te worden van een gilde.
Het bestuur van de meeste steden, die in de middeleeuwen als de autoriteit fungeerden, hadden een grote invloed op de gilden. Op sommige plaatsen benoemde het stadsbestuur de functionarissen binnen een gilde. Op andere plaatsen waren gilden vrijwel geheel autonoom. In veel gevallen moesten gilden de erkenning als een volwaardig zelfstandig orgaan afkopen bij de lokale of nationale autoriteiten.
De gilden hadden een maatschappelijke functie, afhankelijk van de locatie. In middeleeuws 's-Hertogenbosch voerden de gilden de taken van de brandweer uit. Ook waren de gilden vaak verantwoordelijk voor de bescherming van de stad. In Utrecht werden civiele milities opgericht die bestonden uit leden van de gilden. Verder deden gilden aan armenzorg, ook voor mensen buiten het gilde.
In sommige gebieden zorgden de gilden ook voor rechtspraak. In onder andere Antwerpen handelden de gilden handelsconflicten af. In Londen was de rechterlijke macht nog uitgebreider: hier werden ook veel familiekwesties door de gilden afgehandeld.
Als iemand lid werd van een gilde, had dit grote invloed op zijn leven. Diegene had niet alleen het recht om het beroep van het gilde uit te oefenen, maar kreeg ook een vorm van sociale zekerheid. Het gilde ondersteunde zijn leden wanneer ze door ziekte of ouderdom niet konden werken. Ook regelde het wel de begrafenis van zijn leden en hun gezin. In veel gevallen beoefenden leden van de gilden gezamenlijk hun religie.
Economische invloed van de gilden.
De gilden hebben een grote invloed gehad op de economische ontwikkeling in Europa, zowel op lokaal als op internationaal niveau. Er bestaan verschillende visies over hoe deze invloed beoordeeld moet worden.
Gilden bezaten eigendommen, die aan alle leden toebehoorden. Deze gezamenlijke eigendomsrechten kunnen als voorloper worden beschouwd van de individuele eigendomsrechten. De eigendommen, en zeker de revenuen daarvan, dienden echter als fondsen van waaruit de gildeleden en hun eventuele familieleden ondersteund konden worden in geval van arbeidsongeval, ziekte of overlijden. De bijdrage die de gilden vanaf de middeleeuwen hebben geleverd aan het tot ontwikkeling komen van individuele eigendomsrechten, kan gezien worden als een positieve bijdrage aan de economische en sociale ontwikkeling van Europa.
Een traditionele visie op de economische rol van de gilden gaat uit van het monopolie dat zij op het vervaardigen en verhandelen van bepaalde goederen zouden hebben gehad. Doordat de gilden het exclusieve recht hadden om de door hun geproduceerde goederen te verkopen, konden zij veel invloed uitoefenen op de markt. De gilden bepaalden de prijzen van hun producten en de hoeveelheden die geproduceerd werden. Als voordelen van dit monopolie kunnen genoemd worden: schaalvoordeel en risicospreiding voor de gildeleden. Als een lid van een gilde in nood kwam, werd hij geholpen door zijn medeleden. Het monopolie bracht echter ook nadelen met zich mee. Omdat er geen echte concurrentie tussen gildebroeders was, konden de prijzen van goederen hoog gehouden worden.
Volgens sommige economen en historici hebben gilden een negatieve bijdrage geleverd aan de economische ontwikkeling van Europa. Gilden waren in deze opvatting zeer conservatieve instellingen. Leden moesten zich voegen naar de binnen het gilde geldende denkbeelden. Vernieuwende ideeën kregen daardoor nauwelijks een kans, waardoor de modernisering van productiemethoden naar alle waarschijnlijkheid werd vertraagd. In Engeland was de invloed van de gilden in de achttiende eeuw al sterk verminderd, waardoor nieuwe uitvindingen op het gebied van mechanisatie en productieverbetering daar eerder werden toegepast. In delen van West-Europa (onder andere in Wallonië) leidde de opheffing van het gildesysteem in de Franse tijd tot snelle industrialisatie en economische vernieuwing in het begin van de negentiende eeuw. Het lange voortbestaan van de gilden in Oost-Europa wordt in die visie als een van de redenen aangevoerd voor de tragere industrialisatie daar. In Nederland werden de gilden in 1808 definitief afgeschaft door Napoleons broer Lodewijk Napoleon.
De gilden regelden zaken als zieken-, wezen- en nabestaandenopvang, en een fatsoenlijke levensstandaard voor hun leden. Al deze voorzieningen vielen weg toen de gilden werden opgeheven. In Nederland gebeurde dit voor het eerst in 1798 tijdens de Bataafse Republiek. In de jaren die daarna volgden, werden de gilden verschillende keren afgeschaft en weer in ere hersteld. Ten slotte werden ze definitief afgeschaft door het net nieuwe Koninkrijk in 1818. In 1820 werd vervolgens een wet uitgevaardigd die regelde dat de resterende gildekassen en andere bezittingen van de gilden vervielen aan de stadsbesturen. Daarmee waren ambachtslieden en arbeiders op zichzelf aangewezen, vakbonden werden als verkapte gilden beschouwd en waren tot 1866 verboden. Dit was een van de belangrijke redenen van het ontstaan van de sociale kwestie in de 19e eeuw.
Een modernere opvatting over de gilden is dat er nauwelijks sprake was van monopolie, aangezien binnen een gilde tientallen, soms honderden ambachtslieden actief waren, waardoor prijsafspraken amper mogelijk waren. Ook is gebleken dat gilden soms rechten verkochten aan niet-leden waardoor ook zij konden deelnemen aan handel en productie van goederen. Deze visie rekent af met het idee dat gilden uitsluitend als monopolistische samenzweerders moeten worden gezien.
Lijst van ambachtsgilden.
Behalve de historische gilden van ambachtslieden bestonden er ook handels- of koopmansgilden en schuttersgilden. Ambachtsgilden bestonden uit vaklieden die allen hetzelfde ambachtelijke vak uitvoerden.
Hedendaagse gilden.
Traditioneel.
Tegenwoordig hebben slechts weinig gilden nog hun vroegere rol. Het enige uit de middeleeuwen overgebleven gilde in Nederland is het Smedengilde van St. Eloy in Utrecht uit 1304. In Dwingeloo zetelt nog een gilde waarvan de leden zich bezighouden met christelijke caritas. Dit gilde, dat vroeger "Dye Ghyldebroeders van Zunte Antony" heette en later "Sint Anthoniusgilde", wordt al vermeld in documenten uit 1632. In Alkmaar zetelt het Kaasdragersgilde. De oudste 'ordonnantie opte caesdragers' dateert van 17 juni 1593, de officiële oprichtingsdatum van het Kaasdragersgilde. Een gilde zonder patroonheilige of eigen altaar in de kerk, zoals dat bij andere gilden gebruikelijk was. Het devies van het Alkmaarse gilde was en is: 'Een valse waag is de Heer een gruwel en daarentegen een vol gewicht is zijn welbehagen'. Het Kaasdragersgilde is in de zomermaanden nog wekelijks actief (op de vrijdagochtend en een aantal dinsdagavonden) op de Alkmaarse Kaasmarkt. Op 7 oktober 2016 is het gilde toegevoegd aan het Inventaris Immaterieel Cultureel Erfgoed Nederland. Gilden die nog enigszins te vergelijken zijn met middeleeuwse gilden, zijn het Gilde van Molenaars, het Gild Fryske Mounders en het Ambachtelijk Korenmolenaars Gilde. In België bestaat de wettelijk erkende beroepsvereniging Koninklijke Vrije Gilde der Meester-Schilders.
Met name in Zuid-Nederland en in België kent men nog schuttersgilden, zoals het Sint-Sebastiaansgilde in Brugge en het Gilde Sint Dionysius in Tilburg. Ook zijn er de Sint Joris schuttersgilden, waar geschoten wordt met de kruisboog. Deze zijn voornamelijk gevestigd in de Noorderkempen (Hoogstraten, Wortel, Meerle, Meer, Minderhout, Castelré en Loenhout).
Daarnaast zijn er gilden die eerder als hobby-vereniging te kenmerken zijn.
In zowel Nederland als België wordt de term gilde ook gebruikt voor koepelorganisaties van studentenverenigingen, zoals het Brabantse Gilde. Het studentendrinklied "De gilde viert" refereert aan deze gilden. Aan de Vrije Universiteit Brussel bestaat een folkloristische zangvereniging die zich de gilde "Fratres et Sorores Coniuncti" noemt.
Kennisoverdracht.
Organisaties waarin mensen op vrijwillige basis kennis overdragen aan anderen, worden ook wel gilden genoemd. Zo bestaan er diverse gilden voor 50+'ers die hun kennis overdragen aan anderen (jong en oud). De kennis kan heel divers zijn, van advies over het aanleggen en onderhouden van een tuin, tot boekbinden. In het algemeen zijn dit vrijwilligersorganisaties. In Nederland zijn ze verenigd in de koepelorganisatie Gilde Nederland.
Voor ambachten die economisch relevant zijn zoals kleermakers, smeden en zeilmakers is dat AmbachtNederland. Deze coöperatie van ambachtelijk ondernemers zet zich in voor een sterkere ambachtseconomie en de continuïteit van ambachtelijk branches en bedrijven.
Vakbond.
In de Verenigde Staten en andere Engelstalige landen worden sommige vakbonden ook wel "guilds" genoemd. De Directors Guild of America, Screen Actors Guild en Writers Guild of America bijvoorbeeld spelen een belangrijke rol in de filmindustrie van Hollywood. Naar dit Amerikaanse voorbeeld wordt de Nederlandse beroepsvereniging voor regisseurs "Dutch Directors Guild" genoemd.

</doc>
<doc id="26274" url="https://nl.wikipedia.org/wiki?curid=26274" title="Volkerenbond">
Volkerenbond



</doc>
<doc id="26277" url="https://nl.wikipedia.org/wiki?curid=26277" title="Schakelaar">
Schakelaar

Een schakelaar is een onderdeel in een elektrisch netwerk dat de elektrische stroom kan onderbreken door de geleiding te verbreken. Een schakelaar kan zo de verbinding maken (gesloten) of breken (open).
Het vormt onderdeel van een schakeling en kan handbediend zijn of mechanisch geactiveerd worden zoals een eind- of drukschakelaar. De bekendste is de lichtschakelaar in huis waarmee een lamp aan of uit gedaan kan worden.
Op schakelaars is doorgaans de nominale stroomsterkte en spanning aangegeven. De eigenlijke schakelinrichting wordt meestal door een kap afgesloten. Het materiaal, waaruit de schakelaars zijn vervaardigd, dient goed isolerend, onbrandbaar en niet-hygroscopisch (vochtaantrekkend) te zijn. Bovendien mag het bij verwarming niet week worden.
In elektronische apparatuur worden vooral digitale schakelaars toegepast. Zo bevat de processor van een computer miljoenen digitale schakelaars (transistors). Hiermee worden vervolgens signalen verwerkt, waarbij het maken van een verbinding een logische 1 vertegenwoordigt (bij een lichtschakelaar aan) en het verbreken van een verbinding een logische 0 (bij een lichtschakelaar uit). De complexe relatie van schakelaars in een schakeling kan geanalyseerd worden door middel van booleaanse algebra.
Mechanische schakelaars kunnen een verschijnsel vertonen dat denderen heet – het kortstondig meerdere malen achtereen maken en verbreken van het contact – en in digitale schakelingen hinderlijk kan zijn.
Uitvoeringen.
Schakelaars worden onderscheiden naargelang bediening of functie, of de combinatie ervan.
Bimetaalschakelaar.
Een bimetaalschakelaar is temperatuurgevoelige schakelaar, een voorbeeld hiervan is de clixon.
Centrifugaalschakelaar.
Een centrifugaalschakelaar wordt bediend door middel van de centrifugaalkracht van een draaiende as.
Draai- of walsschakelaar.
Een draaischakelaar of 'draaiknop' is een schakelaar die tussen verschillende verbindingen kan schakelen doordat eraan gedraaid wordt. In wasmachines waarop men verschillende wasprogramma's kan kiezen, gebeurt dit vaak met een dergelijke draaiknop.
Drukknop of momentschakelaar.
Een drukknop of momentschakelaar is een terugverende schakelaar die een verbinding maakt of verbreekt als hij ingedrukt wordt. De meeste deurbellen en veel aan/uit-knoppen op computers zijn voorbeelden van drukknoppen. Een drukknop maakt een contact, of verbreekt het contact zolang men die knop ingedrukt houdt.
Drukschakelaar.
Een drukschakelaar is een schakelaar die werkt als een drukknop. Bij het indrukken schakelt hij iets in. Bij het nogmaals indrukken schakelt hij weer uit. Het eigenlijke verschil is dat het bedieningsvlak steeds in de oude positie terug keert. 
Dubbelpolige schakelaar.
Bij een dubbelpolige schakelaar (ook wel tweepolige schakelaar genoemd), worden twee geleiders gelijktijdig onderbroken of doorverbonden. Bij een lichtschakelaar worden zowel de fase- als de nulgeleider tezamen bediend, dit verhoogt de veiligheid en is in sommige gevallen wettelijk verplicht. Een andere veel gebruikte meerpolige schakelaar is de driepolige schakelaar (voor 3-fasenstroom) enz.
Dubbelpolige wisselschakelaar.
Is een wisselschakelaar die tweepolig is uitgevoerd, en waarbij dus beide toevoerdraden gelijktijdig kunnen worden onderbroken.
Eénfunctieschakelaar.
Een eenfunctieschakelaar wordt gebruikt door personen met een lichamelijke handicap. Het is bijvoorbeeld mogelijk om met één éénfunctieschakelaar de computer volledig te bedienen. Dit gebeurt door de verschillende opties (bijvoorbeeld letters) te scannen.
Eindschakelaar.
Een eindschakelaar is een schakelaar die bediend wordt door een bewegend object, waardoor het schakelcontact ervan wordt geactiveerd en het object stopt met bewegen.
Enkelpolige schakelaar.
Met een enkelpolige schakelaar wordt één geleider onderbroken ofwel doorverbonden. Bij een lichtschakelaar onderbreekt hij de fasegeleider waardoor een lichtpunt enkelpolig kan worden in- en uitgeschakeld.
Foliedrukknop.
Een foliedrukknop is dun en bestaat uit kunststoflagen met een matrix van metaallagen ertussen. Op de punten waar de toetsfunctie voorzien is, kunnen de metaallagen door samendrukken van alle lagen contact met elkaar maken.
Hoofdschakelaar.
Met een hoofdschakelaar kan men een gehele elektrische installatie spanningsvrij maken, of onder spanning zetten.
Hotelschakelaar.
Is een in de volksmond gegeven naam voor een wisselschakelaar, die al dan niet deel uitmaakt van een hotelschakeling.
Kastschakelaar.
Een kastschakelaar wordt gebruikt om een lichtpunt in bijvoorbeeld een muurkast, bezemkast of kledingkast te bedienen. Bij een gesloten deur wordt de stift van de schakelaar voortdurend ingedrukt, de lamp is dan uit. Gaat de deur open, dan ontspant de schakelaar waardoor het verbreekcontact ervan sluit, de lamp gaat branden. Een voorbeeld van een vast ingebouwde kastschakelaar is te vinden in iedere koelkast.
Keuzeschakelaar.
Niet alle schakelaars kennen slechts twee toestanden: er zijn ook keuzeschakelaars die op meerdere punten een verbinding kunnen maken.
Kruisschakelaar.
Een kruisschakelaar heeft vier contacten (P, Q, X en Y) waarbij hetzij de verbindingen PX en QY, hetzij PY en QX worden gemaakt. Wordt in combinatie met twee wisselschakelaars bij een kruisschakeling gebruikt om een lamp met drie of meer schakelaars te kunnen bedienen. Is ook geschikt om een gelijkspanning om te polen.
Kwikschakelaar.
Een kwikschakelaar is een schakelaar in de vorm van een glazen buisje met twee of meer contacten, waarin zich een druppel kwik bevindt. De kwikdruppel verbindt (of verbreekt) de contacten als de schakelaar in een bepaalde stand gehouden wordt. Dit kan doordat kwik een metaal is en een goede geleider voor elektrische stroom. In conventionele thermostaten werd een kwikschakelaar nog wel toegepast, maar wegens milieubezwaren is dit in moderne thermostaten niet meer toegestaan.
Lichtschakelaar.
Met een lichtschakelaar worden doorgaans de in gebouwen aangebrachte (wip)schakelaars bedoeld, waarmee de verlichting wordt bediend. Er zijn schakelaars die geschikt zijn inbouw- en voor opbouwmontage. De verschillende lichtschakelaars zijn herkenbaar aan een code die op de onderkant van de schakelaar is aangebracht, dit om verwarring te voorkomen. De codes zijn: enkelpolige schakelaar code 1, dubbelpolige schakelaar code 2, serieschakelaar code 5, wisselschakelaar code 6, dubbelpolige wisselschakelaar code 6/2, wissel-wisselschakelaar code 6+6, kruisschakelaar code 7.
Magneetschakelaar.
Magneetschakelaar is een gebruikelijke naam voor een contactor; een relais dat voorzien is van drie hoofdcontacten en een aantal hulpcontacten.
Messchakelaar.
Een schakelaar waarbij een of meerdere mesvormige contactstrippen door een hefboom stevig tussen contactklemmen worden vastgeknepen.
Nokkenschakelaar.
Een nokkenschakelaar is een draaischakelaar waarmee door middel van nokken verschillende contacten tegelijk bediend kunnen worden. Hij bestaat uit één of meer schakelpakketten, voorzien van één of meerdere schakelcontacten.
Noodstopschakelaar.
Met een noodstopschakelaar kan een installatie, voertuig of machine bij gevaar snel buiten werking worden gesteld.
Nuldoorgangsschakelaar.
Deze schakelaar is bedoeld voor het schakelen van grote wisselstromen. De constructie zorgt ervoor dat precies op het moment van de nuldoorgang van de wisselstroom wordt geschakeld.
Olieschakelaar.
Dit soort schakelaars treft men aan in een hoogspanningsnet. De behuizing van de schakelaar is gevuld met olie om te verhinderen dat er bij het schakelen van een sterke gelijkstroom een vlamboog ontstaat.
Radioknoppen.
Dit is een combinatie van schakelaars waarvan er altijd één ingedrukt is. Door een van de schakelaars in te drukken zal een andere schakelaar vrijkomen. Deze schakelaars treft men vaak aan op oudere radio's en televisies.
Reedschakelaar.
Bij een reedcontact of reedschakelaar bevindt het schakelcontact zich in een glazen buisje. Hij wordt ingeschakeld als er een magneet dicht in de buurt komt. Ze worden bijvoorbeeld gebruikt in de opnemer van fietscomputers.
Scheider of scheidingsschakelaar.
Een scheidingsschakelaar gebruikt men voor het spanningsloos maken van delen van een installatie. Hij mag alleen bediend worden in stroomloze toestand.
Schemerschakelaar.
Een schemerschakelaar schakelt verlichting in bij duisternis, hij wordt onder meer toegepast in automatische nachtverlichting of een nachtlamp.
Schuifschakelaar.
Een schuifschakelaar of 'schuifknop' is een schakelaar die verbinding maakt of verbreekt wanneer een deel ervan verschoven wordt. Op veel radio's kan men tussen verschillende banden kiezen met een dergelijke schuifknop. Er zijn vaak drie, vier of meer standen.
Serieschakelaar.
Een serieschakelaar bestaat in feite uit twee enkelpolige schakelaars in één behuizing. De bediening is gescheiden, maar de ingang is meestal gemeenschappelijk.
Sleutelschakelaar.
Een sleutelschakelaar wordt bediend door middel van een sleutel, die in één of meerdere standen uitneembaar is. Een voorbeeld hiervan is het contactslot.
Snoerschakelaar.
Een snoerschakelaar is geschikt voor montage in een snoer, bijvoorbeeld bij een schemerlamp.
Spaarschakelaar.
Een spaarschakelaar is bedoeld om energie te besparen. Een voorbeeld van het gebruik ervan is de in de veehouderij toegepaste warmtelamp. Het armatuur van deze lamp is vaak voorzien van een spaarschakelaar waarmee men de lamp op halve sterkte kan laten branden, en dus minder energie verbruikt.
Ster-driehoekschakelaar.
Een ster-driehoekschakelaar is een handbediende schakelaar die gebruikt wordt om grotere driefasige asynchrone motoren stapsgewijs in te schakelen.
Tastschakelaar.
Een tastschakelaar werkt niet mechanisch, hij wordt bediend door een lichte druk uit te oefenen van vinger of hand.
Tijdschakelaar, timer of schakelklok.
Een schakelaar met een ingebouwde klok, die op een van tevoren vastgesteld tijdstip, of een reeks ingestelde tijdstippen, in- of uitschakelt. Er bestaan zowel mechanische tijdschakelaars als volledig elektronische. Tijdschakelaars worden onder andere gebruikt bij ovens, wasmachines, straatverlichting en aquariums. Er zijn ook tijdschakelaars die tussen de stekker van een apparaat en het stopcontact kunnen worden geplaatst, zodat bijvoorbeeld een lamp op een bepaald tijdstip automatisch aan gaat. Dit is een goede beveiliging tegen inbrekers tijdens een vakantie. Men spreekt ook wel van 'tijdklok', maar dat woord is een merkwaardige constructie.
Trekschakelaar.
De bediening hiervan gebeurt met behulp van een koord. Door hieraan te trekken wordt achtereenvolgens een contact gesloten of verbroken. Zij worden algemeen toegepast boven het hoofdeind van een bed.
Tuimelschakelaar.
Een tuimelschakelaar is een schakelaar die een verbinding maakt of verbreekt als de stand van de hefboom ervan gewijzigd wordt. Bekende tuimelschakelaars zijn de richtingaanwijzers in auto's. De meeste uitvoeringen hebben twee of drie standen.
Vermogenschakelaar.
Een vermogenschakelaar kan (zelfstandig) een overbelasting of kortsluiting afschakelen.
Voetschakelaar.
Een voetschakelaar wordt bediend door er met de voet druk op uit te oefenen. Dit soort schakelaars worden in de industrie, maar ook bijvoorbeeld door gitaristen op het podium gebruikt.
Wandcontactdoos.
Een wandcontactdoos of 'stopcontact' is strikt genomen geen schakelaar, maar wordt vaak als zodanig gebruikt. Met name bij verplaatsbare apparaten, zoals een looplamp.
Werkschakelaar.
Een werkschakelaar is een handbediende schakelaar die in de nabijheid van een elektrische machine is aangebracht om deze gedurende onderhouds- en reparatiewerkzaamheden te kunnen uitschakelen. Dit om gevaar dat kan ontstaan door onverwachts inschakelen te voorkomen.
Wipschakelaar.
Een wipschakelaar wordt onder meer als lichtschakelaar in woningen toegepast. Bij de bediening ervan wordt een wip aan de boven- of onderzijde ingedrukt, hierdoor wordt het contact gesloten of verbroken. Wipschakelaars hebben geen 'moment' waardoor ze alleen geschikt zijn voor wisselstroom.
Wisselschakelaar.
Een wisselschakelaar heeft drie contacten (P, X en Y) waarbij de verbinding PX of PY kan worden gemaakt. Er kan een stroomkring mee worden geopend, terwijl gelijktijdig een andere wordt gesloten. Als lichtschakelaar wordt hij vooral gebruikt in een wisselschakeling, waarbij een lichtpunt vanaf twee plaatsen bedienbaar is. De wisselschakelaar kan ook als een enkelpolige schakelaar worden gebruikt.
Wissel-wisselschakelaar.
Een wissel-wisselschakelaar bestaat uit twee afzonderlijke wisselschakelaars in één enkele behuizing.
Symbolen.
In een installatietekening worden symbolen gebruikt die links in onderstaande afbeeldingen staan. De functie van de schakelaars blijkt in het midden van de afbeeldingen. Deze tekenwijze wordt doorgaans toegepast bij een stroomkring- of bedradingschema.
Rechts is de constructie met een vierstandendraaischakelaar, zoals men die in oudere woningen (tot 1950) nog wel aantreft.
De ronde wals kan steeds 90 graden verdraaid worden.

</doc>
<doc id="26278" url="https://nl.wikipedia.org/wiki?curid=26278" title="Elegance">
Elegance

Elegance is een maandblad voor dames dat in 1937 werd opgericht door Jules Perel. Het is de eerste Nederlandse glossy. Nederland was een van de laatste (Westerse) landen die een glossy tijdschrift kregen.
Tijdens de Tweede Wereldoorlog staakte Perel de uitgave van het tijdschrift omdat hij het oneens was met de bezettingsregime. In 1946 werd het blad weer uitgegeven. Nadat Perel in de jaren zestig overleed zette zijn vrouw zijn werk als hoofdredacteur van "Elegance" voort.
"Elegance" groeide in die tijd uit tot een voornaam damesmagazine. De lezers van "Elegance" zijn voornamelijk vrouwen die zich interesseren voor mode, reizen, cosmetica en culinaire bezigheden, maar ook voor kunst en cultuur en interviews met bekende of minder bekende personen.
In 2003 vierde het blad zijn zestigjarig jubileum. Hoofdredactrice van "Elegance" was toen Anita Willemars.
In juni 2013 bleek de uitgever failliet te zijn en werd "Elegance" niet langer uitgegeven. In 2014 maakte de uitgeverij een doorstart en verscheen het tijdschrift weer. Coen Wulms is dat jaar benoemd tot hoofdredacteur. Hij verhoogde de frequentie en zorgde voor een mix tussen high en low culture. Eind 2016 werd "Elegance" overgenomen door Pijper Media. Na het verschijnen van de jubileumeditie ter gelegenheid van het tachtigjarige bestaan van het magazine, nam Wulms afscheid van "Elegance". 
Oplagecijfers.
Totaal betaalde gerichte oplage volgens HOI, Instituut voor Media Auditing.

</doc>
<doc id="26279" url="https://nl.wikipedia.org/wiki?curid=26279" title="Vladimir Putin">
Vladimir Putin



</doc>
<doc id="26280" url="https://nl.wikipedia.org/wiki?curid=26280" title="Kurt Weill">
Kurt Weill

Kurt Julian Weill (Dessau, 2 maart 1900 – New York, 3 april 1950) was een Duits-Amerikaans componist.
Levensloop.
Jeugd.
Kurt Weill werd als derde van vier kinderen geboren in een religieuze joodse familie in Dessau. Zijn vader was daar voorzanger in de plaatselijke synagoge. Op vijfjarige leeftijd begon hij met pianospelen en op twaalfjarige leeftijd gaf hij in het stadhuis van Dessau al zijn eerste concert met zelfgemaakte composities. Een Dessause operazangeres zong op een liederavond in 1917 liederen van zijn hand.
Opleiding en eerste werken.
In 1918 ging hij studeren aan de "Hochschule für Musik" in Berlijn, waar hij les kreeg van onder anderen de componist Engelbert Humperdinck. In 1920 werd hij leerling van Ferruccio Busoni, die aan de "Preussische Akademie der Kunste" doceerde; dat bleef hij tot 1923. In het begin van de jaren twintig schreef hij een aantal werken, zoals zijn eerste symfonie, de pantomime "Zaubernacht" en de liedercycli "Frauentanz" en "Stundenbuch". Maar zijn eerste bekende werk was het "Vioolconcert" opus 12 uit 1924 met begeleiding van blazers, aangevuld met een slagwerker en een contrabas.
Theater en Lotte Lenya.
Zijn interesse in het moderne muziektheater bracht hem samen met de dramaturg Georg Kaiser. Bij een van Weills bezoeken aan Kaiser leerde Weill de actrice Lotte Lenya kennen. Met haar zou hij tweemaal in het huwelijk treden, voor het eerst in 1926 en, na hun scheiding in 1933, nogmaals in 1937. In 1926 beleefde ook Weills eerste opera "Der Protagonist" (met een libretto van Georg Kaiser) zijn première.
Voor het muziekfestival in Baden-Baden schreef hij in 1927 een eenakter. Op zijn zoektocht naar een libretto kwam hij in aanraking met Bertolt Brecht. Een gevolg van hun samenwerking was "Das kleine Mahagonny", waarin Lotte Lenya zong. Dit zangspel zou in 1930 als basis dienen voor de grotere opera "Aufstieg und Fall der Stadt Mahagonny".
Voor de opening van het Theater am Schiffbauerdamm in Berlijn in 1926 werd Weill door Brecht gevraagd om muziek te componeren bij zijn "Dreigroschenoper". De combinatie Brecht-Weill werd hiermee in een klap wereldberoemd.
"Entartet".
In 1933 werden kort na de première van "Der Silbersee" (libretto van Georg Kaiser) verdere uitvoeringen, en alle andere muziek van Weills hand, verboden en als "entartet" bestempeld. Bij de boekverbranding in mei gingen zijn originelen in vlammen op. Kort daarop werd ook de vertoning van de populaire film "Die Dreigroschenoper" verboden.
Parijs en New York.
Na de machtsovername in 1933 vertrok Weill uit angst voor arrestatie door de nazi's direct naar Parijs, waar hij (op tekst van Brecht) muziek schreef voor "Die sieben Todsünden", een ballet met zang voor sopraan en mannenkwartet. In 1935 emigreerde hij naar New York, waar inmiddels ook Brecht terecht was gekomen.
Daar zou hij tot zijn dood werkzaam blijven. In 1943 verkreeg hij het Amerikaans staatsburgerschap. In 1947 bezocht hij Europa en Palestina, maar naar Duitsland kwam hij nooit meer terug.
In de jaren veertig componeerde hij muziek voor een aantal Broadwaymusicals.
Dood.
In december 1949 begon Weill aan een musical naar Mark Twains "Huckleberry Finn", maar dat werk kon hij niet voltooien: op 3 april 1950 overleed hij aan de gevolgen van een hartinfarct. Twee dagen later werd hij begraven op de "Haverstraw Cemetry" in New York. In 1981 werd Lotte Lenya naast hem begraven.
In zijn geboorteplaats Dessau herinnert het Kurt-Weill-Zentrum sinds 1993 aan zijn werk en leven. In New York bevindt zich sinds 1962 het onderzoekscentrum Weill-Lenya Research Center.
Muziek.
De componist Weill wordt vandaag de dag nog steeds boeiend gevonden, omdat hij een van de weinige componisten is die een hedendaagse opera toegankelijk weet te houden zonder platte commercie. Zijn muziek zweeft tussen mysterie en herkenbaarheid, tussen humor en ernst, tussen naïviteit en cynisme. Weill wordt door zijn "Dreigroschenoper" en de "Mahagonny" in een adem genoemd met Bertolt Brecht, maar deze werken vormen slechts een klein deel van het repertoire van een van de belangrijke 20e-eeuwse componisten.
Vioolconcert.
Het vioolconcert was Weills eerste bekende werk, en het vroegste dat nog steeds gespeeld wordt. Het vertoont een duidelijke invloed van Paul Hindemith, maar naar Weills eigen zeggen ook van Igor Stravinsky, vooral wat de helderheid van de klankstructuren betreft. De viool wordt begeleid door een blazersensemble, een slagwerker en in plaats van een strijkorkest één eenzame contrabas. Zowel het eerste als het laatste deel bevatten enkele virtuoze solo's. Het tweede deel vangt aan met een opmerkelijke rol voor de xylofoon en schept een rustige, nachtelijke sfeer, waar ook een 'Weense' caféscène niet ontbreekt. In het derde deel, waarin een duidelijke driedeling herkenbaar is, treedt een nerveuze spanning op, die na een rustig intermezzo geleidelijk met een toch vrij ingehouden climax eindigt.
" Dreigroschenoper".
Met dit werk uit 1928 brak de combinatie Kurt Weill-Bertolt Brecht definitief door.
Symfonieën.
Kurt Weill schreef twee symfonieën; de eerste is een jeugdwerk dat ontstond tijdens zijn eerste jaar bij Ferruccio Busoni. De tweede werd geschreven toen Weill in ballingschap gegaan was, juist in de tijd dat Hitlers greep op Duitsland van ijzer bleek te zijn. Qua vorm klassiek, qua klank typisch een product van het interbellum, is het een opvallend muziekwerk door de ironische intermezzi van sentimentele music-hallmuziek, die qua melodie doen denken aan de Dreigroschenoper. De eerste uitvoeringen, eind 1934 in Amsterdam en New York, kregen geen positieve kritiek, maar de laatste decennia wordt de Tweede Symfonie regelmatig uitgevoerd, wellicht omdat het idioom van de muziek met zijn cabareteske en filmische inslag als een wrang symbool van de vroege jaren dertig in Duitsland herkenbaar is.
"Der Silbersee".
De opera "Der Silbersee" is niet een van Weills bekendste stukken, maar wel een representatief werk omdat Weill – net voor hij furore maakte in Brooklyn – in "Der Silbersee" zijn hele oeuvre dat hij in Duitsland creëerde, muzikaal lijkt samen te vatten.
De muziek in de compositie "Der Silbersee" is een wonderlijke mengeling van Brahms, Bach, jazz en tango. "Der Silbersee" ging in première in februari 1933, anderhalve week voor de brand in de Berlijnse Reichstag. Joseph Goebbels vond meteen een aanleiding om het stuk te verbieden: een ballade over Julius Caesar, ontmaskerd als een alter ego van Adolf Hitler: “Cäsar wollte mit dem Schwert regieren / Und ein Messer hat ihm selbst gefällt”. Kurt Weill kon inpakken en deed dat ook meteen: hij vertrok eerst naar Parijs, en in 1935 vertrok hij met Lotte Lenya naar Amerika, waar hij een succesvol componist van Broadwaymusicals werd.
"Die sieben Todsünden ".
"Die sieben Todsünden" is een ballet met zang voor vijf solisten en een orkest dat voor de "couleur locale" werd aangevuld met een banjo. Het stuk werd geschreven in opdracht van het Théâtre des Champs-Élysées en ging in première in Parijs in de zomer van 1933. De tekst is van Bertolt Brecht (die de titel later in "Die sieben Todsünden der Kleinbürger" heeft gewijzigd). Het symbolische en cynische theaterstuk gaat over een familie in Louisiana die Anna, de dochter des huizes, erop uitstuurt om geld te verdienen voor het kleine huis waar de familie wil gaan wonen. De hoofdrol, op het lijf geschreven van Lotte Lenya, bestaat uit twee 'personen', waarbij de brave Anna van haar doortrapte 'zuster' leert om met hoeren en snoeren rijk te worden. De twee tenoren en twee bassen spelen een diffuus gezin (vader, moeder en twee broers) die voortdurend een hypocriete moraal bepleiten om dat kleine huis maar te kunnen financieren: “Wer den Unrecht in den Arm fällt, den will man nirgends haben, und wer über die Roheit in Zorn gerät, der lasse sich gleich begraben!”
Weill trok alle variétéeffecten uit de kast om een komisch, overdreven sentimenteel effect te bereiken, waarbij menige traan wordt weggepinkt bij de teloorgang van het fatsoen. Het ballet had veel succes in de jaren dertig; uiteraard mocht het in het nazistische Duitsland niet worden opgevoerd

</doc>
<doc id="26281" url="https://nl.wikipedia.org/wiki?curid=26281" title="Pieterburen">
Pieterburen

Pieterburen (Gronings: "Paiderboeren") is een plaats in de gemeente Het Hogeland in het noorden van de Nederlandse provincie Groningen. De plaats telde in volgens het CBS inwoners.
Pieterburen wordt voor het eerst in 1371 genoemd. In een oorkonde wordt gesproken over "de parochianen van Sint Pieter in het nieuwe land". De eerste vermelding van de kerk van Pieterburen dateert van 1448.
Cultuur.
Even ten noorden van het dorp stond tot 1903 de borg Dijksterhuis, de laatste Groninger borg die werd afgebroken. Bij de sloop zijn de stenen van de borg gebruikt voor de bouw van huizen in Pieterburen.

</doc>
<doc id="26283" url="https://nl.wikipedia.org/wiki?curid=26283" title="Tijdschrift">
Tijdschrift

Een tijdschrift, periodiek, maandblad of weekblad (ook magazine, Engels) is een periodieke publicatie die per aflevering bestaat uit een bundeling van artikelen. Een tijdschrift kan betaalde advertenties bevatten. In andere gevallen wordt het tijdschrift volledig gefinancierd door de verkoopprijs of functioneert het als een communicatiemiddel aan leden en donateurs van een organisatie. De meeste tijdschriften steunen op een gemengde financiering op basis van advertenties en verkoop.
Traditioneel wordt een tijdschrift op papier gedrukt. Er bestaan ook tijdschriften die alleen in digitale vorm verschijnen, zie digitaal tijdschrift.
Een tijdschrift onderscheidt zich van een dagblad door de frequentie van verschijnen, door een inhoudelijke thematiek en door het hebben van een omslag (cover). De cover heeft een belangrijke functie om de aandacht te trekken van de lezer. Een goede cover roept bepaalde emoties op waardoor je het blad wilt kopen en lezen. 
Soorten tijdschriften.
Categorieën voor de tijdschriften zijn:
Ontstaan.
Het ontstaan van tijdschriften valt samen met de verzuiling in de negentiende en twintigste eeuw. De diverse geloofsgroepen en politieke partijen willen hun achterban informeren over hun standpunten door middel van periodieke bladen. De inhoud daarvan is veelal gericht op de hele familie. Als de verzuiling in de periode na de Tweede Wereldoorlog sterk afneemt gaan tijdschriften zich richten op nieuwe doelgroepen, bijvoorbeeld levensstijl (wonen, tuininrichting, culinair, reizen etc.) Door de toename van het medialandschap neemt ook het fenomeen roddelbladen toe. 
Kenmerken.
Tijdschriften dragen kenmerken naar frequentie, verspreidingsgebied, thematiek en doelgroep
Frequentie van verschijnen.
In het algemeen hebben tijdschriften een vaste verschijningsfrequentie, bijvoorbeeld wekelijks (een weekblad), tweewekelijks, maandelijks (een maandblad) of per kwartaal. Er zijn ook onregelmatig verschijnende tijdschriften. Ook de oplage staat vaak vast, al besluiten uitgevers regelmatig meer exemplaren te laten drukken van bladen waarvan verwacht wordt dat ze het goed zullen doen, en vaak zijn tijdschriften ook lang na de verschijningsdatum nog na te bestellen. Tijdschriften zijn doorgaans verkrijgbaar in krantenwinkels en -kiosken. De levering van tijdschriften wordt in Nederland verzorgd door Aldipress, Betapress en VMBpress. Lezers kunnen zich ook abonneren op tijdschriften zodat ze deze rond de datum van verschijnen thuisbezorgd krijgen.
Verspreiding.
Tijdschriften verschijnen nog grotendeels op papier. Ze worden meestal gedrukt in katernen van 16 bladzijden, die dan geniet, geplakt of ingebonden worden.
De jongste twintig jaar ondergaat het geschreven medialandschap echter een grondige verandering. Met name de digitale publicaties kennen een forse opmars. Heel wat tijdschriften worden vandaag ook digitaal verspreid. Ofwel als e-zine dat naar abonnees toegemaild wordt, ofwel op een interactieve website die geregeld bijgewerkt wordt. Sommige tijdschriften verschijnen nog altijd enkel op papier, andere enkel digitaal.
Tijdschriften onderscheiden zich ook op het vlak van geografische verspreiding. Er zijn internationale tijdschriften, terwijl andere publicaties enkel in één land of landsdeel verschijnen. Daarnaast heb je, vooral in Vlaanderen, maar ook in Nederland, nog regionale tijdschriften die lokaal nieuws uit een bepaalde streek of gemeente brengen.
Thematiek en doelgroep.
Enerzijds zijn er tijdschriften die inspelen op de algemene actualiteit. Ze brengen in grote lijnen dezelfde onderwerpen en thema's als dagbladen, maar voorzien veel meer duiding en achtergrond.
Anderzijds bestaan er ook tijdschriften met een duidelijk omschreven doelgroep. Daarbij kan gedacht worden aan leeftijdscategorieën, culturele groepen, specifieke belangstelling, politieke interesse/voorkeur (opiniebladen) etc. Voor eventuele adverteerders vormen tijdschriften een aantrekkelijke manier om specifieke doelgroepen te bereiken. De inhoud van het tijdschrift is toegesneden op de betreffende doelgroep.
Doelgroepen voor de categorie Publieksbladen kunnen worden ingedeeld naar:
Organisatie.
De redactie van tijdschriften wordt vaak gevormd door een kleine kernredactie met daaromheen een netwerk van freelancers. Beroepsjournalisten van tijdschriften in België zijn verenigd in de VJPP. Die organisatie verdedigt hun belangen en levert officiële perskaarten af.
Sinds 1998 worden in Nederland de Mercurs uitgereikt voor Nederlandse tijdschriften en bladenmakers. De Mercurs zijn jaarlijks uitgegeven vakprijzen in diverse categorieën waaronder Tijdschrift van het jaar.
Online tijdschriften.
Op Nederland gerichte abonnementsdiensten voor pakketten online te lezen tijdschriften zijn:

</doc>
<doc id="26285" url="https://nl.wikipedia.org/wiki?curid=26285" title="Kaäba">
Kaäba

De Kaäba of Ka'aba (ook Ka'ba of Ka'bah, Arabisch الكعبة) is het centrale heiligdom van de islam en het staat op de binnenplaats van de Grote Moskee in het bedevaartsoord Mekka. Het staat ook wel bekend als "Bayt Allah" ("Huis van God"). Als onderdeel van de hadj, de bedevaart naar Mekka, lopen de bedevaartgangers (pelgrims) zeven keer rond de Kaäba. Ook bepaalt, volgens de tweede soera van de Koran, de Kaäba de islamitische gebedsrichting - een moslim bidt, volgens de kibla, altijd in de richting van de Kaäba, die dus in Mekka staat.
Uiterlijk.
De Kaäba lijkt qua uiterlijk sterk op een kubus. Het is een rechthoekig gebouw met zijden van 12 bij 10 meter grondoppervlak en het is ongeveer 15 meter hoog. Het wordt bekleed door de 'kiswah', een zwartfluwelen doek in zware gouddraden gestikte kalligrafische teksten van verzen (ayat) uit de Koran. Oorspronkelijk werd de kiswah vervaardigd in Egypte, maar tegenwoordig in Saoedi-Arabië. Ieder jaar na de hadj (bedevaart naar Mekka) wordt de kiswah vernieuwd.
De Kaäba heeft een ingang op circa 2 meter boven de grond, met het oog op het gevaar van overstroming, zoals in 1941 het geval was. In een hoek van de Kaäba bevindt zich de "Hadjar-ul-Aswad" (Zwarte Steen), een steen die volgens de islam uit het paradijs afkomstig is en door Gabriël aan Ibrahim gegeven was. Volgens overleveringen was deze steen eerst wit, maar door de zonden van de mens zwart geworden.
In 1996 is de Kaäba grondig gerestaureerd.
Pre-islamitisch gebruik.
Seculiere visie.
Het is niet duidelijk hoe dit heiligdom ontstaan is; archeologische opgravingen bij de Kaäba om meer inzicht te krijgen zijn niet mogelijk. Volgens de meeste archeologen was het oorspronkelijk een plaatselijke cultusplaats voor de inheemse stammen die hier van oudsher woonden. Bij Mekka, dat toen een tussenstation was, kwamen verschillende handelswegen samen die vanuit Jemen naar Egypte, Anatolië en Mesopotamië liepen. Langzamerhand groeide het belang van deze plaats en doortrekkende handelaren brachten offergaven aan de plaatselijke goden en godinnen om veiligheid en succes voor hun reis af te smeken. De Koran noemt in de Soera De Ster drie van de godinnen die bij de Kaäba vereerd werden expliciet, namelijk al-Lât, al-Oezzâ en Manât. In de bijbehorende cultus werden zij gezien en vereerd als dochters van de pre-islamitische Allat.
In pre-islamitische tijden waren er in Arabië meer van dergelijke kubusvormige heiligdommen. Heden is in de Grote moskee van Sanaa in Jemen nog een soortgelijke constructie te zien.
Traditionele islamitische visie.
Volgens de islamitische overlevering is de Kaäba gebouwd door de eerste mens Adam, maar na verwoesting herbouwd door Ibrahim en Ismaël. In de loop der eeuwen begon men hem te gebruiken voor de aanbidding van vele goden. Zo werd de Kaäba een centrum van cultische godendienst. Honderden beelden van Arabische goden stonden rond en op de Kaäba, waar zowel doortrekkende handelaren als pelgrims op afkwamen. Het centrum werd beheerd door de Qoeraish, de belangrijkste (groep van) clan(s) die in Mekka woonde. Later is de Kaäba nog enkele keren verwoest en herbouwd.
Toen eens een aantal kostbaarheden gestolen was, besloot de Qoeraish een dak te bouwen op de Kaäba. Het hout daarvoor werd gevonden bij Djedda, waar een Grieks schip gestrand was. Een Koptische timmerman klaarde het werk. Volgens de traditie is tijdens de werkzaamheden een Syrische inscriptie gevonden, die vertaald werd door een jood. Deze verklaarde dat de tekst luidde dat God de Kaäba in de scheppingsweek geschapen zou hebben en de Kaäba voor eeuwig zal blijven staan.
Tijdens de restauratie ontstond er onenigheid over wie de Zwarte Steen mocht terugplaatsen. Op dat moment arriveerde Mohammed, die bekendstond als de betrouwbare. Hij vroeg om een mantel en liet ieder stamhoofd de mantel, waarin de steen was gelegd, vasthouden. Bij de Kaäba aangekomen plaatste Mohammed de steen weer terug.
Wijding aan de islam.
In 630, na de inname van Mekka door Mohammed, werden de beelden van de Arabische goden vernield en werd het gebouw gewijd tot islamitisch heiligdom. Het heersende veelgodendom werd door Mohammed vervangen door een monotheïstische religie, de aanbidding van één God.
De Kaäba heeft nu eenzelfde, centrale functie in de islam, zoals dat in het jodendom het geval was met de joodse tempel. De eerste jaren van Mohammeds openbaringen was de Tempelberg in Jeruzalem de vaste gebedsrichting voor de salat. De eigenlijke joodse tempel was bij de joodse opstand in 70 door de Romeinen verwoest. De gebedsrichting veranderde na de openbaring van Soera De Koe in de huidige richting van de Kaäba. Volgens sommigen was dit het gevolg van de afwijzing van Mohammed als een profeet van God door de joodse bewoners van de Hidjaz. Op de plaats waar deze gebedsrichtingverandering heeft plaatsgevonden, staat nu de Qiblatainmoskee. Deze plaats ligt in de Saoedische stad Medina.
Bij de tweede Fitna tijdens een belegering door een generaal van de Omajjadische kalief Abd al-Malik tegen het Mekkaanse tegenkalifaat van Abd Allah ibn al-Zoebair werd de Ka'aba na een eerste beschadiging in 683 in 692 verwoest en daarbij brak de zwarte steen in drie stukken.
In 930 roofden Qarmatische strijders onder Abû Tâhir Sulaymân (907-944) tijdens een aanval, waarbij ook de Zamzam werd onteerd, de Zwarte Steen uit Mekka en vervoerden deze naar hun basis in Al-Hasa (ligt nu in Ash Sharqiyah grenzend aan Bahrein). Volgens sommige bronnen is tijdens deze reis de reeds in drie stukken gebroken steen in verschillende verdere stukken gebroken (bronnen spreken van 7 of 15). Volgens de islamitische geleerde Al-Juwayni werd de steen in 951 onder mysterieuze omstandigheden in een zak teruggebracht via Koefa naar Mekka, nadat hij in de Vrijdagmoskee van Koefa werd gesmeten met een stuk papier met de tekst "Op bevel namen we hem en op bevel brengen we hem terug." De sjiitische Qarmaten zouden in ruil voor de teruggave wel een grote som losgeld hebben afgedwongen van de soennitische Abbasiden. De diefstal en het vervoer zorgde voor verdere schade, waarbij de steen volgens sommige bronnen in zeven stukken zou zijn gebroken.
De schade zou de reden zijn waarom een zilveren band met zilveren spijkers de verschillende delen nu bij elkaar houdt.

</doc>
<doc id="26286" url="https://nl.wikipedia.org/wiki?curid=26286" title="Maandblad">
Maandblad



</doc>
<doc id="26287" url="https://nl.wikipedia.org/wiki?curid=26287" title="Weekblad">
Weekblad



</doc>
<doc id="26288" url="https://nl.wikipedia.org/wiki?curid=26288" title="Ida (planetoïde)">
Ida (planetoïde)

(243) Ida is een planetoïde in het zonnestelsel met een baan tussen Mars en Jupiter. Het is de 243e ontdekte planetoïde. Ida is bedekt met kraters en heeft een onregelmatige vorm met een grootste diameter van 56 kilometer. Er bestaat een theorie dat Ida relatief recent is ontstaan door botsingen van grotere planetoïden.
Ida is een van de weinige planetoïden die van dichtbij zijn waargenomen. De ruimtesonde Galileo passeerde Ida in 1993 op een afstand van slechts 2400 kilometer. Daarbij werd vastgesteld dat Ida een maantje (Dactyl) heeft. Later zijn ook bij andere planetoïden maantjes waargenomen.

</doc>
<doc id="26289" url="https://nl.wikipedia.org/wiki?curid=26289" title="243 Ida">
243 Ida



</doc>
<doc id="26292" url="https://nl.wikipedia.org/wiki?curid=26292" title="Kaaba">
Kaaba



</doc>
<doc id="26294" url="https://nl.wikipedia.org/wiki?curid=26294" title="Tijdschrift Elegance">
Tijdschrift Elegance



</doc>
<doc id="26295" url="https://nl.wikipedia.org/wiki?curid=26295" title="Dactyl">
Dactyl

Dactyl, officieel (243) Ida I Dactyl, is de maan van planetoïde Ida en beweegt daar op een gemiddelde afstand van 108 km omheen, met een omlooptijd van 1,54 dagen. Zijn grootste diameter is ongeveer 1,6 kilometer. Het was de eerste maan van een planetoïde die werd ontdekt. 
Dit gebeurde in 1993 dankzij de ruimtesonde Galileo.
Sindsdien zijn nog veel meer manen van planetoïden ontdekt.
Het bestaan van Dactyl is een belangrijke aanwijzing voor de theorie dat Ida pas relatief laat is ontstaan als gevolg van een botsing van een groter lichaam. De andere mogelijkheid, namelijk dat Dactyl door de zwaartekracht van Ida is 'ingevangen', wordt bijzonder onwaarschijnlijk geacht.
De maan is vernoemd naar de Dactylen.

</doc>
<doc id="26299" url="https://nl.wikipedia.org/wiki?curid=26299" title="Gitaarbanjo">
Gitaarbanjo

Een gitaarbanjo is een banjo met 6 stalen snaren die gestemd worden als een gitaar.
In plaats van de bij een gitaar gebruikelijke houten klankkast is het instrument uitgerust met een cirkelvormige spanring met vel zoals bekend van de banjo.
Op deze manier klinkt de gitaarbanjo als een banjo, maar wordt bespeeld als een gitaar.
De laagste snaar (lage e) wordt soms vervangen door een hoge e; dezelfde snaar als de hoogste. Op die manier blijven de akkoordgrepen dezelfde, maar wordt toch de typische hoge klank in de aanslag verkregen, net zoals in de bluegrassbanjo.

</doc>
<doc id="26300" url="https://nl.wikipedia.org/wiki?curid=26300" title="Wapenwedloop">
Wapenwedloop

Een wapenwedloop is een wedloop voor militaire suprematie tussen twee of meer landen of machten. Landen proberen elkaar te overtreffen op het gebied van wapentechnologie of simpelweg in aantallen wapens. Vaak ontstaat een vicieuze cirkel, omdat men bang wordt dat, indien men achterblijft in de wapenwedloop, het andere land misschien een aanval zou wagen. Daarom voert men de bewapening op, wat ertoe leidt dat het andere land dit om dezelfde reden ook gaat doen.
Voorbeelden.
De geschiedenis kent legio voorbeelden van wapenwedlopen. Een wapenwedloop, waar de Duits-Britse vlootwedloop deel van uitmaakte, was een van de redenen voor het uitbreken van de Eerste Wereldoorlog, want zowel het nationalisme als het imperialisme vereiste een sterk leger. Als men een sterk leger had, stond men bij vreedzame regelingen en conflicten sterk. Een recenter voorbeeld is de nucleaire wapenwedloop tussen de Sovjet-Unie en de Verenigde Staten tijdens de Koude Oorlog om meer, en betere, kernwapens te produceren.
Voor- en nadelen.
Wapenwedlopen worden veelal negatief bezien:
Als positieve (neven)effecten beschouwt men: 

</doc>
<doc id="26305" url="https://nl.wikipedia.org/wiki?curid=26305" title="Ursidae">
Ursidae



</doc>
<doc id="26306" url="https://nl.wikipedia.org/wiki?curid=26306" title="T">
T

T is de twintigste letter uit het moderne Latijnse alfabet. De letter kan verwijzen naar:

</doc>
<doc id="26307" url="https://nl.wikipedia.org/wiki?curid=26307" title="Grenadier">
Grenadier

Een grenadier was oorspronkelijk een soldaat die gespecialiseerd was in het werpen van handgranaten. Er bestaan nog verschillende regimenten, die vaak een lange geschiedenis hebben.
Geschiedenis.
Bronnen in de militaire krijgsgeschiedenis vermelden grenadiers voor het eerst in de 16e eeuw. In Franse leger werden toen soldaten zorgvuldig geselecteerd om handgranaten met een brandend lont naar de vijand te gooien tijdens het bestormen van een vesting. Deze soldaten moesten lang en sterk zijn om de toen nog zware granaten zo ver mogelijk te kunnen gooien en goed te kunnen richten. Ze moesten ook onverschrokken en goed gemotiveerd zijn. De grenadiers, zoals ze werden genoemd, verwierven dan ook onmiddellijk faam, een status die hen naast een hogere soldij ook nog bepaalde privileges verleende wat betreft kledij. De grenadiers onderscheidden zich van gewone soldaten doordat ze, in plaats van de gebruikelijke breedgerande hoeden, hoge mutsen gingen dragen. Deze mutsen zaten tijdens het wegslingeren van een granaat niet in de weg. De mutsen ontwikkelden zich tot de typerende hoge berenmuts die extra bijdroeg aan hun imponerende lange gestalte. In de 17e eeuw verschenen de eerste grenadiers te paard op het strijdtoneel.
In de loop van de 18e eeuw raakte de granaat in onbruik. Maar het begrip grenadier overleefde, inclusief de berenmuts. Tijdens de 18e eeuw werd typisch één compagnie in elk bataljon aangeduid als grenadiercompagnie en op de rechterflank ingezet. Tijdens de eerste helft van de 18e eeuw werden deze compagnieën in de meeste legers samengevoegd tot aparte eenheden, soms alleen voor de duur van een oorlog (bv. in Pruisen, waarbij de grenadiercompagnieën van verschillende regimenten tot grenadierbataljons werden samengevoegd), maar ook permanent (bv. in Rusland, waar grenadierregimenten ontstonden, ook bij de cavalerie). Veel landen hadden een garderegiment Grenadiers. Het beroemdst zijn de Grenadiers van de Keizerlijke Garde van Napoleon: zijn Keizerlijke Garde bevatte drie regimenten Grenadiers te Voet (waarvan het 3e Regiment uit Nederlanders bestond,) en één regiment Grenadiers te Paard.
Grenadiers in België.
Het Regiment Grenadiers werd opgericht in 1837 en bleef bestaan als afzonderlijke eenheid tot aan het eind van de 20e eeuw. In België bevatte na de onafhankelijkheid elk infanteriebataljon één compagnie Grenadiers.
Grenadiers in Nederland.
Nadat Napoleon in 1815 bij Waterloo was verslagen en Noord- en Zuid-Nederland tot één staat waren samengevoegd, kwamen er in het leger geen grenadiers meer voor. Er was ook geen garderegiment; een van de vier Afdelingen Zwitserse Infanterie die Nederland 'in capitulatie' had genomen, Afdeling nr. 32, fungeerde als een soort garde-eenheid en verzorgde bijvoorbeeld de wacht bij het Koninklijk Paleis.
Tussen de Noordelijke en de Zuidelijke Nederlanden boterde het niet. Onder druk van de Zuidelijken dankte de koning op 31 december 1828 de vier koningsgetrouwe Zwitserse Afdelingen (nrs. 29, 30, 31 en 32) af. Ter vervanging hiervan stelde prins Frederik (tweede zoon van de koning en minister van Oorlog) voor om over te gaan tot oprichting van een afdeling (later regiment genaamd) grenadiers en twee bataljons 'jagers'. Dit voorstel werd in 1829 tot uitvoering gebracht.
Tegenwoordig vormen de grenadiers een garderegiment in het Nederlandse leger dat nauw met de jagers verbonden is: het Garderegiment Grenadiers en Jagers. De aanspreektitel van een soldaat bij de Grenadiers luidt "Grenadier".

</doc>
<doc id="26308" url="https://nl.wikipedia.org/wiki?curid=26308" title="Tennisster">
Tennisster



</doc>
<doc id="26310" url="https://nl.wikipedia.org/wiki?curid=26310" title="Jommeke (stripreeks)">
Jommeke (stripreeks)

Jommeke (Frans: "Gil et Jo") is een Belgische stripreeks voor de jeugd over de gelijknamige hoofdpersoon die werd bedacht en ook oorspronkelijk getekend en geschreven door Jef Nys. Later werd zijn werk voortgezet door onder meer Gerd Van Loock, Hugo de Sterk, Philippe Delzenne, Dieter Steenhaut en Nys' kleindochter Sarina Ahmad (tekenaars), Jan Ruysbergh en diezelfde Gerd Van Loock (schrijvers).
Publicatiegeschiedenis.
Jommeke verscheen voor het eerst op 30 oktober 1955 in het weekblad "Kerkelijk Leven" (nu bekend als "Kerk en Leven" of het "Parochieblad"). Vier jaar later verscheen het eerste lange verhaal in de krant: "De Purpere Pillen". De vervolgverhalen verschenen eerst in de krant ("Het Volk" en andere), losse eenpaginagags verschenen tot de jaren zeventig in "'t Kapoentje" en "Ohee". Deze werden later gebundeld en verschenen mee in de normale albumuitgaves (bijvoorbeeld in het album "Dolle fratsen").
De Jommekesalbums werden door verschillende uitgeverijen uitgegeven. Albums 1 tot 175 verschenen bij Het Volk. Albums 176 tot 216 verschenen bij De Stripuitgeverij. Albums 217 tot 228 verschenen dan weer bij Dupuis. Vanaf album 229 tot 241 vond "Jommeke" onderdak bij uitgeverij Mezzanine en vanaf album 242 bij uitgeverij Ballon. Inmiddels zijn er meer dan 50 miljoen exemplaren verkocht. Sinds 1979 verschijnen de verhalen in kleur.
In 2017 werd bekendgemaakt dat de stripreeks opnieuw een spin-off zou krijgen met nevenpersonages in de hoofdrol. De Miekes (Annemieke en Rozemieke) kregen de hoofdrol in dit album "Zonnedorp op z’n kop".
In 2019 werd aangekondigd dat uitgeverij Ballon Media ging fuseren met Standaard Uitgeverij op 1 januari 2020. Het fusiebedrijf heet Standaard Uitgeverij. De uitgeverij kondigde een jaar later aan dat enkele imprints, waaronder Ballon Comics, vanaf 2021 zullen verdwijnen. Voortaan verschijnen hun strips, waaronder "Jommeke", onder de naam van Standaard Uitgeverij.
Inhoud.
Jommeke richt zich op een jonger publiek. De teksten waren oorspronkelijk altijd duidelijk in het Vlaams opgesteld. Een van de kenmerken hiervan is het gebruik van de Vlaamse "ge" in plaats van het Nederlandse "je", maar er zijn nog andere voorbeelden. Vlaams werd van 1959 tot 1989 gebruikt in de reeks (vanaf album 1 tot en met album 153) Daarna is men van de gij-vorm afgestapt.
De verhalen zijn gemiddeld onder te verdelen in drie groepen: Jommeke en zijn vrienden trekken naar een exotisch land (bestaand, zoals Peru of de Far West, of gefantaseerd, zoals Asnapije en Benistal), of een uitvinding van professor Gobelijn veroorzaakt problemen in Zonnedorp, de woonplaats van Jommeke en zijn vrienden. De derde rode draad zijn de slechteriken Anatool, de koningin van Onderland en Kwak en Boemel die telkens weer gedwarsboomd worden door Jommeke.
Dieren spelen, anders dan in de andere Belgische krantenstrips, een prominente rol. Alle hoofdfiguren hebben een eigen huisdier, met elk een persoonlijk specifieke sterkte. Zij komen dikwijls van pas als hulp en redmiddel in een groot aantal verhalen.
Evolutie.
In de eerste gagstrips was Jommeke een klein ventje van ongeveer vijf jaar, een directe concurrent van "Bolleke" van Marc Sleen.
Omdat de krantenstrip per definitie een vervolgverhaal was, moest Jommeke ouder worden (om de overgang van gags naar avonturen te kunnen maken) en de cast uitgebreid worden. Zo komt professor Gobelijn er bij vanaf "Purperen pillen". Vanaf "album 57" maakt hij de huidige "Vliegende Bol".
De eerste verhalen zijn een aftasten van de grenzen en een zoektocht naar een vast stramien, en zijn in enkele gevallen gebaseerd op scenario's die Jef Nys voordien al voor andere reeksen had gebruikt ("De jacht op een voetbal" was origineel "De jacht op de teddybeer"). Nadien werd de reeks meer bandwerk, zij het van een constant niveau met af en toe een uitschieter.
"Kinderen baas" is de favoriet van Jef Nys zelf, terwijl" Paradijseiland "door vele fans als het beste album wordt beschouwd.
Kenmerken.
Jommeke mag beschouwd worden als een van de traditionele krantenstrips die zo kenmerkend zijn voor de Belgische striptraditie. Van origine een concurrent van "Suske en Wiske" en "Nero", die in de concurrerende kranten verschenen, was "Jommeke" veeleer gericht op kinderen van ongeveer 7 à 12 jaar.
"Jommeke" werd vertaald in het Frans ("Gil et Jo"), het Engels ("Jeremy and Frankie"), het Duits ("Peter und Alexander") en het Zweeds ("Peter och Alexander"). Sinds 2011 verschijnt "Jommeke" in Duitsland in een nieuwe vertaling onder behoud van de originele namen.
Omslag.
Ook de omslag onderging enkele veranderingen. Aan het begin stond de titel onderaan de pagina. Vanaf "De plastieken walvis" staat de titel bovenaan. Vanaf album nr. 92, "Het aards paradijs", kwam er een compleet nieuw omslagontwerp: de titel staat in een oranje ovaal, met daarnaast niet langer het hoofd van Jommeke, maar zijn volledige buste en Flip op de linkerschouder. Album 104, "De vlucht van Bella", luidt opnieuw een wijziging in, die niet meer werd aangepast. De titel stond in het zwart, gecentreerd en niet meer in een oranje ovaal. De omslagkleur werd wit. Het albumnummer staat nu rechtsboven in een lichtblauw kadertje. Wel verandert de manier waarop Jommeke is getekend nu en dan. Zo werd onlangs bijvoorbeeld zijn coupe op de omslag niet meer volledig geel getekend maar kreeg het schaduw.
In 2013 werden de albums onderworpen aan een restyling. Niet enkel de cover werd vernieuwd maar ook binnenin wijzigde er wat. Op de eerste pagina vindt men een korte beschrijving van de hoofdpersonages en op de laatste pagina vindt men de albumlijst. Iedere herdruk krijgt vanaf nu deze 'nieuwe look' mee.
Situering.
Jommeke en zijn vrienden wonen in het fictieve dorp 'Zonnedorp'. Hoewel dit niet eenduidig gesteld wordt, is het doorheen de reeks duidelijk dat Zonnedorp in de provincie Antwerpen ligt. Het dorp ligt niet zo ver van de haven van Antwerpen en van het heidegebied in de Kempen. Het ligt ook relatief ver van de Belgische kust. Gezien Jef Nys (1927-2009) uit Berchem afkomstig was, en reeds in 1948 voor het eerste verhaal van Jommeke al in Wilrijk woonde, is het ook logisch dat Zonnedorp in deze Antwerpse regio gesitueerd moet worden (zie ook de bijnamen: "Slijkdorp" voor Berchem en "Geitendorp" voor Wilrijk, zie ook de bijnaam "zonneblussers" voor de inwoners van de aangrenzende gemeente Edegem).
Doorheen de reeks bezoeken Jommeke en zijn vrienden tal van landen en steden. Daar zijn heel wat fictieve plaatsen bij, zoals Paradijseiland, Asnapije, Trapatropia, Bolivador, Benistal en Alphananpur. Er zijn ook landen die in werkelijkheid compleet onmogelijk zijn met fictieve inwoners, zoals Kabouterland, Pimpeltjesland of het Verkeerde Land. Toch zijn er ook heel wat reële steden en landen die bezocht worden. Een overzicht:
Fauna.
Jommeke heeft ook veel dieren gezien tijdens zijn avonturen. Een overzicht:
Langteen en Schommelbuik.
Vanwege de populariteit van de kabouters uit album 14 "Op heksenjacht" kregen ze een eigen stripreeks in 1963 genaamd "Met Langteen en Schommelbuik voorwaarts". Deze kinderstrip van 10 verhalen kende oorspronkelijk zijn begin in 1963 en liep tot 1967. Later werd er in 2002 nog een verhaaltje bijgetekend waarmee de reeks nu 11 albums telt. Een heruitgave kregen we vanaf september 2002 en momenteel (2015) zijn al de 10 albums herdrukt in kleur.
De Miekes.
In 2017 werd bekendgemaakt dat deze stripreeks een spin-off zou krijgen met nevenpersonages in de hoofdrol. De Miekes (Annemieke en Rozemieke) kregen de hoofdrol in het eerste album. Dat stripalbum "Zonnedorp op z’n kop" verscheen op 6 september 2017. Het album werd geschreven en getekend door Philippe Delzenne die ook meewerkt aan "Jommeke". Er verschenen echter geen andere albums in de bedoelde spin-off reeks.
Jomme.
In 2018 verscheen een hommage gebaseerd op het eerste album genaamd "Jacht op een voetbal". Griffo tekende dit album op vraag van uitgeverij Ballon Media. Er volgden daarna nog hommages getekend door andere tekenaars.
Film.
Er werd in 1968, door Jef Nys zelf, een verfilming gemaakt van het gelijknamige stripalbum "De schat van de zeerover".
Op 28 november 2008 stonden de personages van "Jommeke" als model voor de acteursploeg van "Neveneffecten". Met als titel "Schatten uit de diepte" die uitgezonden werd op Canvas.
Jommekesland.
Naar aanleiding van de strip "Jommeke in Bobbejaanland" werd er tussen 1978 en 1982 in Bobbejaanland een "Jommekesland" gebouwd.
Opvolging.
In 1972 kwam er hulp voor tekenaar Jef Nys bij het bedenken en tekenen van de Jommekesalbums. Onderstaande tekenaars en schrijvers kregen al eens de verantwoordelijkheid voor een Jommeke-strip.
Jef Nys stelde bij zijn testament een aantal voorwaarden aan voortzetting van de reeks. Er werd vastgelegd dat Jommeke, onder de strikte regels van geen geweld, geen wapens, geen seks, geen drugs en dergelijke dingen, blijvend getekend mag worden.
Status.
"Jommeke" is samen met "Suske en Wiske", "De Kiekeboes" en "Nero" al jaren de populairste strip van eigen bodem in Vlaanderen. Ondanks verschillende pogingen om de strip in het buitenland te doen aanslaan is ze buiten Vlaanderen nooit iets geworden. Maar er verschijnen tegenwoordig toch enkele albums in Duitsland die redelijk goed verkopen. Ook maakte balloon books in 2018 bekend dat Jommeke ook in China zal verschijnen.
In heel wat andere stripreeksen maakte Jommeke een gastoptreden. In de Urbanusstrips van Urbanus en Willy Linthout wordt er al eens de draak gestoken met de figuur van Jommeke en vooral de moraliserende reputatie ervan. Onder meer in het album "Dertig varkensstreken" waar Urbanus, Amedee en Nabuko Donosor schuttingtaal gebruiken om ervoor te zorgen dat een hele pagina met Jommekes goede daden niet ten ondergaat aan de braafheid. In "Dertig floppen" besluit Urbanus zich als Jommeke te vermommen en vertrekt in het laatste prentje naar Annemieke en Rozemieke.Ook in andere reeksen had Jommeke een cameo, in "Het geheim van de kousenband" mag Jommeke het verhaal afsluiten zoals Wiske dat doet. In het Kiekeboealbum "Bij Fanny op schoot" tracht Fanny Kiekeboe, tijdens het hele album tevergeefs Jommeke te bereiken voordat het verhaal afgelopen is. In album "Paniek in Stripland" is er ook een verwijzing naar "Jommeke".
In 1973 tot 1974 werd er ook een piraatversie van Jommeke uitgegeven: "Willeke".
Achttien Jommekesalbums werden in de periode 1987-2005 hertekend. Het inkten was soms kwalitatief ontoereikend en in sommige verhalen kwamen voorwerpen voor die kinderen van vandaag niet meer (her)kennen, zoals: tv-antennes, wijwatervaatjes en bandopnemers. Ze werden in de vernieuwde versies weggelaten of geactualiseerd.
In het straatbeeld.
In 1997 werd in Middelkerke van Jommeke, samen met Flip, op het Épernayplein een standbeeld gemaakt. Het is tevens het oudste stripfigurenstandbeeld in Middelkerke. Door vandalen werd het wel beschadigd. Dit standbeeld werd drie jaar later ook voor het eerst getekend in het album De geest van Anakwaboe (2000).
Ook aan de gemeentelijke bibliotheek van Temse werd een standbeeld van Jommeke gemaakt, en dat in 1998.
Op 1 juli 2011 opende in Koksijde in het IJslandvaardershuisje Nys-Vermoote een klein museum waarin Jommeke de bezoeker gidst doorheen de geschiedenis van Koksijde als badplaats. In dit huisje, waarin zijn grootvader en oom woonden, kwam de geestelijke vader van Jommeke, Jef Nys, vaak logeren.
In 2011 kreeg Jommeke een stripmuur op het Frans Halsplein in Antwerpen. In 2015 werd in de Lokvogelstraat in Laken een muurschildering aan Jommeke gewijd. In 2017 kwam er een stripmuur in Wilrijk.
In 2017 werd de straalvogel uit het gelijknamige album nagebouwd als kunstwerk en speeltuig voor het Middelkerkse Normandpark.
In 2017 werd in Antwerpen het indoorpretpark Comics Station geopend. Het werd gethematiseerd naar 6 verschillende Belgische stripreeksen waaronder "Jommeke". Het had daar tot de overname van het park in 2019 door Plopsa ook een eigen themazone.

</doc>
<doc id="26314" url="https://nl.wikipedia.org/wiki?curid=26314" title="Jeugdcultuur">
Jeugdcultuur

Jeugdcultuur is het geheel van culturele uitingen en belevingen dat specifiek leeft in jongerengroepen. Een jeugdcultuur is niet zomaar een jongerengroep, maar zij heeft als extra kenmerk dat er sprake is van normen en waarden, die vorm krijgen in taal, kleding, lichaamsversiering (kapsels, tattoo's, piercings) en muziek. Een jeugdcultuur kent dus een binnenkant en een buitenkant.
Jeugdculturen kunnen voor jongeren een middel zijn om een (sociale) identiteit te ontwikkelen. Door diverse ontwikkelingen na de Tweede Wereldoorlog zoals ontzuiling en ontkerkelijking van een toen als gevolg van de geboortegolf numeriek plots sterk vertegenwoordigde jeugd, die daardoor ook voor het eerst een economisch relevante groep vertegenwoordigde is de identiteitsontwikkeling van jongeren meer en meer een doe-het-zelfproces geworden. Waar voordien de volwassenen als rolmodel dienden werden dat juist groepen leeftijdgenoten. Zo ontstonden jeugdculturen die jongeren in staat stellen verschillende rollen aan te nemen en uit te proberen.
Muziek is een belangrijk identificatiemiddel voor jongeren. Het begin van jeugdcultuur wordt daarom weleens vastgesteld op 12 april 1954: die dag nam Bill Haley de plaat "Rock around the clock" op. Dit is het moment van een muzikale ommekeer: er ontstond een nieuwe muziek voor de jeugd, die de volwassenen provocerend in de oren klonk. In 1956 komt de film "Rock around The clock" uit, met daarin live-optredens van onder andere Bill Haley, the Platters en Tony Martinez. Na ernstige ongeregeldheden in Engeland (4 september 1956), sloeg ook in Nederland de vlam in de pan. Het was het begin van een jeugdculturele stroming die zich afzette tegen de wereld van de volwassenen.
In de jaren zestig leeft sterk het gevoel dat jeugdcultuur één ongedeelde groep is die ageert tegen de volwassen cultuur. Maar al heel snel versplintert de jeugdcultuur in diverse jeugdsubculturen.
Jeugdsubculturen.
2000

</doc>
<doc id="26315" url="https://nl.wikipedia.org/wiki?curid=26315" title="Stan (dinosauriër)">
Stan (dinosauriër)

Stan is een bijnaam voor een exemplaar van de theropode dinosauriër "Tyrannosaurus". Het is het dertiende exemplaar dat van "Tyrannosaurus rex" ontdekt is.
Vondst.
Het fossiel werd ontdekt door amateur-paleontoloog en elektricien Stan Sacrison in een zandsteenlaag van de Hell Creek-formatie in de buurt van Buffalo, Harding County, South Dakota, in de lente van 1987. Sacrison zag uit een rotswand, dertig meter hoog, een bekken steken.
Die zomer begon Sacrison zelf met medewerking van zijn tweelingbroer Steve in zijn vrije tijd aan het opgraven van het dier, waarvan hij eerst aannam dat het een exemplaar van "Triceratops" betrof. Om het skelet te bereiken was het nodig een meters dikke bovenlaag mechanisch te verwijderen. In de lente van 1992 werd de hulp ingeroepen van het commerciële Black Hills Institute waarvan Peter Larson en zijn team dat jaar en het volgende het grootste deel van het skelet borg. In 2003 werd nog een vervolgopgraving gedaan. Na een langdurig preparatieproces, dat dertigduizend manuren vergde, was het dier klaar om tentoongesteld te worden. De dinosauriër werd naar zijn ontdekker genoemd. In juli 1995 werd hij in Tokio, Japan tentoongesteld door "The T.rex World Exposition". Na een tijd in Hill City te hebben gestaan werd hij verplaatst naar het "Black Hills Museum of Natural History", een natuurhistorisch museum in de Black Hills. Het specimen heeft daar het inventarisnummer BHI 3033, verwarrend genoeg samen met een stuk onderkaak van een caenagnathide die tegelijkertijd werd opgegraven.
Van "Stan" zijn vele tientallen afgietsels in kunsthars, polyurethaan, gemaakt, handmatig beschilderd en verkocht, ten dele van het skelet als geheel, waarvoor vier kratten nodig zijn, ten dele van de schedel alleen. De meeste modellen van "Tyrannosaurus" die men in musea kan aantreffen zijn van "Stan", waarvan er in 2004 al vijfendertig geleverd waren tegen een stukprijs van $100.000,-, samen met vijftig schedels. Een tweedehands exemplaar werd in 2004 op een veiling voor $70.250 verkocht. Tot de instellingen die "Stan" tonen, behoren het "Manchester Museum", het "Children's Museum of Indianapolis", het "National Museum of Natural History", het "Oxford University Museum of Natural History", het "New Mexico Museum of Natural History and Science", het "Muséum national d'histoire naturelle", het "Houston Museum of Natural Science" en "Disney World". In Brussel is sinds 2007 een replica opgesteld in de vernieuwde "Iguanodon"-hal van het Museum voor Natuurwetenschappen, in een rennende houding. Interne stalen beugels maken het mogelijk het model iedere gewenste positie te laten aannemen. Daarvan heeft het Spaanse "Museo del Jurásico de Asturias" gebruikgemaakt door "Stan" samen met een model van "Wankel-rex" neer te zetten als een stel parende tyrannosauri, waarbij "Stan" het wijfje moet voorstellen. Ook het hoofdkwartier van Google in Mountain View heeft een model van "Stan" voor de toegang staan maar dit heeft men om geld te besparen zelf laten bouwen, zonder hulp van het BHI. Minder rijke musea hebben alleen de schedel, zoals het "Sedgwick Museum" te Cambridge.
Op 6 oktober 2020 werd "Stan" in opdracht van het BHI door het veilinghuis "Christie's" verkocht voor een toenmalig recordbedrag van 31,85 miljoen dollar inclusief veilingcommissie, aan een onbekende bieder. In 2024 werd dat nog overtroffen door "Apex", een exemplaar van "Stegosaurus" dat voor 44,6 miljoen dollar verhandeld werd.
Beschrijving.
"Stan" was in zijn tijd de compleetste tyrannosaurus die ooit was gevonden, met 199 botten ofwel 63 % van de skeletelementen bewaardgebleven. In 1990 werd echter "Sue" ontdekt en in 1997 tentoongesteld. Zij was nog groter en completer. De botten omvatten de zeer volledige schedel, de onderkaken, tien halswervels, veertien nekribben, dertien ruggenwervels, twaalf ribben van de borstkas, het sacrum, eenendertig staartwervels, vierentwintig chevrons, beide darmbeenderen, de bovenkant van de schaambeenderen, de bovenkant van de zitbeenderen, beide dijbeenderen, de scheenbeenderen, de kuitbeenderen, de sprongbeenderen, de linkervoet, een stuk rechtermiddenvoet en elf teenkootjes. Verder werden nog vijfendertig losse tanden aangetroffen. De voorpoten en de schoudergordel ontbreken dus volledig. Het gaat om een volwassen individu. Het skelet lag vermoedelijk na de dood van het dier enkele maanden aan het oppervlak om daarna door een overstroming met sediment bedekt en wat verspreid te worden. De schedel was helemaal uit elkaar gevallen maar de verschillende onderdelen bleken op twee elementen van de onderkaak na toch nog aanwezig te zijn; de losse botten ervan konden nu bijzonder goed bestudeerd worden en zijn door Larson beschreven in een apart hoofdstuk van een boek dat hij in 2008 mede publiceerde. In de rots werden ook fossielen van planten aangetroffen, wat informatie verschafte over de habitat.
Zoals veel fossielen van Theropoda had "Stan" enkele genezen breuken aan de ribben. Volgens het "Black Hills Institute" had hij nog veel meer littekens opgelopen. Ze stelden ook verwondingen aan de schedel en nek vast. De nek was gebroken, en bij het genezingsproces waren er twee wervels met elkaar vergroeid en een derde was ten opzichte van de nek onbeweeglijk geworden. Ook de zijkanten van de schedel droegen littekens. In de achterkant van de schedel zat een diep, bijna drie centimeter breed gat, in afmeting overeenkomend met het spits van een tyrannosaurustand. Bij het diepste punt van het gat in de schedel was een groot stuk van de hersenpan afgebroken, van vijf bij twaalf centimeter. Een dunne laag nieuw bot sloot het gat af; wat er op wijst dat "Stan" het had overleefd. De uiteindelijke doodsoorzaak is onbekend. De juistheid van deze vaststellingen is echter betwist
"Stan" is een vrij lichtgebouwd exemplaar. Ondanks een geschatte lengte van 12,3 meter lag het gewicht volgens een schatting van Michael Mortimer op ongeveer 3,7 ton. Daarom wordt wel aangenomen dat het om een mannetje gaat, wat dus strijdig is met de rol die hij in het Spaanse museum speelt. De schedel is circa 1,4 meter lang, het dijbeen 131 centimeter.
In 2009 probeerde een team van Karl Bates via lasermetingen het volume en daarmee het gewicht van "Stan" te bepalen. Doordat het hun niet toegestaan werd het skelet uit het museum te verwijderen, konden ze echter niet voldoende afstand nemen voor een optimale meting. Daarbij was het onduidelijk hoeveel vlees en vet er op de botten zat. Bij een wat meer gezette "Stan" zou het gewicht uitkomen op 7654 kilogram, bij een magerder interpretatie lag het op zes ton.

</doc>
<doc id="26317" url="https://nl.wikipedia.org/wiki?curid=26317" title="Jongerencultuur">
Jongerencultuur



</doc>
<doc id="26318" url="https://nl.wikipedia.org/wiki?curid=26318" title="GSM-Rail">
GSM-Rail

Het Global System for Mobile communications for Railways, kortweg GSM-Rail of GSM-R, is een systeem voor radiocommunicatie voor spoorwegen. Het verzorgt het mobiele telefoonverkeer tussen bijvoorbeeld treindienstleiding en treinbestuurder of machinist. GSM-R is een onderdeel van het European Rail Traffic Management System (ERTMS), de Europese standaard voor treinbeïnvloeding en spoorwegseinen. Waar het European Rail Traffic Management System niveau 2 of niveau 3 in gebruik is verzorgt GSM-R bovendien de communicatie voor de treinbeïnvloeding en seingeving.
GSM-R is gebaseerd op GSM, maar maakt gebruik van andere frequenties en heeft daarnaast extra functionaliteit, speciaal voor het gebruik in de spoorwegwereld. Het is onzichtbaar voor normale mobiele telefoons. De frequentieband die gebruikt wordt voor de uplink is 876–880 MHz en voor de downlink 921–925 MHz.
Extra faciliteiten.
De extra faciliteiten die GSM-R biedt zijn onder andere:
Groepsoproep.
Groepsoproep is een oproep waarbij één partij meerdere partijen oproept. Om te kunnen spreken dient er gebruik te worden gemaakt van een spreeksleutel, zoals bij conventionele portofoons. Alle gebruikers die lid zijn van de groep kunnen door het drukken van de spreeksleutel actief meedoen in een groepsoproep.
Omroepbericht.
Omroepbericht is een oproep waarbij één partij meerdere partijen oproept, de overige partijen kunnen alleen luisteren en kunnen niet terugspreken.
Functionele adressering.
Functionele adressering is een specifieke GSM-R-toepassing; een GSM-R-mobiele telefoon is behalve op zijn telefoonnummer ook te bereiken op zijn functionele (trein)nummer, zodat een treindienstleider door het intoetsen van het treinnummer direct de machinist van de betreffende trein te spreken krijgt zonder dat hij weet welk mobiele nummer de machinist heeft. De machinist dient zich bij aanvang van een rit dan ook eerst op zijn treinnummer te registreren.
Locatie-afhankelijke adressering.
Locatie-afhankelijke adressering houdt in dat afhankelijk van de locatie waar de mobiele gebruiker zich bevindt het gesprek naar een bepaald nummer wordt gerouteerd. Dus als de trein zich in Groningen bevindt zal de machinist bij het kiezen van een nummer de treindienstleider in Groningen aan de lijn krijgen, rijdt hij in Maastricht dan krijgt hij de treindienstleider in Maastricht aan de lijn. Voor het bepalen van de treinposities is het GSM-R-systeem gekoppeld aan het VPT-systeem van ProRail. Mocht dat systeem niet beschikbaar zijn dan worden de posities bepaald aan de hand van het basisstationnummer van GSM-R.
Prioriteitsoproep.
Prioriteitsoproep houdt in dat bepaalde gesprekken voorrang krijgen boven andere gesprekken, zo zal als de machinist een gesprek voert en er komt een noodoproep binnen, dit gesprek verbroken worden en de noodoproep hoorbaar zijn voor de machinist.
Ontwikkeling.
In Nederland is sinds 17 september 2004 dekking over het gehele spoorwegnet. Tot september 2006 werd GSM-R in alle krachtvoertuigen ingebouwd, waarna het Telerailnet op 1 januari 2007 buiten dienst is gegaan.
Beheer.
Het GSM-R-netwerk wordt in opdracht van spoorbeheerder ProRail beheerd door Nokia. Een aantal leveranciers van GSM-R-apparatuur heeft zich verenigd in de GSM-R-Industriegroep.
Van GSM-R naar FRMCS.
Het succes van GSM-R leidt tot een stijgende behoefte aan communicatiecapaciteit. De bandbreedte van GSM-R als 2G netwerk is te klein om in de toekomst voldoende communicatiecapaciteit te kunnen bieden en wordt daarnaast beperkt door interferentie met de 4G-LTE-netwerken. 
De UIC startte in 2014 het project 'future railway mobile communication system (FRMCS) voor de opvolging van GSM-R.
De GSM-R-Industriegroep heeft aangegeven dat GSM-R ondersteund zal worden tot 2030.

</doc>
<doc id="26319" url="https://nl.wikipedia.org/wiki?curid=26319" title="GSM-R">
GSM-R



</doc>
<doc id="26320" url="https://nl.wikipedia.org/wiki?curid=26320" title="Telerail">
Telerail

Telerail was een radiografisch communicatiesysteem op vrijwel alle treinen in Nederland. Via telerail kon de treindienstleider contact opnemen met de machinist en omgekeerd. Tevens kunnen machinisten onderling communiceren. Oorspronkelijk waren ook de verkeersleiding en de centrale meldkamer van de Spoorwegpolitie via telerail bereikbaar.
Op 1 januari 2007 is telerail vervangen door GSM-R.
De telerailfrequenties bevonden zich tussen 457 en 468 megahertz

</doc>
<doc id="26321" url="https://nl.wikipedia.org/wiki?curid=26321" title="Saint Kitts en Nevis">
Saint Kitts en Nevis

Saint Kitts en Nevis, officieel de Federatie van Saint Christopher en Nevis of de Federatie van Saint Kitts en Nevis (Engels: "Federation of Saint Kitts and Nevis"), is een federale staat in de Caraïbische Zee in Midden-Amerika, bestaande uit de eilanden Saint Kitts (of Saint Christopher) en Nevis. Behalve deze twee eilanden behoort ook een aantal rotspunten zoals Booby Island tot de staat Saint Kitts en Nevis.
Beide eilanden, die door de ongeveer drie kilometer brede zeestraat "The Narrows" van elkaar gescheiden worden, behoren tot de Bovenwindse Eilanden van de Kleine Antillen. Saint Kitts ligt ruim tien kilometer ten zuidoosten van Sint Eustatius, dat deel uitmaakte van de voormalige Nederlandse Antillen, maar thans als Caribisch openbaar lichaam is opgenomen bij Nederland. Daardoor grenzen de territoriale wateren van Saint Kitts en Nevis aan die van Nederland.
Geschiedenis.
Saint Kitts en Nevis zijn twee eilandjes in de Caraïbische Zee die behoren tot de Kleine Antillen. Ze werden door Columbus aangedaan in 1493. De eilanden werden oorspronkelijk bewoond door de Kalinago. In 1538 werd Dieppe Bay als eerste niet-Spaanse kolonie gesticht door Franse hugenoten. De Spanjaarden hoorden van het bestaan van de kolonie, en Dieppe Bay werd aangevallen en de kolonisten werden verdreven.
In 1623 landde Thomas Warner op Saint Kitts. In 1624 keerde hij met kolonisten terug en stichtte Old Road Town als de eerste nederzetting. In 1625 arriveerde Franse kaapvaarders onder leiding van Pierre D’Esnambuc op Saint Kitts, omdat hun schepen waren beschadigd na een gevecht met een Spaanse galjoen.
Het aantal kolonisten bleef toenemen en steeds meer land werd ingenomen. In 1626 probeerde Tegremond, de leider van de Kalinago, om inheemsen van de andere eilanden te verzamelen en gezamenlijk de kolonisten te verdrijven, maar zijn plan werd verraden. De Britten en Fransen vielen de Kalinago gezamenlijk aan bij wat nu Bloody Point heet, en vermoordden ongeveer 2.000 inheemsen. De slachting staat bekend als de Kalinago-genocide. In 2011 identificeerden 8 inwoners zich als inheems.
In 1626 arriveerden de eerste slaven op het eiland, en werd het eiland gebruikt voor tabakplantages. Op 13 mei 1627 werd besloten om Saint Kitts te verdelen in een Brits en een Frans gedeelte. De Britten kregen het midden, en de Fransen het noorden en zuiden. In 1629 werden de kolonisten door de Spanjaarden verdreven, maar keerden vanaf 1630 weer terug op het eiland. Al snel ontstonden problemen tussen de twee kolonisators, en er vonden verschillende gevechten plaats. In 1639 begon de overgang van tabaksplantages naar suikerrietplantages.
Het eiland Nevis was eigendom van Spanje maar werd niet gekoloniseerd. In 1628 vestigde de Brit Anthony Hilton zich op het eiland om zijn vijanden te ontlopen. In 1670 werd Nevis aan het Verenigd Koninkrijk toegekend tijdens het Verdrag van Madrid, en Hilton werd benoemd als eerste gouverneur. De hoofdstad van Nevis was Jamestown, maar de plaats werd in 1690 verwoest door een aardbeving gevolgd door een tsunami, en Charlestown werd de nieuwe hoofdstad.
In 1727 werden de Fransen uit Saint Kitts verjaagd, en werd Basseterre de nieuwe hoofdstad, maar in 1782 werd het eiland heroverd door Frankrijk. In 1783 werd het geschil over Saint Kitts opgeklaard tijdens de Vrede van Parijs, die Saint Kitts en Nevis toekende aan de Britten. In 1834 werd de slavernij afgeschaft, maar er volgde een periode van staatstoezicht tot 1838.
In 1939 vonden de eerste verkiezingen plaats in Saint Kitts en Nevis, maar alleen de rijkste inwoners hadden stemrecht. In 1952 vonden de eerste verkiezingen met algemeen kiesrecht plaats. Saint Kitts en Nevis kreeg in 1967 volledige interne autonomie, maar bleef een onderdeel van het Britse rijk, samen met Anguilla onder de naam Saint Christopher, Nevis en Anguilla. Dat eiland kwam hiertegen in opstand in 1967, wilde zich onafhankelijk verklaren, maar werd uiteindelijk in 1980 apart van Saint Kitts en Nevis een overzees gebiedsdeel van het Verenigd Koninkrijk. Saint Kitts en Nevis werd onafhankelijk op 19 september 1983. In 2005 kwam er een einde aan de suikerindustrie op Saint Kitts.
De grondwet noemt zowel de naam "Saint Christopher and Nevis" als "Saint Kitts and Nevis".
Geografie.
Saint Kitts en Nevis zijn twee vulkanische eilanden die door de The Narrows van elkaar gescheiden worden. Saint Kitts heeft een ovale vorm, met een landengte en het Zuidoostelijk Schiereiland. Het eiland is 37 km lang en 8 km breed, en is vruchtbaar. De hoogste berg is Mount Liamuiga met een hoogte van 1.156 meter, en is een slapende vulkaan. Nevis is cirkelvormig en omringd door koraalriffen. Het eiland bestaat voor het grootste gedeelte uit de berg Nevis Peak met een hoogte van 985 meter. De laatste eruptie van Nevis Peak is niet bekend, maar het wordt beschouwd als een slapende vulkaan.
Biodiversiteit, Flora en Fauna.
Saint Kitts en Nevis hebben nog resten tropisch regenwoud en nevelwoud op de hogere vulkanen waar geen suikerriet verbouwd kon worden. Typische planten hier zijn de "heliconia caribaea" en "philodendron giganteum".
De flora en fauna worden gekenmerkt door endemische soorten die alleen op deze eilanden leven zoals soorten anolissen.
De 230 vogelsoorten van het eiland zoals de granaatkolibrie en het suikerdiefje leven ook op omringende eilanden.
Op de eilanden komen veel vervetten voor, maar de apen zijn een invasieve soort die in de 17e eeuw vanuit Afrika naar het eiland waren gebracht als huisdieren.
Klimaat.
Saint Kitts en Nevis hebben een tropisch klimaat, maar de talrijke winden temperen dat. De temperatuur verandert weinig. Van mei tot november is er het regenseizoen, en wordt het land vaak getroffen door orkanen.
Demografie.
Het inwonersaantal van Saint Kitts en Nevis was in 2017 geschat op 48.614 inwoners. Beide eilanden kennen een constante emigratie die heeft geleid tot een stabiel aantal inwoners over een langere periode. 89% van de bevolking was in 2011 van Afrikaanse afkomst. Blanken en Indiërs vormden een minderheid van 3% elk. 17,8% van de bevolking was niet in Saint Kitts en Nevis geboren.
Godsdienst.
De overgrote meerderheid van de bevolking van Saint Kitts en Nevis is christelijk (ca. 83%):
Daarnaast is er een Hindoe gemeenschap (1,8%) en mensen die geen godsdienst aanhangen (8,8%)
Landbouw en economie.
De eilanden zijn vulkanisch en is bergachtig. Het grootste deel is daarom niet gecultiveerd. Slechts 16% van het landoppervlak is in cultuur gebracht. Suikerriet was het voornaamste gewas. Vanaf de jaren 1970 nam het belang van dit gewas af, en kende het toerisme een serieuze bloei. In 2005 eindigde de suikerproductie op het eiland. Saint Kitts en Nevis staan ook bekend als belastingparadijs. De banksector brengt veel geld binnen. Ook katoen, zout en kopra, dragen bij tot de nationale economie.
Saint Kitts en Nevis heeft een fors handelstekort. De belangrijkste exportproducten zijn electronica, en de belangrijkste importproducten zijn schepen en geraffineerde olie. De belangrijkste handelspartner is de Verenigde Staten. In 2020 bedroeg het bnp 927 miljoen US$. In 2016 bedraagde de werkloosheid 2,0% van de beroepsbevolking.
Toerisme.
Het toerisme op Saint Kitts en Nevis is gebaseerd op de stranden, duiken, en cultureel toerisme. De historische binnenstad van Basseterre en Brimstone Hill Fortress, die sinds 1999 een werelderfgoedlocatie is, zijn de belangrijkste culturele trekpleisters. De toeristische resorts bevinden zich voornamelijk in Frigate Bay en het Zuidoostelijk Schiereiland. Saint Kitts heeft een haven voor cruiseschepen.
Staatsburgerschap.
Sinds 1984 is het mogelijk om staatsburgerschap van Saint Kitts en Nevis met bijbehorend paspoort te verkrijgen na een investering van 150.000 dollar, of de aankoop van ten minste 200.000 dollar aan onroerend goed. Het is niet verplicht om in Saint Kitts en Nevis te wonen, en de procedure kan op afstand worden geregeld. In 2014 werd door Canada een visumplicht ingesteld voor houders van een paspoort uit Saint Kitts en Nevis. Om visumvrije toegang tot Canada te krijgen, zijn alle paspoorten vervangen door biometrisch paspoorten en worden naamswijzigingen van de eigenaar op het paspoort aangegeven.
Politiek.
De Federatie Saint Kitts en Nevis is lid van het Brits Gemenebest (vandaar dat de justitie op de Britse "Common Law" is gebaseerd). Na de onafhankelijkheid in 1983 bleef Saint Kitts en Nevis een constitutionele monarchie (een Commonwealth realm). De koning is Charles III. Hij wordt er in de praktijk vertegenwoordigd door een gouverneur-generaal.
Het parlement heeft één kamer, met 14 of 15 leden: elf rechtstreeks verkozen en drie of vier gecoöpteerd. Daarnaast heeft Nevis een eigen parlement met acht leden. Het parlement van Nevis mag wetten aannemen die door het federale parlement niet mogen worden teruggedraaid. Het land is onderverdeeld in "parishes", maar dat is een administratieve en statistische onderverdeling zonder lokale overheid.
Vanaf de onafhankelijkheid tot 1995 regeerde de "People's Action Movement", het equivalent van de Britse Conservatieven, via premier Kennedy Simmonds. Hierna won "Labour" de verkiezingen in 1995, 2000, 2004 en 2010 en was Denzil Douglas 20 jaar lang premier van het land. In 2015 werd hij opgevolgd als premier door Timothy Harris. Harris kreeg het premierschap in handen ondanks het feit dat zijn partij (de "People's Labour Party", een afsplitsing van "Labour") maar 1 zetel won bij de verkiezingen. In 2022 werd Harris, na vervroegde verkiezingen, als premier opgevolgd door Labour-leider Terrance Drew.
In 1998 stemde de bevolking van Nevis in een referendum om zich los te maken van Saint Kitts. De noodzakelijke tweederdemeerderheid werd echter niet gehaald. Er zijn echter nog steeds groepen actief die Nevis willen afscheiden.
Bestuurlijke indeling.
Het land is een federatie bestaande uit twee deelstaten: Saint Kitts en Nevis. Deze zijn verder ingedeeld in veertien "parishes", negen in Saint Kitts en vijf in Nevis:
Mensenrechten.
Op 29 augustus 2022 was de sodomiewet, die homoseksualiteit verbood, door het hooggerechtshof ongeldig verklaard. Consensuele seksuele relaties zijn vanaf 16 jaar toegestaan ongeacht het geslacht. De twee eisers moesten wel de kosten van de rechtszaak betalen.
De doodstraf in Saint Kitts en Nevis is anno 2021 gehandhaafd bij wet. In 2008 werd de laatste persoon opgehangen. In 2016 bevestigde de regering dat de doodstraf van kracht blijft.
Transport.
Het belangrijkste vliegveld is Robert L. Bradshaw International Airport dat zich bij Basseterre op Saint Kitts bevindt. Het vliegveld biedt reguliere vluchten naar het Verenigd Koninkrijk en de Verenigde Staten. Op het eiland Nevis bevindt zich Vance W. Amory International Airport met vluchten naar de Caraïbische eilanden.
Port Zante bij Basseterre wordt gebruikt door cruiseschepen. Er zijn reguliere veerdiensten tussen het eiland Saint Kitts en het eiland Nevis. De veerbootterminal in Basseterre biedt charterboten naar Sint Maarten, Saba en Sint Eustatius. De Basseterre Cargo Port is de belangrijkste haven voor vrachtvervoer.
Het openbaar vervoer op Saint Kitts en Nevis bestaat uit minibussen die lokaal H-bussen worden genoemd, omdat het kenteken begint met H. Er rijden geen bussen tussen Basseterre en Frigate Bay, een van de belangrijkste toeristische zones. In 1912 werd een smalspoorlijn van 762 mm aangelegd om suikerriet te transporteren. In 2002 werd de St. Kitts Scenic Railway geopend, een toeristische spoorlijn van 29 kilometer die een rondje om het eiland maakt. De trein is een dubbeldekker waarbij de bovenste verdieping open is. De laatste 19 km wordt per bus afgelegd.
Het aantal huurauto's op Saint Kitts en Nevis is beperkt en de minimale leeftijd is 25 jaar. Een internationaal rijbewijs of een lokaal rijbewijs is verplicht om een voertuig te besturen. Een lokaal rijbewijs is tegen betaling af te halen. Binnen de bebouwde kom is de maximumsnelheid 40 km/u (25 mph), en 64 km/u (40 mph) buiten de bebouwde kom. Het verkeer rijdt links. De hoofdweg op beide eilanden is een rondweg langs de kust. In 1989 werd de Kennedy Simmonds Highway geopend die Basseterre verbindt met het schiereiland in het zuiden van Saint Kitts.

</doc>
<doc id="26322" url="https://nl.wikipedia.org/wiki?curid=26322" title="Treindetectie">
Treindetectie

Treindetectie is het automatisch detecteren van spoorbezetting, om vast te stellen waar de treinen zich bevinden. Voor de spoorbeveiliging is het noodzakelijk om van elke trein te weten waar hij is.
Ook voor de besturing van het spoorverkeer is treindetectie belangrijk. Hoe nauwkeuriger de positie van treinen bekend is, hoe beter de besturing, en betere besturing van het spoorverkeer vergroot de punctualiteit van de treinen en de capaciteit van het spoor.
Het automatisch sluiten van overwegen gebeurt ook op basis van treindetectie.
De belangrijkste technieken die gebruikt worden voor treindetectie zijn spoorstroomlopen en assentellers. In mindere mate wordt gebruik gemaakt van detectielussen.
Spoorstroomloop.
Een spoorstroomloop is een stroomkring in een spoorweg. De wielstellen van een trein sluiten de spoorstroomloop kort, waardoor de spoorstroomloop onderbroken wordt. Een onderbroken spoorstroomloop duidt er dus op dat de spoorsectie bezet is door een trein. Een spoorstroomloop die intact is geeft aan dat de spoorsectie vrij is.
De laagfrequente spoorstroomloop, met frequenties tussen 50 en 100 Hz, is de oudste vorm van geautomatiseerde treindetectie. Hij is gepatenteerd in 1872.
Assentellers.
Assentellers werken meestal op basis van een magnetisch veld. Wanneer een wielstel van een trein passeert heeft dit invloed op het magnetisch veld, en die invloed wordt gemeten. In andere gevallen zijn assentellers uitgevoerd als mechanische pedalen, die beroerd worden als een wielstel passeert. Pedalen worden toegepast op de regionale lijnen in Limburg, Groningen en Friesland en de spoorlijn Arnhem-Winterswijk.
Detectielussen.
Detectielussen voor treindetectie zijn vergelijkbaar met de detectielussen bij verkeerslichten.
Trein geeft eigen positie door.
Bij de nieuwste generatie systemen worden de treinen niet gedetecteerd, maar meet de trein zijn eigen positie en geeft deze door aan de beveiligingsapparatuur van verkeersleidingscentra. Voorbeelden van deze systemen zijn het European Rail Traffic Management System, het Amerikaanse Positive Train Control en Communications-Based Train Control. Baangebonden detectiesystemen zijn hierbij niet meer nodig.

</doc>
<doc id="26324" url="https://nl.wikipedia.org/wiki?curid=26324" title="30 februari">
30 februari

De maand februari heeft 28 of 29 dagen, maar er waren uitzonderingsgevallen waarbij ook een dag met als datum 30 februari voorkwam.
Romeinse Rijk.
De geleerde Sacrobosco schreef in 1235 dat keizer Augustus een dag van februari zou hebben afgehaald en toegevoegd aan augustus, opdat deze naar hem vernoemde maand evenveel dagen zou hebben als de maand juli, die is vernoemd naar Augustus' voorganger Julius Caesar. Dit verhaal wordt echter in twijfel getrokken.
Vanaf 45 voor Christus (zijnde het begin van de juliaanse kalender) tot 8 na Christus had februari in het Romeinse Rijk 29 dagen en in schrikkeljaren 30.
Zweden en Finland.
Zweden, waartoe toen ook het huidige Finland behoorde, maakte aan het eind van de zeventiende eeuw plannen om over te schakelen van de juliaanse kalender naar de gregoriaanse. In 1699 had Zweden nog de juliaanse kalender, die tien dagen achterliep op de gregoriaanse. Men wilde de gregoriaanse kalender vanaf het jaar 1700 geleidelijk invoeren door de schrikkeldagen de komende 40 jaar over te slaan. Het jaar 1700 was dus geen schrikkeljaar in Zweden (in de gregoriaanse kalender ook niet, in de juliaanse kalender wel). Hierdoor gebeurde het dat de Zweedse kalender één dag voorliep op de juliaanse kalender, maar nog steeds 10 dagen achterliep op de gregoriaanse kalender. Ondanks het plan werden in 1704 en 1708 toch schrikkeldagen toegevoegd. 
In 1712 werd besloten terug te gaan naar de juliaanse kalender door één extra schrikkeldag toe te voegen, waardoor er in dat jaar in Zweden een datum "30 februari" ontstond. Deze dag komt overeen met 29 februari in de juliaanse kalender en 11 maart in de gregoriaanse kalender. Uiteindelijk werd besloten in 1753 abrupt over te gaan naar de gregoriaanse kalender. In dat jaar werd 17 februari gevolgd door 1 maart.
Sovjet-Unie.
In 1929 werd in de toenmalige Sovjet-Unie een kalender met een vijfdaagse week ingevoerd. Het idee was dat iedereen vier dagen werkte en dan één dag vrij had, in een poging de productie in haar totaliteit op te voeren. Immers, theoretisch zou dan op ieder moment tachtig procent van de beroepsbevolking aan het werk zijn. Dit stuitte al snel op grote bezwaren; partners en familieleden die niet op dezelfde dag vrij hadden zagen elkaar nooit, omdat de zondag gewoon een werkdag was. Ook gingen machines veel vaker stuk, omdat onderhoud veel lastiger was nu ze continu in bedrijf waren, en ook bediend werden door mensen die er niet mee bekend waren. 
De invoering van de vijfdaagse week maakte het moeilijk om religieuze rustdagen en feestdagen te volgen. Het was dan ook een bewuste poging van de overheid om de strijd tegen religie te faciliteren.
In de zomer van 1931 werd een variant geïntroduceerd waarbij iedere maand werd verdeeld in "weken" van zes dagen; de zesde dag van elke "week" was een algemene vrije dag. De overgebleven dag in maanden van 31 dagen was een extra werkdag, maar werd ook wel gebruikt als extra vrije dag. Om de korte februarimaand te compenseren werd 1 maart een nationale vrije dag. Dit systeem heeft bestaan tot 26 juni 1940.
Revolutionair.
Een artikel in "Time" uit 1929 associeerde de vijfdaagse werkweken met de Franse republikeinse kalender. Daarin waren er - net als in de koptische en de Ethiopische kalender - twaalf maanden van dertig dagen, met de overgebleven dagen nationale feestdagen. Hieruit ontstond het idee dat februari dertig dagen had in 1930 en 1931. Weliswaar is in 1930 een commissie ingesteld die een speciale revolutionaire kalender moest introduceren, maar dat idee werd snel verlaten, omdat dan de kalender uit de pas zou lopen met de rest van Europa. Die kalender is er dus nooit gekomen, en de gregoriaanse kalender is in gebruik gebleven naast de vijf- en zesdaagse werkkalenders. De Sovjetkalender van 1930, hier afgebeeld, toont aan dat februari 28 dagen had. In de Sovjet-Unie is er dus nooit een 30 februari geweest.

</doc>
<doc id="26326" url="https://nl.wikipedia.org/wiki?curid=26326" title="Pestvogel">
Pestvogel

De pestvogel ("Bombycilla garrulus") is een zangvogel uit de familie van de pestvogels (Bombycillidae). De wetenschappelijke naam van de soort werd als "Lanius garrulus" in 1758 gepubliceerd door Carl Linnaeus in de tiende editie van "Systema naturae". De vogel heeft het formaat van een lijster, en opvallende kleuren. De naam "pestvogel" dateert uit de middeleeuwen, toen men dacht dat deze vogels de pest meenamen en de ziekte verspreidden.
Kenmerken.
De pestvogel is een lijsterachtige vogel met zalmroze kleur, en gele streepjes op de vleugels. De kop draagt een flinke kuif en een zwart maskertje en keeltje. De anaalstreek is roodbruin met een gele eindbandering op de staart. Ondanks dit opvallende uiterlijk wordt hij vaak over het hoofd gezien, doordat hij bij voorkeur hoog in de bomen verblijft. De pestvogel wordt ongeveer 17 cm lang.
Leefwijze.
Ze eten insecten en noten. In de winter stappen ze over op vruchten van lijsterbes, meidoorn, mispel en Gelderse roos.
Voortplanting.
Pestvogels bouwen hun nesten in berken of naaldbomen; ze bouwen het met mos. In de maanden mei en juni leggen pestvogels vier tot zes blauwe eieren met donkere vlekjes.
Verspreiding en leefgebied.
's Zomers leven pestvogels in het noorden van Scandinavië en in Siberië.
De Engelse naam, Bohemian Waxwing, duidt op de rode vlekken op de vleugels die lijken op zegellak.
Er worden twee ondersoorten onderscheiden:
Deze vogel leeft in lariksbossen.
Voorkomen in Nederland en België.
In Nederland komt de vogel zo af en toe 's winters voor. Het is een invasiegast die soms in grote aantallen in Nederland overwintert. Aangezien de pestvogels uit het noorden komen, zijn ze veel zeldzamer in België. In het verleden stond de vogel als dwaalgast bekend; er is echter een trend dat de vogel vaker in de winter in Nederland wordt aangetroffen. Tijdens een invasie zijn ze te zien in steden en dorpen, vaak in de omgeving van bessendragende struiken zoals de meidoorn en Gelderse roos. Pestvogels zijn verre van schuw.
Status.
De pestvogel heeft een groot verspreidingsgebied en daardoor is de kans op de status kwetsbaar (voor uitsterven) gering. De grootte van de wereldpopulatie is in 2015 ruw geschat op ergens tussen de 14 en 30 miljoen volwassen vogels en dit aantal neemt toe. Om deze redenen staat de soort als niet bedreigd op de Rode Lijst van de IUCN.

</doc>
<doc id="26327" url="https://nl.wikipedia.org/wiki?curid=26327" title="Cederpestvogel">
Cederpestvogel

De cederpestvogel ("Bombycilla cedrorum", Engels "Cedar waxwing") komt voor in Noord-Amerika.
Kenmerken.
Uiterlijk verschilt de cederpestvogel niet veel van de gewone pestvogel. Hij heeft een gele zweem op de onderbuik, een zwart masker op de kop die doorloopt naar achteren en een witte onderstaart. De lengte is 18-20 centimeter.
Leefwijze.
Het voedsel van de cederpestvogel bestaat uit bessen, fruit en insecten.
Verspreiding en leefgebied.
De cederpestvogel komt voor van Canada tot Venezuela en Colombia in open bossen met voldoende voedselaanbod, in akkerland en in afwisselende bos/weidestreken.

</doc>
<doc id="26328" url="https://nl.wikipedia.org/wiki?curid=26328" title="Algeciras">
Algeciras

Algeciras is een havenplaats in Andalusië, de zuidelijke regio van Spanje. Het ligt in de provincie Cádiz, dicht bij de stad Gibraltar, en nog net noordelijker dan Tarifa, de meest zuidelijke stad van het Spaanse vasteland. Algeciras ligt aan de Straat van Gibraltar, aan de Middellandse Zee en aan de Baai van Gibraltar. De stad telt 116.917 inwoners (2012) en heeft een van de belangrijkste havens van Spanje.
Het huidige Algeciras is als Al Jazira-Al Hadra (letterlijk: het groene schiereiland) gesticht door de Moorse overheersers van Andalusië (711 - 1492). In Algeciras herinnert het standbeeld van Almanzor, een beroemd krijgsheer die leefde van 940 tot 1002, aan deze episode. In modern Arabisch heet de stad vandaag de dag nog "Al Djazira", letterlijk: "Het Eiland".
Transport.
Haven.
De haven van Algeciras is een van de drukste ter wereld. Zeer veel mensen die tussen Europa en Afrika reizen, komen langs deze stad. Deze haven is zeer modern, en heeft goede faciliteiten, reisbureautjes, winkeltjes, enzovoorts.
Vanuit Algeciras is er een regelmatige veerverbinding met steden in Afrika,
zoals het Marokkaanse Tanger en de Spaanse exclave Ceuta. Verschillende rederijen verzorgen de verbinding, voor tickets kunnen reizigers terecht in een van de talloze reisbureaus in de stad of in het havengebouw waar eveneens reisbureaus gevestigd zijn.
Wegvervoer.
De Europa-wegen E05 en E15, twee belangrijke noord-zuidverbindingen, eindigen in de Spaanse stad Algeciras.
Tot eind 2005 had Algeciras twee busstations welke in feite weinig anders waren dan een bushalte naast een klein gebouw van waaruit men de kaartjes verkocht. De ene bushalte was vlak bij het treinstation op een soort van binnenplaats bij het hotel Octavia. Deze werd gebruikt door busmaatschappijen die naar bestemmingen reden die verder weg lagen. De andere halte bevond zich in de Avenida Virgen del Carmen, de hoofdweg van Algeciras die langs de haven en het centrum loopt. Deze halte was van het busbedrijf Portillo dat een concessie heeft voor vervoer tussen een aantal steden in de nabijheid van Algeciras. Zo gingen bijvoorbeeld de bussen naar Málaga en Cádiz hiervandaan, wie echter in bijvoorbeeld Sevilla moest zijn, werd weer doorverwezen naar de andere halte omdat die route door een andere maatschappij werd gereden. Deze constructie was vrij onhandig aangezien Algeciras vooral een transitstad is en veel mensen daardoor niet bekend waren met het feit dat er twee haltes bestonden. Dit gaf veel verwarring. Bovendien verkeerden beide haltes in slechte staat en was het met name bij de halte tegenover de haven in de winter en tijdens de avonden vrij onveilig; er hingen junks en zwervers rond en ook zakkenrollers hielden zich regelmatig op voor het vervallen kantoortje van Portillo. Daarom besloot de gemeente om de halte vlak bij het treinstation te renoveren en er een volwaardig busstation van te maken waar iedere maatschappij een plek kreeg. Dit busstation ging in 2006 open en wordt 'San Bernardo' genoemd. De ingang bevindt zich aan de gelijknamige straat, onder een flatgebouw. Er zijn wachtruimtes, een restaurant en toiletten.
Buiten en op de hoofdweg langs de haven bevinden zich tevens taxistandplaatsen, achter het busstation bevindt zich het treinstation van Algeciras.
Doorreisstad.
Doordat veel mensen op doorreis in Algeciras overnachten, zijn er veel hostales
(hotels in de goedkoopste prijsklasse) in deze stad. De meeste daarvan bevinden zich in de straat naar het treinstation en langs de hoofdweg tegenover de haven.

</doc>
<doc id="26330" url="https://nl.wikipedia.org/wiki?curid=26330" title="Hirundindae">
Hirundindae



</doc>
<doc id="26332" url="https://nl.wikipedia.org/wiki?curid=26332" title="David Schwimmer">
David Schwimmer

David Lawrence Schwimmer (New York, 2 november 1966) is een Amerikaans acteur, televisieregisseur en producent die onder meer tien jaar "Ross Geller" speelde in de televisieserie "Friends". 
Hij groeide op in Californië en studeerde theater aan de Northwestern University. Schwimmer is medeoprichter van de "Lookingglass Theatre Company" in Chicago. Hij heeft ook in een aantal films gespeeld, waaronder "The Pallbearer". Verder was hij in 2001 te zien in Steven Spielberg en Tom Hanks' tv-productie "Band of Brothers" als kapitein Herbert Sobel.
Naast acteur is Schwimmer ook regisseur. Zo regisseerde hij meerdere afleveringen van Friends, de spin-off Joey en de Amerikaanse versie van Little Britain.
Schwimmer trouwde op 4 juni 2010 met een 19 jaar jongere Britse fotografe. Zij hebben samen een dochter. Hij scheidde echter weer van haar in 2017.

</doc>
<doc id="26336" url="https://nl.wikipedia.org/wiki?curid=26336" title="96">
96

Het jaar 96 is het 96e jaar in de 1e eeuw volgens de christelijke jaartelling.

</doc>
<doc id="26337" url="https://nl.wikipedia.org/wiki?curid=26337" title="98">
98

Het jaar 98 is het 98e jaar in de 1e eeuw volgens de christelijke jaartelling.

</doc>
<doc id="26338" url="https://nl.wikipedia.org/wiki?curid=26338" title="1334">
1334

Het jaar 1334 is het 34e jaar in de 14e eeuw volgens de christelijke jaartelling.

</doc>
<doc id="26339" url="https://nl.wikipedia.org/wiki?curid=26339" title="1333">
1333

Het jaar 1333 is het 33e jaar in de 14e eeuw volgens de christelijke jaartelling.

</doc>
<doc id="26340" url="https://nl.wikipedia.org/wiki?curid=26340" title="Kwikschakelaar">
Kwikschakelaar



</doc>
<doc id="26341" url="https://nl.wikipedia.org/wiki?curid=26341" title="Drukschakelaar">
Drukschakelaar



</doc>
<doc id="26342" url="https://nl.wikipedia.org/wiki?curid=26342" title="Drukknop">
Drukknop



</doc>
<doc id="26343" url="https://nl.wikipedia.org/wiki?curid=26343" title="Schuifschakelaar">
Schuifschakelaar



</doc>
<doc id="26344" url="https://nl.wikipedia.org/wiki?curid=26344" title="Schuifknop">
Schuifknop



</doc>
<doc id="26345" url="https://nl.wikipedia.org/wiki?curid=26345" title="Draaischakelaar">
Draaischakelaar



</doc>
<doc id="26346" url="https://nl.wikipedia.org/wiki?curid=26346" title="Draaiknop">
Draaiknop



</doc>
<doc id="26347" url="https://nl.wikipedia.org/wiki?curid=26347" title="Reedschakelaar">
Reedschakelaar



</doc>
<doc id="26349" url="https://nl.wikipedia.org/wiki?curid=26349" title="Gegisch">
Gegisch

Het Gegisch (Gegnishtja, Geg, Albanees: Gegërishtja of kort Gegë) is een van de twee dialectgroepen binnen het Albanees (waarvan het Toskisch de andere is). Het Gegisch wordt gesproken in het noorden van Albanië, Kosovo, het gebied rond Preševo in Servië, Montenegro en het noorden van Noord-Macedonië. De standaardvorm van het Albanees is meer op de andere dialectgroep het Toskisch gebaseerd. De scheidingslijn tussen de twee groepen is de rivier Shkumbin in Centraal-Albanië.

</doc>
<doc id="26350" url="https://nl.wikipedia.org/wiki?curid=26350" title="Toskisch">
Toskisch

Het Toskisch (Albanees: toskë / toskërisht / Toskërishtja) is een van de twee dialectgroepen binnen het Albanees. De grens met de andere dialectgroep, het Gegisch, wordt gevormd door de rivier Shkumbin in Midden-Albanië. Ten zuiden van deze rivier bevindt zich een overgangszone van 10 tot 20 kilometer. Derhalve wordt in heel Zuid-Albanië en ook door de Albaneestaligen in Griekenland Toskisch gesproken. Ook het Arbëresh in Zuid-Italië behoort tot de Toskische dialectgroep. Ook binnen de dialectgroep bestaan grote verschillen. Het Gegisch en het Toskisch onderscheiden zich op het vlak van de fonologie, het lexicon en de grammatica. In het Toskisch komt het foneem "ë" vaak voor, dat onbeklemtoonde klinkers vervangt. De Albanese schrifttaal is voornamelijk op het Toskisch gebaseerd.
In tegenstelling tot de voornamelijk islamitische en Katholieke Gegen zijn onder de Tosken de islam en de orthodoxe Kerk wijdverspreid.

</doc>
<doc id="26352" url="https://nl.wikipedia.org/wiki?curid=26352" title="Stabroek (België)">
Stabroek (België)

Stabroek is een dorp en gemeente in de Belgische provincie Antwerpen. De gemeente telt ruim 18.000 inwoners. In het dorp Stabroek vindt elk jaar het folkloristische kwelspel 'gansrijden' plaats. Hoevenen is de andere grote plaats en deelgemeente in de gemeente.
Toponymie.
Stabroek wordt voor het eerst vermeld in een brief van 9 juni 1258 van Nicolaas III van Fontaines, bisschop van Kamerijk, aan het kapittel van O.-L.-Vrouw van Antwerpen als "Staecbruc". Later groeit de naam uit tot "Staeckebruuc" en "Staeckbroeck". Stabroek is genoemd naar het broek dat 'ingestaakt' (begrensd) is door de hertog van Brabant met hout uit de nabije bossen van de Voorkempen (zie Putte-Stabroek).
Geschiedenis.
Stabroek ligt in het Scheldepoldergebied dat vanaf de 12e eeuw ontstond. Stabroek werd voor het eerst vermeld in 1258 als "Stakebroek". Tot ongeveer 1250 vormde het een gehucht van Lillo. Door de aanleg van de " 's-Hertogendijk" werd de "Polder van Ettenhoven" van die van Lillo gescheiden. Noordelijk van de huidige kerk ontstond een nederzetting die zich te "Oudbroek" bevond, noordelijk van de huidige kern, welke na 1283 ontstaan is, toen de oude nederzetting door overstroming werd getroffen. In 1261 werd Stabroek een afzonderlijke parochie.
In 1585 vond op de 's Hertogendijk tijdens de slag op de Kouwensteinsedijk een treffen plaats tussen de Spanjaarden en de Republiek der Nederlanden. De Tachtigjarige Oorlog bracht militaire inundaties met zich mee en na het Beleg van Antwerpen (1584-1585) werd het dorp geplunderd en in 1586 in brand gestoken. In 1595 begon men met het herstel en in 1614 werd de herindijking begonnen. Na het Twaalfjarig Bestand (1622) werden de polders opnieuw onder water gezet. Na 1648 werden de dijken hersteld maar in 1682 vonden dijkbreuken plaats. In 1830 werden de polders nogmaals door de Hollanders onder water gezet. Vanaf 1845 vond herstel plaats. Tijdens de Tweede Wereldoorlog werden de polders opnieuw geïnundeerd en in 1953 was er eveneens een overstroming.
De huidige gemeente Stabroek is ontstaan op 1 januari 1977 door de fusie van de kerngemeente Stabroek (inbegrepen de woonkern Putte-Stabroek) met de gemeente Hoevenen.
Geografie.
Deelgemeenten.
Stabroek ligt ten noorden van de stad Antwerpen. De gemeente behoort tot het kieskanton Kapellen en tot het elfde gerechtelijk kanton Antwerpen.
Aangrenzende gemeenten.
De gemeente grenst aan Antwerpen meer bepaald de districten Ekeren, Antwerpen en Berendrecht-Zandvliet-Lillo. Daarnaast grenst de gemeente aan Putte (Nederland), een deelgemeente van Woensdrecht. Ten slotte grenst de gemeente ook nog aan Kapellen en diens deelgemeente Putte.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Natuur en landschap.
Ten westen en ten zuiden van Stabroek strekt het Antwerpse havengebied zich uit. Het grondgebied van Stabroek bestaat verder vooral uit Scheldepolders met een hoogte van 2-7 meter. Naar het noorden toe vindt men ook pleistoceen bos- en heidegebied. Midden in het Antwerpse havengebied vindt men het natuurgebied De Kuifeend.
Politiek.
Structuur.
De gemeente Stabroek maakt deel uit van het kieskanton Kapellen, gelegen in het provinciedistrict Kapellen, het kiesarrondissement Antwerpen en ten slotte de kieskring Antwerpen.
Gemeentebestuur.
Voor 2013-2018 bestaat het bestuur uit een coalitie van N-VA en CD&amp;V, die samen 15 op 25 zetels hebben.
Cultuur.
Gansrijden.
In Stabroek wordt er elk jaar rond de carnavalsperiode "gans gereden". Dit is een folkloristische activiteit waarbij het de bedoeling is om als eerste de kop van een (dode) gans er af te trekken. De deelnemers (ruiters) rijden op boerenpaarden. Aan een galg wordt de gans in een visnet ondersteboven opgehangen. De winnaar is dan voor een jaar de "koning" in Stabroek. Het hoogtepunt van het gansrijden is voor velen het keizerrijden. De koningen van het afgelopen jaar en de jaren ervoor van Stabroek en de omliggende dorpen (Berendrecht, Hoevenen, Lillo en Zandvliet) en de "keizer" van het jaar ervoor doen aan deze wedstrijd mee. De winnaar is de "keizer" voor een heel jaar. Het jaar daarna vindt het keizerrijden plaats in het dorp van de "keizer".
Het gansrijden in de Antwerpse polder zou ontstaan zijn in het nu verdwenen dorp Oorderen. In 1661 zou de gans (of de haan) gereden zijn in Kapellen. De eerste keer dat er in Stabroek is "gans gereden" was waarschijnlijk in het jaar 1883. Vanaf 1908 begon een kring boerenzonen zich op georganiseerde wijze bezig te houden met het gansrijden. De oprichting van het keizerschap was in het jaar 1948, het initiatief kreeg onmiddellijk steun vanuit Stabroek. De officiële oprichting van de gansrijdersvereniging van Stabroek was in het jaar 1924.
Trivia.
In 2006 werd de gemeente bekroond met de prijs van de milieuvriendelijkste gemeente van Vlaanderen.
Partnersteden.
Stabroek is tevens de oude naam van Georgetown (Guyana), vernoemd naar Nicolaas Geelvinck (1732-1787), Heer van Stabroek en opperbewindhebber van de WIC.
Nabijgelegen kernen.
Lillo, Berendrecht, Putte-Stabroek, Hoevenen

</doc>
<doc id="26353" url="https://nl.wikipedia.org/wiki?curid=26353" title="38 v.Chr.">
38 v.Chr.

Het jaar 38 v.Chr. is een jaartal in de 1e eeuw v.Chr. volgens de christelijke jaartelling.

</doc>
<doc id="26354" url="https://nl.wikipedia.org/wiki?curid=26354" title="39 v.Chr.">
39 v.Chr.

Het jaar 39 v.Chr. is een jaartal volgens de christelijke jaartelling.

</doc>
<doc id="26355" url="https://nl.wikipedia.org/wiki?curid=26355" title="35 v.Chr.">
35 v.Chr.

Het jaar 35 v.Chr. is een jaartal volgens de christelijke jaartelling. 

</doc>
<doc id="26356" url="https://nl.wikipedia.org/wiki?curid=26356" title="25 v.Chr.">
25 v.Chr.

Het jaar 25 v.Chr. is een jaartal volgens de christelijke jaartelling. 

</doc>
<doc id="26359" url="https://nl.wikipedia.org/wiki?curid=26359" title="Johannes calvijn">
Johannes calvijn



</doc>
<doc id="26360" url="https://nl.wikipedia.org/wiki?curid=26360" title="Zonnestorm">
Zonnestorm



</doc>
<doc id="26363" url="https://nl.wikipedia.org/wiki?curid=26363" title="Lajos Portisch">
Lajos Portisch

Lajos Portisch (Zalaegerszeg, 4 april 1937) is een Hongaarse schaker.
Portisch leerde al vroeg schaken, maar ontwikkelde zich langzaam. Hij is een voorzichtige speler en neemt weinig risico's. 

</doc>
<doc id="26364" url="https://nl.wikipedia.org/wiki?curid=26364" title="R">
R

R is de achttiende letter uit het moderne Latijnse alfabet. De letter kan verwijzen naar:

</doc>
<doc id="26365" url="https://nl.wikipedia.org/wiki?curid=26365" title="Q">
Q

De letter Q (q) is de zeventiende letter in het moderne Nederlandse alfabet. De letter kan verwijzen naar:

</doc>
<doc id="26366" url="https://nl.wikipedia.org/wiki?curid=26366" title="Jonas Salk">
Jonas Salk

Jonas Edward Salk (New York, 28 oktober 1914 – La Jolla, Californië, 23 juni 1995) was een Joods-Amerikaanse medicus. 
Salk is de ontdekker/uitvinder van het naar hem vernoemde salkvaccin. Dit was een van de eerste succesvolle pogingen om tegen een virus, en specifiek tegen het poliomyelitisvirus, te vaccineren. Na de ontdekking van dit vaccin vroeg hij geen patent aan, maar gaf hij het, zoals hij zelf zei, aan het volk.
Dit vaccin geeft de ontvanger immuniteit tegen polio en heeft tot gevolg gehad dat deze ziekte, die eens zo werd gevreesd, nauwelijks nog voorkomt.
Salk was later hoogleraar aan de Universiteit van Pittsburgh. Het Salk Institute in het Californische La Jolla is naar hem vernoemd.
Salk, zelf van Joodse afkomst, was vanaf 1970 getrouwd met de Franse schilderes Françoise Gilot.
Onderscheidingen.
1995: Four Freedoms Award Freedom medal

</doc>
<doc id="26367" url="https://nl.wikipedia.org/wiki?curid=26367" title="Michael Caine">
Michael Caine

Michael Caine, geboren als Maurice Joseph Micklewhite (Rotherhithe, Londen, 14 maart 1933), is een Engels filmacteur.
Levensloop.
Caine werd als Micklewhite geboren in een ziekenhuis in Rotherhithe en groeide op in Southwark in het zuidoosten van Londen. In die tijd was zijn later kenmerkende cockney-accent nog niet zo populair. Zijn katholieke vader werkte op de visafslag, zijn protestantse moeder was kok en werkster.
In zijn eerste grote filmrol speelde hij een Engelse legerofficier uit de hogere klasse in de film "Zulu" (1964). Vlak daarna kwamen zijn twee bekendste rollen, spion Harry Palmer in "The IPCRESS File" (1965) en rokkenjager Alfie in de gelijknamige film uit 1966. Hij speelde Palmer in nog vier andere films, en werd, ondanks zijn bril met hoornen montuur, een sekssymbool. Een andere succesvolle rol was die van Charlie Crooker in de misdaadkomedie "The Italian Job" (1969). In 1971 groeide hij uit tot cultfiguur dankzij zijn rol als keiharde gangster in "Get Carter".
Door de jaren heen speelde hij meer dan 100 rollen, onder andere een hoogleraar in "Educating Rita" (1983), een theaterdirecteur in "Noises Off" en Ebenezer Scrooge in "The Muppet Christmas Carol".
Hij is zes keer genomineerd voor een Oscar, waarvan hij er twee ook won. Zijn eerste Oscar kreeg hij als "Best Actor in a Supporting Role" in 1986 voor de film "Hannah and Her Sisters", de tweede in 1999 voor "The Cider House Rules". In 2000 werd Caine benoemd tot Officier in de Orde van het Britse Rijk. In 2000 werd hij geridderd.
In tegenstelling tot veel andere artiesten gebruikte hij zijn echte naam als hij niet als acteur aan het werk was. Medio 2016 veranderde Maurice Micklewhite echter zijn naam officieel in Michael Caine, naar eigen zeggen om oponthoud bij de douane te voorkomen.
Prijzen.
Hij is een van de drie acteurs die een Oscarnominatie kreeg in vijf decennia. De anderen zijn Jack Nicholson en Paul Newman. 
"My name is Michael Caine".
Michael Caine verscheen als zichzelf (door de zinsnede "My name is Michael Caine" in te spreken) in de Madness-hitsingle "Michael Caine" in 1984. De song gaat over de problematiek in Noord-Ierland.

</doc>
<doc id="26370" url="https://nl.wikipedia.org/wiki?curid=26370" title="Aleksandr Chalifman">
Aleksandr Chalifman

Aleksandr Valerjevitsj Chalifman (Russisch: Александр Валерьевич Халифман) (Leningrad, 18 januari 1966) is een Russische schaker en FIDE wereldkampioen van 1999-2000. 
Hij is op internet te vinden onder de naam "Alexander Khalifman". Hij is een grootmeester. In 1986 zette hij in Groningen de titel Europees juniorenkampioen schaken op zijn naam. In 1995 en 1996 werd hij kampioen van Rusland.
Chalifman vond dat er te veel kapers op de kust kwamen en stichtte in 1998 een schaakschool om verzekerd te zijn van een vast inkomen en hij stopte met het spelen van toernooien. In 1999 echter kon hij de verleiding niet weerstaan om deel te nemen aan het knock-outtoernooi om het wereldkampioenschap schaken te Las Vegas. Nadat hij Gata Kamsky, Boris Gelfand en Judit Polgár had uitgeschakeld versloeg hij Vladimir Akopian in de finale en had hij de titel veroverd, en werd daarmee FIDE-wereldkampioen 1999.
Open brief.
Samen met 43 andere Russische topschakers, tekende Chalifman een open brief aan de Russische president Vladimir Poetin, waarin werd geprotesteerd tegen de Russische invasie van Oekraïne in 2022 en waarin solidariteit met de Oekraïense bevolking werd geuit.

</doc>
<doc id="26371" url="https://nl.wikipedia.org/wiki?curid=26371" title="Basseterre">
Basseterre

Basseterre () is de hoofdstad en grootste plaats van de Caraïbische eilandstaat Saint Kitts en Nevis. De stad ligt aan de zuidkust van het hoofdeiland Saint Kitts. Ze maakt deel uit van de "parish" Saint George Basseterre, waarvan het eveneens de hoofdplaats is, maar ligt ook gedeeltelijk in het zuiden van Saint Peter Basseterre. Basseterre is naast het politieke ook veruit het belangrijkste economische, financiële en culturele centrum van de ministaat. De naam van de plaats dient niet te worden verward met Basse-Terre, de hoofdstad van het naburige Franse overzeese eilanddepartement Guadeloupe.
Geschiedenis.
Basseterre werd in 1627 gesticht door de Fransen, waarmee het een van de oudste nederzettingen in het Caraïbisch gebied is. Onder gouverneur Phillippe de Longvilliers de Poincy ontwikkelde ze zich tot een belangrijke koopvaardijhaven. In 1727 werden de Fransen uit Saint Kitts verjaagd, en werd Basseterre de nieuwe hoofdstad. In 1867 werd een groot deel van de stad door brand verwoest, en alleen de methodistenkerk en het ministerie van Financiën dateren van voor de brand. De stad heeft een combinatie van Engelse en Franse architectuur.
De binnenstad van Basseterre concentreert zich rond twee pleinen. De Circus was ontstaan na de brand. In 1883 werd een fontein en kloktoren op het plein gebouwd, en ontwikkelde het zich tot een centraal plein. 
Independence Square heeft zijn oorsprong in 1714 als een weiland. In 1750 werd de rechtbank aan het plein gebouwd, en vanaf 1790 werd het plein gebruikt als slavenmarkt. In 1792 werd aan de oostelijke zijde overheidsgebouwen gebouwd. In 1855 werd een fontein op het plein geplaatst. Het plein heette oorspronkelijk Pall Mall, maar in 1983 werd bij de onafhankelijkheid van Saint Kitts en Nevis de naam gewijzigd in Independence Square. Het plein wordt veel gebruikt voor culturele manifestaties.
De St. George's Anglicaanse kerk was in 1670 oorspronkelijk gebouwd door jezuïeten. In 1706 werd de kerk in brand gestoken door de Britten, en in 1710 werd herbouwd als Anglicaanse kerk. Vervolgens werd de kerk achtereenvolgend verwoest door een aardbeving, een orkaan, en een brand. De huidige kerk dateert uit 1869.
De Kathedraal van de Onbevlekte Ontvangenis is de belangrijkste katholieke kerk van Saint Kitts en Nevis. In 1713 werd de katholieke kerk verboden door de Britten. Vanaf 1835 vond een Portugese migratie van Madeira naar Saint Kitts plaats. In 1856 werd de kerk gebouwd, en vervangen door de huidige kerk in 1928. In 1981 kreeg de kerk de status van cokathedraal.
Basseterre is de hoofdzetel van de Eastern Caribbean Central Bank, het centrum van de muntunie van acht Oost-Caraïbische staten en territoria die de Oost-Caribische dollar als betaalmiddel gebruiken.
Transport.
Robert L. Bradshaw International Airport is het internationale vliegveld van het eiland en bevindt zich ten oosten van Basseterre. Port Zante wordt gebruikt door cruiseschepen, en bevindt zich in het zuiden van Basseterre. Tevens is er een veerbootterminal die reguliere veerdiensten aanbiedt tussen het eiland Saint Kitts en het eiland Nevis, en charterboten naar Sint Maarten, Saba en Sint Eustatius. De veerboot voor auto's naar Nevis komt niet bij Charlestown, de hoofdstad aan, maar bij Sea Bridge.
Sport.
Het Warner Park Stadium is het belangrijkste sportstadion van Basseterre. Het is gebouwd voor cricket, maar wordt ook voor voetbalwedstrijden gebruikt. De capiciteit is 8.000 personen. De lokale voetbalclub is Garden Hotspurs FC die in de hoogste divisie speelt.

</doc>
<doc id="26374" url="https://nl.wikipedia.org/wiki?curid=26374" title="Toga (kleding in moderne tijd)">
Toga (kleding in moderne tijd)

Een toga, soms ook tabbaard genoemd, is een wijd, lang gewaad dat gedragen wordt door kerkelijke of wereldlijke hoogwaardigheidsbekleders. Deze ceremoniële kledij benadrukt hun waardigheid en hun ambt.
De tabbaard (of "tabbert" of "tabberd") of "toga" werd vroeger door mannen als een soort kamerjas over hun kleding gedragen en werd daarbij vaak afgezet met randen bont. Het lange gewaad met de wijd uitlopende onderrok die in die tijd door vrouwen werd gedragen werd ook tabbaard genoemd. Het woord verwerd later tot een algemeen woord voor alle soorten lang uitlopende wijde gewaden, zoals dat van Sinterklaas.
Kerkelijke toga's.
Protestantse Kerken.
Ruim ambtsgewaad met wijde mouwen. In de protestantse kerken is de toga geen algemene, maar nog wel veel voorkomende dracht van de dominee. 
Ten tijde van de Reformatie werden de misgewaden van de predikanten afgeschaft. Door de grote hervormers als Huldrych Zwingli, Maarten Luther en Johannes Calvijn werd de toga gedragen: niet als ambtsgewaad, maar als het kleed der geleerden. De Hervormde synode beval in 1854 het gebruik van toga (met witte bef en baret) aan. Daarbij sprak men uitdrukkelijk uit dat het niet ging om een kerkelijk ambtsgewaad. De toga moest gezien worden als het keurige kleed van de professoren, rechters en advocaten en nu ook van de dominees.
Universitaire toga's.
Hoogleraren en de pedel dragen een toga tijdens ceremoniële gelegenheden, bijvoorbeeld bij een promotie of bij de opening van het academisch jaar. Deze toga's verschillen in Nederland tussen de universiteiten qua vorm en kleur. In sommige gevallen zijn ook universitaire hoofddocenten met promotierecht gerechtigd een toga te dragen.
Aan de Belgische universiteiten bestaan verschillende soorten toga's. Zo is de kleur van de afboording afhankelijk van de faculteit. De afboording van een hoogleraar in de Letteren is bijvoorbeeld maïskleurig en die van een hoogleraar Farmacie mauve. Rectoren dragen een brede rode afzoming en ere-rectoren een smallere versie ervan.
De naam "Noblesse de Robe" voor de ambtsadel is ontleend aan de toga die personen die daartoe behoorden droegen op grond van hun universitaire opleiding.
Juridische toga's.
In Nederland.
Rechters, officieren van justitie, de griffiers en advocaten dragen in de rechtszaal ieder een toga met witte bef tijdens een rechtszitting. Dat is hoofdzakelijk te danken aan Napoleon, die in zijn wetten en decreten minutieus voorschreef, hoe de rechterlijke ambtenaren en advocaten zich dienden te kleden. De toga dient hier om onderscheid te voorkomen in kleding, religieuze tekens en afkomst. Iedere rechter, maar ook iedere advocaat, draagt de toga, zodat een partij in een geding niet bevoordeeld of benadeeld wordt door de kwaliteit van de kleding van de rechters of advocaten of bijvoorbeeld de uiting van geloofsovertuiging door een van deze. Ieder is zijns opponents gelijke qua uiterlijk vertoon. Zwart is het symbool voor de afwijzing van ijdelheid; de witte kleur van de bef staat voor neutraliteit.
Hoewel de toga's van de verschillende ambtsdragers qua model allemaal gelijk zijn, vertonen ze wel (kleine) verschillen in uitvoering, die de leek niet opvallen, zoals afzetten met zijden biezen. In het algemeen geldt: hoe hoger de rechter, hoe meer franje. De patronen, volgens welke de toga's dienen te worden gemaakt, zijn in Nederland zeer gedetailleerd voorgeschreven en afgebeeld in het Koninklijk Besluit van 22 december 1997, het Kostuum- en titulatuurbesluit rechterlijke organisatie:
De toga wordt altijd gesloten gedragen. De Nederlandse toga wordt niet met de kleine sierknoopjes aan de buitenkant gesloten, maar met van de buitenkant onzichtbare grotere knopen aan de binnenkant. De bef wordt via een knoopje aan de toga bevestigd, dan wel met een strikje om de hals gestrikt. De bef bestaat uit twee reepjes stof van elk 30 cm lang en 10 cm breed. In de stof zijn 11 plooitjes geplisseerd. De plissé zijn meestal 5, 6 of 7mm. Het plisseren van stof wordt nog maar op 1 plaats gedaan in Nederland: Breda. De voorschriften omtrent de toga's en de bef gelden uitsluitend voor rechtszittingen. Op hun kantoren dragen rechterlijke ambtenaren en advocaten gewone burgerkleding. Bij sommige rechtszittingen, bijvoorbeeld bij zaken waarbij kinderen worden gehoord, kan de rechter beslissen, dat de toga niet behoeft te worden aangetrokken om het kind niet onnodig te verwarren. De toga wordt boven de normale kleding gedragen en is ondoorzichtig zodat van de normale kleding hooguit de schoenen zichtbaar zijn.
Oorspronkelijk hoorde bij de advocatentoga een baret. Deze was niet bedoeld om voortdurend gedragen te worden, maar werd alleen opgezet, als een advocaat het niet eens was met de opstelling van de rechter. Openlijk protesteren is voor een advocaat niet mogelijk, want bij zijn beëdiging heeft hij 'eerbied voor de rechterlijke macht' gezworen of beloofd. Als een advocaat met baret op zijn pleidooi voordroeg, heette dat 'met gedekt hoofd pleiten', dus 'over de hoofden van de aanwezigen heen'. Maar binnen de rechtbank ging het als een lopend vuurtje rond, dat een advocaat met die rechter een probleem had. Tegenwoordig is het dragen van een baret ongebruikelijk; het kledingstuk is niet verplicht en de meeste advocaten kennen het gebruik niet eens, laat staan dat zij een baret bezitten.
In België.
Advocaten.
Het dragen van een toga is voor advocaten een wettelijke verplichting (artikel 441 van het Gerechtelijk Wetboek). In een Koninklijk besluit van 30 september 1968 wordt bepaald:
De schouderversiering, ook wel epitoga genoemd, geeft aan dat de drager het diploma van licentiaat/master in de rechten bezit, en wordt dus ook gedragen door de rechter (met uitzondering van consulaire rechters). In de praktijk wordt deze meestal over de schouder gedragen in plaats van deels over de borst. Ook andere voorschriften uit het koninklijk besluit zijn door de jaren heen in onbruik geraakt. Zo worden toga's tegenwoordig ook uit andere stoffen dan wol vervaardigd, en dragen advocaten geen baret meer.
Advocaten moeten alleen een toga dragen wanneer zij in een rechtszaak verschijnen om een cliënt bij te staan of te vertegenwoordigen (bijvoorbeeld tijdens een openbare terechtzitting, in de raadkamer of in het kabinet van een jeugdrechter of van een onderzoeksrechter). Zij moeten dus geen toga dragen wanneer zij bijvoorbeeld een document willen indienen of opvragen bij de griffie van een rechtbank. Ook dragen advocaten gewoonlijk geen toga meer wanneer zij verschijnen en pleiten in een vredegerecht dat zich niet bevindt in een gerechtsgebouw waarin zich ook de "gewone" rechtbanken bevinden (zoals de rechtbank van eerste aanleg, de ondernemingsrechtbank of de arbeidsrechtbank).
Voor advocaten symboliseert de toga waardigheid, ernst en de gelijkheid die er tijdens de behandeling van een rechtszaak moet bestaan tussen de advocaten onderling (enerzijds) en tussen de advocaat en de rechter (anderzijds). Ook de rechter draagt immers een toga. Welnu, door het dragen van de toga stelt de advocaat zich op gelijke voet van de rechter. Hij weigert om zich tegenover de rechter onderdanig te gedragen. De rechter moet naar hem luisteren. In vroegere tijden werd deze houding van de advocaten nog treffender geïllustreerd doordat de advocaat zijn baret tijdens zijn pleidooien niet afzette ("l'avocat plaide à tête couverte").
Magistratuur.
De zittende magistratuur heeft recht op een toga met versierselen die verschillen naargelang het rechtscollege. Rechters in eerste aanleg, vrederechters en rechters in de politierechtbank dragen een toga met 2 banden uit satijn of zijde, die verticaal hangen. Raadsheren (rechters in het Hof van Beroep en het Hof van Cassatie) dragen bij protocollaire gelegenheden een rode toga. Op de borst worden eretekens en orden gedragen, vaak boven op een rabat van kant.
De procureur des Konings en zijn substituten dragen steeds een zwarte toga, magistraten bij het Hof van Beroep en het Hof van Cassatie dragen bij protocollaire gelegenheden een rode toga. De toga van de procureur-generaal is bovendien afgeboord met hermelijnbont.
Voorzitters van rechtbanken dragen eveneens een toga maar de kleur van de toga is afhankelijk van de functie die de voorzitter bekleedt. Een rode toga wordt gedragen wanneer de rechter het Hof van Assisen of het Hof van Cassatie voorzit en de koningsblauwe toga is gereserveerd voor de voorzitter van het Grondwettelijk Hof. Koningsblauw symboliseert de waarheid en de vrede. Het rood is de symbolische kleur van de (openbare) macht.
Bij de ceremoniële attributen van de magistratuur horen verder ook een baret en een paar witte handschoenen. Baret en handschoenen worden doorgaans in de hand gehouden en voor zich neergelegd, en niet gedragen.
Griffiers.
De griffier draagt een toga met dezelfde versierselen als die van de zittende magistratuur van het rechtscollege waarbij hij zijn ambt vervult. Ook hier geldt dat in het alledaags gebruik enkel de zwarte toga wordt gedragen. Griffiers die geen rechtendiploma bezitten, hebben niet het recht om de epitoga te dragen.
Etiquette.
In Belgische rechtbanken geldt de ongeschreven regel 'toga gaat voor': wie een toga draagt, hetzij advocaat, magistraat of griffier, krijgt voorrang wanneer hij een lokaal betreedt en de lift in- of uitstapt. Wie op dat moment geen toga draagt, betoont op die manier zijn respect voor het ambt dat de togadrager op dat ogenblik vervult, ook wanneer de niet-togadrager zelf een hoge magistraat is.
In andere landen.
De toga wordt ook in andere landen veel gebruikt, maar dikwijls met enige aanpassingen. Zo zijn in de Verenigde Staten van Amerika de toga voorzien van ritsen in plaats van knopen. Ook de kleur kan nogal variëren internationaal.

</doc>
<doc id="26375" url="https://nl.wikipedia.org/wiki?curid=26375" title="Scapulier">
Scapulier

Een scapulier of schapulier (v. middeleeuws Lat. "scapulare" = schouderkleed, v. Lat. "scapulae" = schouders) is een schouderkleed, door leden van de oudere orden (zoals de Alexianen) op borst en rug over het habijt gedragen. Oorspronkelijk was dit om de pij te beschermen bij de handenarbeid, maar het werd weldra een karakteristiek onderdeel van de monnikenkledij en later door nieuwere orden en congregaties als een soort erekleed overgenomen. Het scapulier heeft dezelfde kleur als de pij of het habijt, behalve bij de cisterciënzers en wilhelmieten, die een witte pij en een zwart scapulier dragen.
Scapulier voor leken.
Later werd dit scapulier in verkleinde vorm door leken uit devotie onder de gewone kleren over borst en rug gedragen. Het wordt in dat geval gereduceerd tot twee vierkante lapjes, verbonden door schouderlinten, in de kleur van de orde met welke men zich verbonden voelt. Zo bestaat er het zwarte schapulier van de paters servieten, het blauwe schapulier van de paters theatijnen, het witte schapulier van de Orde van de H. Drievuldigheid en het bruine schapulier van de paters karmelieten. Dit laatste is veruit het meest verbreide schapulier.
In 1910 gaf Paus Pius X toestemming om de lapjes te vervangen door een scapuliermedaille, waarop attributen van de betrokken orde staan afgebeeld (behalve voor de schapulieren van leden van de Derde Orde).

</doc>
<doc id="26376" url="https://nl.wikipedia.org/wiki?curid=26376" title="Habijt">
Habijt

Het habijt is de dagelijkse kledij van monniken en zusters. Monniken dragen meestal een tuniek: een tot de voeten reikend hemd van iets dikkere, grove stof met een hoofdkap, bijeengehouden door een koord of leren riem. Over die tuniek dragen ze een scapulier.
Ook leden van congregaties dragen een habijt, al lijkt dat van de mannelijke leden daarvan meer op een toog. Als schoeisel worden door monniken en zusters van ongeschoeide kloosterorden sandalen gedragen. Tijdens het koorgebed dragen monniken over hun habijt een kovel.
Een habijt is niet speciaal voorbehouden aan een bepaalde religie, maar wordt gedragen door monniken van allerlei religieuze richtingen.

</doc>
<doc id="26379" url="https://nl.wikipedia.org/wiki?curid=26379" title="Lange-afstand-wandelpad">
Lange-afstand-wandelpad



</doc>
<doc id="26382" url="https://nl.wikipedia.org/wiki?curid=26382" title="Hadj">
Hadj

De hadj (Arabisch: الحجّ) is de pelgrimstocht naar Mekka, een van de vijf zuilen van de islam. De hadj is verplicht voor alle gezonde, volwassen moslims die over voldoende geld beschikken. Voor mensen die om gezondheidsredenen niet kunnen gaan, of niet genoeg geld hebben, is het dus geen verplichting. Wel kan iemand die zelf de hadj al verricht heeft, in naam van iemand gaan die daartoe niet in staat is, ook namens een overledene. In 2015 namen naar schatting 2 miljoen mensen deel aan de hadj.
Mekka.
Mekka was al lang voor de opkomst van de islam een belangrijke heilige plek, waar ten tijde van de opkomst van de islam verscheidene natuurgoden en andere goden aanbeden werden. Dat had ook te maken met de vele karavaanroutes die hier samenkwamen. De Kaäba was ook voor de tijd van Mohammed een heiligdom, waarbij de Zwarte Steen een bijzondere plaats innam.
Moslims geloven dat de Kaäba door Adam is gebouwd. Daarop heeft Ibrahim de Kaäba samen met zijn zoon Ismaïl herbouwd, nadat die tijdens de zondvloed was verwoest. De Zwarte Steen zou door de engel Djibriel geschonken zijn of uit de hemel zijn neergedaald.
Nadat Mohammed (570-632) de islam verspreid had, werd Mekka nog belangrijker en werd een bezoek aan Mekka voor de moslims verplicht (voor zieke en in armoede levende moslims wordt een uitzondering gemaakt). Mekka is verboden terrein voor niet-moslims en de enige manier voor hen om er dan een kijkje te nemen is via moslims, die naderhand kunnen verhalen over de waarde en betekenis die moslims hechten aan deze spirituele reis. Toch krijgen filmploegen - ook niet-moslims uit westerse landen - incidenteel toestemming om opnamen te maken.
De islamitische bedevaart is te onderscheiden in twee onderdelen: de oemra en de hadj. De hadj vindt plaats van de 8e tot de 12e dag van de maand hijja. De oemra kan ook los worden uitgevoerd en is niet tijdgebonden en wordt ook wel de kleine bedevaart genoemd.
Oemra.
Voordat de pelgrims in Mekka aankomen moeten zij een staat van spirituele reinheid ("ihram") aannemen. Daartoe verrichten de pelgrims op door Mohammed aangewezen plaatsen een rituele wassing ("ghoesl") en moeten mannen hun dagelijkse kledij inruilen voor ihram-kleding, bestaande uit twee ongenaaide witte doeken die om het middel en over de schouder gedragen worden. Daardoor bestaat er geen uiterlijk onderscheid meer tussen rijk en arm. Vrouwen dragen bij voorkeur zwarte kleding, waar verder geen bijzondere eisen aan gesteld worden.
Bij aankomst in Mekka is het eerste ritueel de "tawaaf". Hierbij loopt de pelgrim onder het uitspreken van smeekbeden zeven keer rond de Kaäba, het kubusvormige "Huis van God" ("Baitullah"), die het hart van de moskee vormt en die ieder jaar opnieuw van een rijk bewerkt omhulsel ("kiswah") voorzien wordt: een zwarte brokaten doek, met daarop in gouddraad geborduurde Koranverzen. Links van de ingang van de Kaäba bevindt zich de Zwarte Steen, die volgens een overlevering ooit wit was, maar door de zonden van de mens zwart werd.
Daarna volgt een ritueel dat "sa'i" genoemd wordt: zoals Hadjar (Hagar) wanhopig tussen twee heuvels (Safa en Marwah) heen en weer liep op zoek naar water voor zichzelf en haar zoon Ismaïl toen zij door Ibrahim in de woestijn waren achtergelaten, lopen de pelgrims zevenmaal tussen deze heuvels heen en weer.
Nadat Hadjar zevenmaal heen en weer had gelopen verscheen de engel Djibriel en wees haar op een bron die aan de voeten van Ismaïl ontsprongen was. Zij noemde die bron Zamzam en het water daaruit wordt tijdens de bedevaart veelvuldig door de pelgrims gedronken.
De eerste nacht.
Na de overnachting in een enorm tentenkamp in Mina gaat de hadj verder en bezoeken de honderdduizenden moslims de vlakte van Arafat, een als zeer belangrijk aangemerkte plek in de woestijn waar men tot bezinning kan komen.
Na deze bezinning gaan de bedevaartgangers terug naar Mina, waar iedere bedevaartganger 7 steentjes verzamelt. Deze steentjes worden gebruikt in de "jamrah"; de rituele Steniging van de Duivel, die naar verluidt Ibrahim zou hebben verleid om geen gehoor te geven aan Gods bevel om zijn zoon Ismaïl te offeren. De plekken waar de duivel ooit aan Ibrahim verscheen worden gesymboliseerd door drie zuilen, waar het dan ook miljoenen steentjes regent.
De verkeersdrukte in het gebied tijdens de hadj is enorm; het aantal pelgrims is door de jaren heen sterk gegroeid en de hadj kent een beperkte duur, slechts vijf dagen. De verstopte wegen waren de reden om de metro van Mekka te bouwen. De metrolijn volgt de route van de pelgrims, vanuit Mekka via Mina naar het eindpunt, de vlakte van Arafat.
Het Offerfeest.
Een van de laatste rituelen van de driedaagse ceremonie is het Offerfeest, dat tegelijkertijd ook in de rest van de islamitische wereld plaatsvindt. Ook dit ritueel heeft te maken met het verhaal van Ibrahim (dat grotendeels overeenkomt met het verhaal van Abraham in de Bijbel): vlak voordat hij zijn zoon wilde offeren, verruilde God zijn zoon met een ram om te offeren. De islamitische traditie vermeldt dat het om zijn zoon Ismaïl zou gaan. Het vlees van de geofferde kamelen, runderen, schapen en geiten wordt grotendeels uitgedeeld aan behoeftigen. Tegenwoordig wordt het vlees ook ingevroren en geëxporteerd naar gebieden waar hongersnood heerst.
Hadji.
Al tijdens het Offerfeest maakt een grote opluchting zich meester van de pelgrims. Ze hebben een van de belangrijkste plichten van een moslim vervuld en mogen zich nu hadji noemen: een moslim die de pelgrimstocht naar Mekka heeft afgelegd. Trots en tevreden keren ze terug naar huis, in de hoop dat ze alles oprecht genoeg gedaan hebben en dat God hun pelgrimstocht zal aanvaarden.
Incidenten.
Tijdens de hadj is het een enorme drukte in Mekka. Twee miljoen mensen verblijven op een relatief klein gebied. Bovendien kan de middagtemperatuur makkelijk oplopen tot boven de 40 graden. Bij de hadj sterven regelmatig moslims, veelal als gevolg van paniek waardoor mensen in de menigte vertrapt worden. Bovendien kan men makkelijk een zonnesteek oplopen. Omdat er miljoenen pelgrims zijn vallen er, ondanks maatregelen van de Saoedische overheid, soms ook grotere groepen slachtoffers. Moslims hebben regelmatig kritiek op de in hun ogen gebrekkige organisatie van de hadj door de Saoedische regering.
Economie en politiek.
Toerisme naar Saoedi-Arabië behelst vrijwel uitsluitend pelgrimsreizen. Vooral voor de hadj wordt vaak lange tijd gespaard. De hadj en de oemrah vormen niet te verwaarlozen inkomstenposten voor de Saoedische overheid. Hoewel de olie-inkomsten veel belangrijker zijn voor het land, vormen de inkomsten uit toerisme een niet onwelkome aanvulling. De gemiddelde buitenlandse pelgrim spendeerde in 2014 aan de hadj USD 4.633,-. In totaal bedroegen dat jaar de inkomsten uit toerisme USD 18,6 miljard, waarvan USD 8,5 miljard uit de hadj en USD 10,1 miljard uit de oemrah. Een neveneffect van de hadj is een stijging van de grondprijzen in Mekka en het verrijzen van luxehotels rond de bedevaartsoorden.
De controle over de twee heilige steden Mekka en Medina, en de mogelijkheid pelgrims uit een bepaald land te weigeren, vormen een bron van soft power en een belangrijk politiek pressiemiddel van de regering van Saoedi-Arabië, waarvan het staatshoofd, de koning, tevens de titel voert van "Wachter van de Heilige Plaatsen" ("Ḫādim al-Ḥaramayn aš-Šarīfayn").
Hadj-visum.
Om aan de hadj te mogen deelnemen dient men niet slechts een verblijfstitel voor Saoedi-Arabië, maar ook speciale toestemming voor deelname aan de hadj te verkrijgen. Op deze wijze probeert de Saoedische overheid de enorme drukte in en om Mekka enigszins te reguleren. Ieder jaar wordt per land een nieuw pelgrimsquotum vastgesteld, waarin gemiddeld per jaar 1 op iedere 1.000 moslims in dat land toestemming krijgt. Hoewel hierbij in aanmerking moet worden genomen dat de groep die daadwerkelijk op hadj wil veel kleiner is, betekent het toch dat maar een klein deel van de aanvragers zijn of haar verzoek gehonoreerd ziet. Wel kan men het ieder jaar opnieuw proberen. Er bestaat kritiek dat de toewijzing arbitrair is; sommige mensen krijgen nooit toestemming voor de hadj, anderen mogen meerdere keren. Politiek kan hier zoals gezegd ook een rol spelen: vanwege politieke strubbelingen tussen Saoedi-Arabië en Iran konden in 2016 geen Iraanse pelgrims aan de hadj deelnemen. Vanwege het beperkt aantal toelatingen, en de hoge prijs ervan (officiële tochten kosten algauw 5.000 euro of meer), proberen veel – vooral arme moslims uit Egypte - “illegaal” aan de hadj deel te nemen, via bemiddelingsbureaus en met een toeristenvisum. De politie tracht hen aan de stadsgrenzen van Mekka weg te sturen. 

</doc>
<doc id="26383" url="https://nl.wikipedia.org/wiki?curid=26383" title="LAW">
LAW



</doc>
<doc id="26384" url="https://nl.wikipedia.org/wiki?curid=26384" title="Ku Klux Klan">
Ku Klux Klan

De Ku Klux Klan (ook wel Klan of KKK genoemd) is een aantal verschillende geheime blanke organisaties in de Verenigde Staten die vooral door hun racistisch geweld bekend geworden zijn.
Zij legden zich toe op terreur tegen zwarte mensen, andere kleurlingen en strijders voor grondwettelijke rechten, maar waren ook antisemitisch, homofoob, anti-islamitisch, antikatholiek en anticommunistisch en keerden zich tegen nieuwe immigranten. De eerste Ku Klux Klan kreeg grote aanhang in de zuidelijke staten van de VS als blanke reactie tegen de afschaffing van de slavernij aan het eind van de Amerikaanse Burgeroorlog.
De KKK kende perioden van grote activiteit afgewisseld door lange tijdspannen in de marge van de samenleving. De leden ("Klansmen" en "Klanswomen" genoemd) zijn bij hun optreden vaak gemaskerd en kleden zich dan in lange witte, rode, zwarte of blauwe gewaden (toga's of habijten met puntmuts).
De Ku Klux Klan speelde in de Amerikaanse geschiedenis een belangrijke rol tijdens de Reconstructie, in het Interbellum en tijdens de segregatiekwestie. Heden ten dage wordt de KKK als organisatie geacht niet meer te bestaan. Wel zijn er tal van regionale extreemrechtse groeperingen die op de oude Klan geënt zijn. De maatschappelijke en politieke invloed van deze splintergroepen is echter verwaarloosbaar.
Overzicht.
De Ku Klux Klan ontstond in 1865 of 1866 in Pulaski (Tennessee) als een lokale club. Volgens de schrijver Wyn Craig Wade begon de organisatie als een grap van zes werkloze soldaten die terugkwamen uit de Amerikaanse Burgeroorlog. Ze verkleedden zich als spoken te paard. Al snel begonnen ze de pas van slavernij bevrijde zwarte bevolking te terroriseren. In grote delen van Tennessee vond hun voorbeeld navolging en werden afdelingen van de KKK opgericht. President Andrew Johnson pardonneerde Zuidelijke leiders van de verslagen voormalige Confederatie vanaf mei 1865 waarna de Zuidelijke staten sterk discriminerende wetten tegen zwarte mensen ("Black codes") afkondigden. Hiermee werd de bevrijding van de slaven vrijwel teruggedraaid. Het Amerikaanse Congres verklaarde deze wetten in december 1865 nietig en besloot over te gaan tot Reconstructie (gedwongen hervorming) van de meeste Zuidelijke staten.
Daarop groeide de KKK snel uit tot een geheime organisatie die zich met alle macht verzette tegen deze Reconstructie. De Klan richtte zich indertijd vooral op het bedreigen en intimideren van de 'bevrijde slaven', de zogenaamde "Freedmen", opdat deze van hun nieuw verworven rechten af zouden zien. In 1868 verwierf de Klan voor het eerst landelijke bekendheid toen aanhangers een groot aantal – zwarte – Republikeinse kiezers vermoordden in de aanloop naar de verkiezingen. Zowel de nationale Klanleiding als de Zuidelijke elite distantieerden zich van deze lynchpartijen. In 1871 keurde het Amerikaanse Congres de "Civil Rights Act" (ook wel "Ku Klux Klan Act" genoemd) goed, waarna president Ulysses S. Grant in enkele gebieden (North Carolina) hard optrad tegen de Klan in het Zuiden. Honderden " Klansmen" werden opgepakt, maar door onvoldoende capaciteit werd maar een klein deel veroordeeld. Tegen 1875 was deze eerste Klan dan ook volledig ontbonden. De federale regering van de VS had de bescherming van de burgerrechten van zwarte mensen opgegeven, zodat in de Zuidelijke staten zwarte mensen openlijk konden worden geterroriseerd: er was geen geheime organisatie meer voor nodig. Het zou bijna honderd jaar duren voor zwarte mensen in het Zuiden hun kiesrecht konden uitoefenen. Na Grant had pas president Kennedy weer belangstelling voor de burgerrechten van de zwarte mensen.
De eerste Klan was plaatselijk (maar niet nationaal) heel goed georganiseerd, zo bleek uit Senaatsrapporten tijdens het presidentschap van Grant. Omwille van hun structuur als "geheime onzichtbare groep", bestaan er geen gegevens over het ledenaantal. De Klan was echter wel uitermate geliefd in het Zuiden, vooral door zijn reputatie als laatste restant van de "Old South".
William Joseph Simmons stichtte de tweede Ku Klux Klan in 1915. Deze Klan had totaal andere doelstellingen dan de oude Klan, maar gebruikte wel exact dezelfde naam en symbolen. De Klan van Simmons groeide sterk in de jaren 1920 en kende op zijn hoogtepunt meer dan 5 miljoen leden verdeeld over alle staten in het Zuiden en het Middenwesten. Deze Klan wilde koste wat het kost de morele hegemonie van het blanke protestantisme behouden en bestreed daarom alle "zondaars" zoals zwarte mensen, katholieken en joden. Op 4 juli 1923 vond in Malfalfa Park te Kokomo de grootste bijeenkomst ooit plaats van de Ku Klux Klan. Tegen 1928 werd ook deze Klan ontbonden, hoewel vele afdelingen nog lange tijd actief zouden blijven.
In de jaren 1930 en 1940 kozen de nog bestaande Klanafdelingen voor massale steun aan de nazi's in Duitsland en gingen zij een bondgenootschap aan met de German American Bund. Hierdoor verloor de Klan zijn patriottisch karakter en bijgevolg zijn geliefdheid onder de blanke bevolking.
Pas tijdens de segregatiecrisis in de jaren 1960 kende de Klan een laatste geslaagde wederopstanding, maar raakte opnieuw in diskrediet door allerlei bloedige aanslagen en interne schandalen.
Tegenwoordig bestaan er tientallen organisaties – zowel in de VS als daarbuiten – die zich voordoen als de erfgenamen van de Ku Klux Klan en ook hun symbolen overgenomen hebben. Hun totale ledenaantal wordt echter maar op een paar duizend geschat. Het merendeel van deze nieuwe Klansurrogaten bestaat uit overtuigde neonazi's.
Oorsprong van de symboliek.
Naam.
Ku Klux is afgeleid van het Griekse woord "kuklos" wat kring (hier in de zin van club) betekent. De met enige regelmaat voorkomende schrijfwijze Klu Klux Klan is onjuist en werd niet door de KKK gebruikt. De zes oprichters waren allen van Schotse afkomst, net als de meerderheid van de blanke bewoners van Pulaski waar de KKK begon. Daarom rondden ze de naam van hun club af met clan wat familie en broederband betekent. Om de naam meer kracht en scandeereffect te geven, werd nadien beslist om de beginletters te uniformeren en om het woord op te splitsen in drie delen, telkens van slechts één lettergreep. "Noem het Kuklux en niemand wil begrijpen wat het betekent", zei James Crowe, een van de medeoprichters, volgens de auteur Wyn Craig Wade. De opzettelijk griezelige naam deed denken aan het rammelen van botten, vond John Lester, een andere medeoprichter. De club haakte aan bij Schotse folklore over spoken.
Volgens een alternatieve theorie zou de naam "Ku Klux Klan" een onomatopee zijn van een geweerschot. De "ku" zou een nabootsing zijn van het aanspannen van de slagpin, "klux" die van het doorladen van de kogel en "klan" ten slotte die van het schot zelf. Over de juistheid van deze informatie bestaan twijfels. Het staat namelijk niet vast dat alle Klans van de 20e eeuw enkel de eerste oorsprongstheorie verkondigen.
Logo.
Het kruis, dat vanaf de tweede Klan (tweede tijdperk, zie onder) gevoerd werd, symboliseert de religieuze onderbouw van de organisatie die naar eigen zeggen christelijk is, terwijl de cirkel naar de eeuwige verbondenheid en strijd zou verwijzen. De rode druppel staat dan weer voor het bloed van Jezus Christus, dat zogenaamd vergoten werd om het blanke ras te behoeden voor het Kwade.
De drie gebruikte kleuren hebben elk op hun beurt ook een heraldische betekenis. Wit ("argent") staat voor de zuiverheid van het ideaal. Rood ("keel") staat voor de bloedband onder de leden alsook voor het bloedvergieten in de strijd. Zwart ("sabel") staat voor dapperheid.
Vlag.
De Ku Klux Klan wordt regelmatig geassocieerd met de "Confederate Navy Jack", een variant op de door P.G.T. Beauregard ontworpen gevechtsvlag van de Geconfedereerde Staten, de afgescheiden Amerikaanse staten uit het zuiden tijdens de Amerikaanse Burgeroorlog. Nochtans is het gebruik van deze vlag een recent gebruik dat pas na de Tweede Wereldoorlog door de Klan in het leven geroepen werd. Deze vlag was alleen tijdens de burgeroorlog in gebruik en de Klan werd pas nadien gesticht. Ook het verband tussen de Confederatievlag en de slavenhandel is een historische fout. Alle tot slaaf gemaakten werden de Verenigde Staten binnengebracht onder de Unievlag.
De oorspronkelijke Klans hadden echter wel een eigen geel-rode driehoekige vlag ontworpen, de "Grand Ensign", waarop een zwarte "dracovolans" (vliegende draak) afgebeeld stond omringd door de Latijnse spreuk "Quod Semper, Quod Ubique, Quod Ab Omnibus" (letterlijk: "Wat altijd, wat overal, wat door allen", met het verzwegen vervolg: "voor waar is gehouden").
Wegens de hoge productiekosten van de "Grand Ensign" werd ten tijde van de tweede Klan een nieuwe rood-witte rechthoekige vlag ontworpen, de MIOAK of "Mystic Insignia Of A Klansman". Deze vlag bevatte onder meer het befaamde Klanlogo, het "Blood Drop Cross".
Ten slotte dient nog opgemerkt te worden dat de enige officiële landsvlag ook voor de Klan de "Stars and Stripes" (de Amerikaanse nationale vlag) was en dat alle andere vlaggen volgens de Klancode nooit boven de landsvlag mochten hangen.
Gewaden.
De leden van de Ku Klux Klan waren niet de eersten die witte gewaden met puntmutskappen droegen. Deze dracht werd gekopieerd van Spaanse boetelingen, zogenaamde Nazareno's, die tijdens rooms-katholieke processies op die manier gekleed gaan om hun anonimiteit te bewaren. De puntmutsen werden, merkwaardigerwijs, in de Ku Klux Klan ingevoerd door de fel antikatholieke tweede Ku Klux Klan (tweede tijdperk, zie onder). De eerste Ku Klux Klan had geen standaard vermomming.
Bij de Klan hadden de gewaden een dubbele praktische functie. In de eerste plaats kon de identiteit van de leden hierdoor geheim blijven wat strafrechtelijke vervolging of represailles moeilijker of zelfs onmogelijk maakte. Daarnaast gaven de gewaden de leden ook een "spookverschijning" die de slachtoffers angst moest inboezemen.
Klangroet.
De eerste Ku Klux Klan ontleende de officiële Klangroet aan de keizerlijke groet (het "Ave") van de oude Romeinen. De zogeheten "Klan Salute" wordt vaak abusievelijk als neonazistisch beschouwd; de Klan nam deze groet echter ettelijke decennia vroeger aan dan de NSDAP in Duitsland.
Daarnaast omvat de Klangroet het strekken van de linkerarm (en dus niet de rechterarm zoals bij de nazi's), het lichtjes krullen van de handpalm en het openen van de vingers. Meestal wordt deze groet begeleid door het letterwoord KIGY dat voor "Klansman, I Greet You" staat.
Tegenwoordig flirten de nog bestaande Klanafdelingen steeds meer met het neonazisme en wordt de Hitlergroet vaker gebruikt dan het traditionele Klansaluut.
Brandend kruis.
De Klan wordt ook steeds geassocieerd met brandende kruisen, het zogenaamde "Fiery Cross" (ook wel gewoonweg "Burning Cross" genoemd). Dit gebruik is echter pas ontstaan bij de heroprichting van de Klan omstreeks 1915 en was voorheen dus onbekend. Het kruis verwijst opnieuw naar de wortels die de Klan naar eigen zeggen heeft in het christendom en werd gebruikt voor een velerlei aan redenen. In het Interbellum diende het "Fiery Cross" hoofdzakelijk als herkenningspunt voor rekrutering alsook voor het 'opvrolijken' van hun rally's. Na de Tweede Wereldoorlog werd het brandende kruis een hulpmiddel om de slachtoffers angst aan te jagen en te terroriseren.
Organisatie.
Hiërarchie.
De Ku Klux Klan werd beschouwd als een volwaardig Onzichtbaar Rijk (de "Invisible Empire") met een eigen geografische indeling (die veelal parallel liep met de bestaande staatkundige grenzen) en eigen leidinggevende organen. Door de eigenzinnigheid van de lokale afdelingen en het gebrek aan centrale controle, was er van deze hiërarchie in de praktijk weinig te merken.
Het "Empire" is onderverdeeld in "Realms", "Dominions", "Provinces" en "Dens":
Elk leidingsniveau werd tevens bijgestaan door een "Grand Monk" (verantwoordelijk voor liturgie), een "Grand Scribe" (secretaris), een "Grand Exchequer" (penningmeester) en drie andere personen met niet nader omschreven taken, namelijk de "Grand Magi", de "Grand Turk" en de "Grand Sentinel". De term "Ghouls" (letterlijk: "lijkeneters") werd zowel gebruikt om een individueel Klansman alsook om een volledig leidingsniveau van de Klan aan te duiden.
In de tweede helft van de 20e eeuw onderging de Klan een reeks moderniseringen waarbij deze traditionele namen soms gewijzigd werden. De titel "Grand Wizard" werd bijvoorbeeld vervangen door "National Director". De KKK kende in dezelfde periode tevens een wildgroei van nieuwe titels en nieuwe symbolen. Ook de naam "Knights of the Ku Klux Klan" verving steeds meer de term "Klansmen".
Heden ten dage heeft de Klan ook "chapters", "clarons" en "klaverns" buiten de Amerikaanse grenzen, meer bepaald in Engeland, Schotland, Duitsland, Canada, Oekraïne en Zuid-Afrika. Over de omvang en de activiteiten van deze groeperingen is echter weinig bekend.
Lidmaatschap.
Volgens de in 1868 opgestelde grondwet van de KKK, de "Organizational Principles of the Order of the Ku Klux Klan", was lidmaatschap enkel open voor personen die aan de volgende tien voorwaarden voldeden. Uitzonderingen hierop waren echter wel mogelijk en waren eerder regel dan uitzondering.
De overtreding van deze voorwaarden en het niet respecteren van de absolute zwijgplicht en geheimhouding werden met de dood bestraft.
De Ku Klux Klan werd bekend als een blanke beweging die zich christelijk noemde en hoofdzakelijk zwarte mensen bestreed en doodde. Nochtans was de Klan ook toegankelijk voor niet-blanke leden alsook voor niet-christenen. Honderden (sommige historici maken zelfs gewag van duizenden) zwarte mensen waren onder dwang ook Klanleden en werden ingezet als spionnen in Afro-Amerikaanse kringen. Over het aantal andersgelovigen bij de Klan zijn geen gegevens beschikbaar. Men acht hun aantal uitermate laag of zelfs onbestaand.
De Klan stond tevens bekend als een mannenbastion. Er waren in de latere Klan echter ook Klanswomen actief, zowel binnen gemengde Klanafdelingen als binnen pure vrouwenafdelingen.
De Ku Klux Klan kende tevens twee jeugdbewegingen, namelijk de "Junior Klan" en de "Tri-K-Klub". Over hun werking is weinig tot niets bekend. Algemeen wordt aangenomen dat ze hoofdzakelijk dienden als kinderopvang tijdens Klanbijeenkomsten.
In de 20e eeuw werden de toetredingsvoorwaarden ettelijke malen gewijzigd, temeer daar de accenten van de nieuwe Klans erg verschilden met die van hun voorgangers. Heden ten dage zou het bijvoorbeeld ondenkbaar zijn om lid te worden van de Klan als niet-blanke of als niet-christen.
De graden van de Ku Klux Klan.
De tweede Klan riep een gradatie onder zijn leden in het leven volgens de mate waarin de Klansman of Klanswoman in kwestie bijdroeg tot de Ku Klux Klan. Bij de mannen konden we vier graden ("Klan Degrees" of "K-Degrees") onderscheiden. Bij de vrouwen slechts drie. Deze graden hadden niets te maken met de organisatorische functie van de Klanleden. Een "Grand Dragon" moest bijvoorbeeld niet per se iemand van de vierde graad zijn. Wel bestond er een verschil in klederdracht tussen de verschillende K-graden alsook een verschil in aanzien. Het beste kan men de K-graden ergens vergelijken met de huidige dan-graden in de judosport.
Bij de mannelijke leden van de Klan onderscheiden we:
Bij de vrouwelijke leden van de Klan waren de verschillen in klederdracht miniem. Bij hen onderscheiden we:
Deze K-graden bestonden niet ten tijde van de eerste Klan en ook na de Tweede Wereldoorlog viel dit Klangebruik in onbruik. Wel zien we bij de latere Klans een wildgroei van andere graden en titels.
De tien tijdperken.
De Ku Klux Klan verdeelt zijn eigen geschiedenis in de "Ten Eras", de tien tijdperken, gekoppeld aan steeds een nationale leider. Deze tijdperken volgen elkaar niet op maar worden afgewisseld met perioden waarin de Klan nauwelijks operationeel was of waarin de Klan geen enkel centraal gezag had over de actieve lokale afdelingen.
De jaren van de Tweede Wereldoorlog beschouwt men als onderdeel van de "Evans Era" hoewel James Colescott in deze periode de scepter zwaaide over het merendeel van de indertijd nog actieve Klanafdelingen.
Volgens sommige bronnen vallen er maar zes tijdperken ("Six Eras") te onderscheiden in de geschiedenis van de Ku Klux Klan. Soms beschouwt men de jaren onder Don Black, Stanley McKellum, Thomas Robb en Johnny Lee Clary om vele redenen niet als tijdperken maar louter als tussenperioden of als onderdelen van de "Duke Era".
De eerste Klan.
Voorlopers.
Voor de oprichting van de Ku Klux Klan bestonden er in de VS al andere geheime organisaties met gebruiken die de KKK later deels zou overnemen. Voorbeelden hiervan zijn:
Oprichting.
De originele Ku Klux Klan (de "first Klan" of "old Klan") werd opgericht tussen Kerstmis 1865 en juni 1866 door zes veteranen uit het Geconfedereerde Leger in het kabinet van rechter Thomas M. Jones in Pulaski, ook wel de "Jolly Six" genoemd. Dit 'leuke zestal' bestond uit John C. Lester, John B. Kennedy, Frank O. McCord, Calvin E. Jones, Richard R. Reed en James R. Crowe (de eerste Klanleider, Nathan Bedford Forrest, trad pas later toe). Het oorspronkelijke doel van deze "Order of the Ku Klux Klan" was de oprichting van een nieuwe sociale club gebaseerd op humor, folklore en politiek.
In 1866 en 1867 werden er in het hele Zuiden lokale afdelingen opgericht die zich gewelddadig keerden tegen zwarte mensen en "carpetbaggers" (goed opgeleide middenklasse, afkomstig uit de Noordelijke staten, die om economische motieven of als hervormers naar de zuidelijke staten waren afgereisd). Zwarte gebedsdiensten werden verstoord door gemaskerde Klansmen. Zwarte huizen werden door de Klan geplunderd en in brand gestoken. 's Nachts ondernam de Klan tevens strooptochten naar wapens en bedreigde het de zwarte voormalige slaven in de hoop hen zo het genot van hun nieuw verworven rechten te ontnemen. De door de Klan aangewende tactieken waren afkomstig van de al bestaande "vigilantes" (blanke gewapende groepen die in het Zuiden gebruik maakten van het door de oorlog veroorzaakte machtsvacuüm). Vele blanken werden ook gedwongen lid te worden van de KKK.
In 1867 hield de Ku Klux Klan zijn eerste conventie in Nashville waar de Klan als 'nationale organisatie' opgericht werd onder leiding van de briljante generaal en charismatische held uit de burgeroorlog – en voormalig slavenhandelaar – Nathan Bedford Forrest. Hij was ook berucht vanwege de executie van zwarte krijgsgevangenen in de Amerikaanse Burgeroorlog, een oorlogsmisdaad. Er werd tevens een deontologische code opgesteld voor elke Klansman. Dit "Prescript" was van de hand van George Gordon en omvatte naast een uitvoerige beschrijving van de organisatie en geheime codes een eed van geheimhouding voor nieuwe leden.
In latere versies kwamen de volgende doelen voor:
Het is duidelijk dat deze regels voor de buitenwereld bedoeld waren. De Klan wilde zwarte mensen zeker niet beschermen en zich ook niet houden aan de Amerikaanse constitutie en amendementen over de gelijke rechten.
Latere versies van de Prescript bevatten ook een lijst van tien politieke vragen over onder meer rechten van Zuidelijke staten. Elk aspirant-lid moest voor toelating een bevredigend antwoord geven op alle tien deze vragen.
Activiteiten.
De Klan stelde het zichzelf tot doel om de politieke en sociale status van de "Freedmen" (de na de burgeroorlog bevrijde slaven) te beknotten. In feite werd de verloren burgeroorlog met andere middelen voortgezet, schreven tijdgenoten en auteur Wyn Crage Wade. In de praktijk kwam dit neer op het verstoren van zwart onderwijs, het tegengaan van zwarte economische vooruitgang, het bestrijden van het vrij zwart wapenbezit en het beletten van zwarte deelname aan verkiezingen, zodat de Democratische partij in het Zuiden weer aan de macht kon komen. Voor de burgeroorlog was het in het Zuiden verboden geweest zwarte mensen lezen en schrijven te leren, dus vooral scholen en onderwijzers waren gehaat bij de KKK. De Ku Klux Klan voerde niet uitsluitend operaties uit tegen zwarte mensen maar ook tegen de – in hun ogen – witte zwarten, de scalawags (blanke autochtone bevolking van de zuidelijke staten die Republikein waren) en de carpetbaggers (ambtenaren, onderwijzers enzovoorts, in de praktijk iedere Noorderling die het racisme van de KKK niet deelde).
De Klan hanteerde beproefde intimidatietactieken maar had niet overal hetzelfde succes. De meest 'succesvolle' Klanactie vond plaats in 1868 toen de verkiezingen overschaduwd werden door een golf van moorden op honderden zwarte politici en zwarte kiezers. Meer dan 7000 personen zouden bij deze Klanacties om het leven gekomen zijn. De Union Leagues, lokale afdelingen van Republikeinse partij, organiseerden nadien burgerwachten ter bescherming van hun politici en kiezers.
Sommige zwarte inwoners van het Zuiden hadden na hun bevrijding of vlucht meegevochten met het Union Army aan de kant van het Noorden en waren bijgevolg geschoold in oorlogvoering. Deze veteranen waren daarenboven bewapend. De Klan hield zich aanvankelijk bezig met wederrechtelijke inbeslagname van deze oorlogswapens om zelfverdediging van de zwarte mensen in de kiem te kunnen smoren. De Klan bleef zichzelf echter profileren als een vredelievende organisatie met respect voor de grondwettelijke rechten en vrijheden in de hoop aan gerechtelijke vervolging te ontkomen, aanvankelijk met succes.
De Ku Klux Klan kreeg veel kritiek te verwerken vanwege brutale roofmoorden die uitgevoerd werden door in witte gewaden gehulde misdadigers. De Klan ontkende elke betrokkenheid en beschuldigde ordinaire criminelen die zich als Klansmen vermomd zouden hebben. Tegenstanders zagen hier echter een handig middeltje in van de Klan om zijn handen in onschuld te wassen.
In de jaren 1870 begon de geheime activiteit van de Klan af te nemen. De Klan wilde koste wat het kost een gerechtelijke vervolging vermijden en nam – officieel tenminste – minder radicale ideeën aan. Ook zagen steeds meer en meer prominente Zuidelijke politici het voortbestaan van de Klan als schadelijk voor de toekomst van het Zuiden dat hierdoor langer bezet bleef door troepen uit het Noorden. Na 1875 interesseerden federale regeringen zich niet meer voor de burgerrechten van zwarte mensen in het Zuiden, zodat hun rechten openlijk konden worden afgenomen en uiteindelijk zelfs wettelijk ontzegd in de Jim Crow-wetten van de Zuidelijke staten. Een geheime organisatie was niet meer nodig.
In 1868 vertelde Nathan Bedford Forrest in een interview dat de Ku Klux Klan meer dan 550.000 leden had en nog eens meer dan 3 miljoen sympathisanten. Hij vertelde ook dat de Klan te allen tijde in staat zou zijn om 40.000 tot 60.000 mannen te mobiliseren in vijf dagen tijd.
Ondergang.
De nationale clanorganisatie van Nathan Bedford Forrest had in de praktijk weinig tot geen controle over alle lokale Klanafdelingen die bijgevolg over een grote autonomie beschikten. Een anoniem lid van een lokaal clanbestuur beschreef deze problematiek in een brief aan Forrest. "I having not the least authority over the reckless young country boys who were most active in 'night-riding', whipping, etc., all of which was outside of the intent and constitution of the Klan." Forrest had dan ook in 1869 geen enkele andere keuze meer dan de ganse Ku Klux Klan op nationaal niveau te ontbinden. Als reden hiervoor gaf hij de evolutie binnen de clan die "was being perverted from its original honorable and patriotic purposes, becoming injurious instead of subservient to the public peace." Het gebrek aan centraal gezag ondergroef de werking van de clan maar ook nu speelde dit opnieuw mee. De ontbinding van de clan door Forrest was een formele kwestie. In de Zuidelijke staten maakte dit niets uit voor de grote activiteit van de vele lokale ex-Klanafdelingen, schrijft Wyn Craig Wade.
Hoewel de Ku Klux Klan vaker en vaker gebruikt werd als dekmantel voor misdaden zoals rooftochten, overvallen, verkrachtingen, moorden en diefstallen, bleef de clan ongenaakbaar. Zelden werden door de overheid maatregelen genomen tegen de Klan. In processen na lynchpartijen van zwarte mensen werden de verdachte Klansmen nagenoeg altijd door blanke juryleden vrijgesproken. Vele lokale overheden stemden in met de acties van de KKK. Enkel de Republikeinse gouverneur van North Carolina, William Woods Holden, durfde ooit staatstroepen in te zetten tegen de Klan. Dit gebeurde in 1870 en leidde tot een afstraffing van Holden in de volgende gouverneursverkiezingen.
In het Noorden werd het bestaan van een geheime organisatie zoals de Ku Klux Klan zelfs afgedaan als onmogelijk en overdreven. Vele Democraten deden de Klanverhalen af als uitvindingen door bange nerveuze Republikeinse gouverneurs uit het Zuiden.
In januari 1871 werd een Senaatscommissie opgericht onder leiding van de Republikein John Scott uit Pennsylvania om de Ku Klux Klan Case grondig te onderzoeken. Er werden 52 ooggetuigen van de door de Klan bedreven gruweldaden gehoord. Het lijvige commissierapport werd door voormalig Uniegeneraal Benjamin Franklin Butler (congreslid voor Massachusetts) omgezet in een nieuw wetsvoorstel, de Civil Rights Act of 1871, dat in februari al door het Congres goedgekeurd werd, ondanks de felle tegenkanting van de Zuidelijke Congresleden. De finale goedkeuring werd in de hand gewerkt door twee schokkende Klanacties, namelijk de bloedige rassenrellen in South Carolina en de moord op een zwart parlementslid in Mississippi.
In 1871 ondertekende president Ulysses S. Grant de Civil Rights Act of 1871 die de geschiedenis in zou gaan als de Klan Act. Deze wet was een aanvulling op de talrijke anti-Klanwetten die al op staatsniveau goedgekeurd waren, alsook op de in 1870 gestemde Force Act. Het belangrijkste gevolg van deze wet was dat alle anti-Klanacties voortaan uitgevoerd konden worden door federale soldaten – de staatstroepen waren vaak pro-Klan en bijgevolg onnuttig. Verder vielen alle Klanprocessen voortaan onder de jurisdictie van de federale rechtbanken, waar de jury's procentueel uit meer zwarte mensen bestonden en waar de blanken minder sympathie voor de Klan hadden. Honderden Klansmen werden beboet of opgesloten tussen 1871 en 1874 in de overheidsacties van procureur Amos Tappan Ackerman.
Tegen 1874 was de actiefste clanafdeling – die van South Carolina – volledig opgerold. Alle andere afdelingen ondergingen nadien hetzelfde lot, hoewel gelijkaardige acties bleven plaatsvinden. De clan mocht dan wel dood en begraven zijn, zij werd overbodig. De zwarte mensen verloren in de Zuidelijke staten hun politieke rechten onder druk van het gewijzigde politieke klimaat, waarin de oude racistische elite van voor de Burgeroorlog de macht herkreeg.
In 1882 oordeelde het Amerikaanse Hooggerechtshof in de zaak "United States versus Harris" dat de "Klan Act" gedeeltelijk ongrondwettelijk was. Het Congres had volgens het 14de amendement – dat oorspronkelijk juist bedoeld was om onder meer racisme te voorkomen – geen bevoegdheid in private samenzweringen op staatsniveau. Toen dit vonnis gepubliceerd werd, was de clan echter al jaren verdwenen.
De tweede Klan.
Achtergrond van de oprichting.
De Ku Klux Klan organisatie werd heropgericht in 1915. Een film en boeken over de KKK vormden de inspiratie. Een lynchpartij bracht de KKK veel medestanders. Historici beschouwen de oprichting van de tweede Klan als een eerste gevolg van de impact van de moderne massamedia zoals kranten, boeken en films.
"The Birth of a Nation".
In 1915 werd de speelfilm "The Birth of a Nation" van D.W. Griffith uitgebracht waarin de oude Ku Klux Klan opgehemeld werd tot mythische proporties. Deze film citeert uit "History of the American People", het magnum opus van Woodrow Wilson. In dat boek stak Wilson zijn voorkeuren niet onder stoelen of banken. "The white men were roused by a mere instinct of self-preservation ... until at last there had sprung into existence a great Ku Klux Klan, a veritable empire of the South, to protect the Southern country." De Griffith-hype leidde tot een succesvolle herdruk van de beide boeken van Thomas Dixon, "The Clansman" (1905) en "The Leopard's Spots", die uitgangspunt van Griffiths film waren.
Thomas Dixon verklaarde in een interview dat zijn beide boeken tot doel hadden "to revolutionize northern sentiment by a presentation of history that would transform every man in my audience into a good Democrat!". Het boek moest de blanke vrouw afkeer voor de zwarte man bijbrengen. Volgens auteur Wyn Craig Wade kan het boek "The Clansman" in zijn extreme racisme vergeleken worden met het latere "Mein Kampf" van Adolf Hitler.
De boeken en de film slaagden in hun opzet en nagenoeg alle blanken in de Verenigde Staten werden verzot op de oude Ku Klux Klan. Ter gelegenheid van de avant-première in Los Angeles reden acteurs vermomd als Klansmen door de straten en werden ze overal op gejuich onthaald. Tijdens de première in Atlanta werden de vermomde acteurs zelfs met saluutschoten verwelkomd als "bevrijders". President Woodrow Wilson had een voorvertoning van de film in het Witte Huis met instemming gezien. Later distantieerde hij zich. Voor velen van de 25 miljoen bezoekers was het de eerste film die ze ooit zagen.
In Griffiths film wordt vaak geciteerd uit het eerder genoemde "History of the American People".
Frank gelyncht.
1915 werd ook gedomineerd door het lynchen van Leo E. Frank, een joodse bedrijfsleider, door een antisemitische bende. In sensationele krantenartikelen werd Frank beschuldigd van allerlei vermeende zedenfeiten zoals de verkrachting van en moord op Mary Phagan, een jonge blanke arbeidster. Frank werd hiervoor in Georgia veroordeeld, maar over de rechtvaardigheid van het proces rezen echter vragen. De rechter verbood bijvoorbeeld dat Frank en zijn advocaten aanwezig waren in de rechtszaal tijdens het voorlezen van het vonnis. Ook in beroep werd de veroordeling van Frank tot de doodstraf steeds bevestigd tot uiteindelijk het Amerikaanse Hooggerechtshof de zaak in beraad nam en het vonnis bestendigde, zij het wel met een belangwekkende dissidente opinie van Oliver Wendell Holmes die oordeelde dat "the intimidation of the jury was failing to provide due process of law".
Door deze dissidente stem besliste de gouverneur van Georgia later om de doodstraf om te zetten in levenslange opsluiting. De paranoïde racistische politicus en uitgever Thomas E. Watson riep in zijn blad "The Jeffersonian" op om Frank te vermoorden. Honderd mannen reageerden en een bende burgers – die zichzelf de "Knights of Mary Phagan" noemde – ging over tot de ontvoering van Frank uit de gevangenis met steun van het cipierkorps. Zij voerden het oorspronkelijke vonnis uit en lynchten Leo Frank door ophanging aan een boomtak. Achteraf werd bekend dat Jim Conley, een zwarte conciërge, achter de verkrachting en de moord zat.
In de ogen van vele inwoners van het Zuiden was en bleef de schuld van Leo Frank onomstotelijk bewezen, mede daar er een sterke gelijkenis zou bestaan tussen Mary Phagan en het filmpersonage Flora, een jonge maagd die zichzelf van een klif stort omdat ze anders door de zwarte Gus verkracht zou worden in Griffiths film "The Birth of a Nation".
Watson zou nadien een leidinggevende rol spelen binnen de tweede Klan en uiteindelijk openlijk als Klansman verkozen worden in de Amerikaanse Senaat.
Oprichting.
De tweede Ku Klux Klan nam onder leiding van William Joseph Simmons een agenda aan die hoofdzakelijk gericht was op anti-immigratie en op antisemitisme. Het merendeel van de eerste Klansmen was afkomstig van het opgedoekte doodseskader "Knights of Mary Phagan" dat onder meer achter de lynchpartij op Leo Frank zat. Deze nieuwe Klan baseerde zijn organisatie en symboliek op de "oude Klan" zoals – grotendeels fictief – voorgesteld in de film "The Birth of a Nation". Het grootste deel van de iconografie van deze tweede Klan – zoals het gestandaardiseerde witte gewaad en het brandende kruis – was afkomstig uit de film en dus indirect uit de boeken van Dixon, die een onjuiste voorstelling van de eerste Klan gaven en meer gebaseerd zouden zijn op het oude Schotland dan op de Klan uit de tijd van de Reconstructie.
De nieuwe Klan werd officieel boven de doopvont gehouden in 1915 op de bergtop Stone Mountain bij Atlanta. William J. Simmons werd door de aanwezigen tot eerste "Imperial Wizard" van de tweede Klan benoemd. Onder de aanwezigen waren oud-leden van de eerste Klan alsook leden van de "Knights of Mary Phagan".
Activiteiten.
De leiders van de tweede Klan verlegden de accenten van de Ku Klux Klan. Zo werd grotendeels afstand genomen van het Burgeroorlogverleden alsook van de oude misdaden zoals lynchpartijen, moorden en nachtelijke overvallen. De tweede Klan was echter wel overduidelijk anti-joods en antikatholiek. Deze ideologische evolutie ging gepaard met een verschuiving van het Klancentrum naar het Middenwesten van de Verenigde Staten. Het Zuiden bleef nog steeds een belangrijke regio met veel rekruteringspotentieel maar werd hierin voorbijgestoken door het Middenwesten.
De nieuwe Klan was ook niet langer een non-profitorganisatie maar kreeg een eigen rechtspersoonlijkheid en het winstoogmerk begon steeds meer te overheersen. Van het idealisme van de oude Klan was op termijn geen sprake meer. Deze Klan maakte ook dankbaar gebruik van de explosie van "broederschappen" in het Interbellum. Het beste voorbeeld van deze nieuwe wind was het inhuren van twee marketingspecialisten in 1920 voor een deel van de opbrengst. Onder leiding van dit tweetal, Edward Young Clarke en Elizabeth Tyler, groeide de Klan tegen 1924 uit tot een nationale organisatie met meer dan 1000 afdelingen verspreid over nagenoeg het hele Amerikaanse grondgebied.
Het in brand steken van kruisbeelden, het zogenaamde "Fiery Cross", werd ook uitgevonden door de tweede Klan om zijn samenkomsten op te fleuren en om via deze herkenningstechniek meer leden te kunnen werven. In tegenstelling tot de latere Klans, gebruikte deze tweede Klan het brandende kruis nooit om slachtoffers te folteren, om lynchpartijen aan te kondigen of om mensen te terroriseren. Het brandende kruis was ook allesbehalve een uitvinding van de Ku Klux Klan. Talrijke andere religieuze congregaties hadden een soortgelijk ordesymbool. Pas nadien zou het brandende kruis uitsluitend geassocieerd worden met de Klan. Andere groeperingen wijzigden hun symbolen.
Omdat Simmons een armzalig zakenman was, viel hij – na een aantal processen tegen hem persoonlijk – binnen de Klan al snel in ongenade en werd hij door een interne coup gedwongen af te treden. Clarke werd alzo kortstondig "national director" ad interim alvorens ook hij het veld moest ruimen voor Samuel Green en Hiram Wesley Evans. Green zette de door Simmons ingeslagen weg voort, terwijl Evans van de Klan een politieke organisatie wilde maken. Evans blonk enerzijds uit in schitterende managementkennis maar viel anderzijds ten prooi aan zijn eigen geldzucht. Evans ontsloeg het merendeel van de Klanvrijwilligers en begon salarissen uit te keren aan de overgebleven Klanambtenaren. Daarnaast nam hij ook afstand van de zwakke lijn van Simmons en deed hij de Ku Klux Klan herrijzen als een conservatieve "back to normalcy" actiegroep gebaseerd op vijf pijlers, met name het behoud van de Drooglegging, de steun aan de ordehandhaving, het verdedigen van het protestantisme, het tot leer verheffen van het Amerikanisme en het uitdragen van de christelijke moraal. Evans startte tevens met de commercialisering van de Klan via de verkoop van Klanattributen (gewaden, mutsen, symbolen, souvenirs, gadgets en zo meer), tevens aan niet-Klanleden.
Evans stal echter voortdurend uit de kas van de organisatie. Ook de voorkeur van zijn tweede man James Colescott voor de German American Bund (de vereniging van Amerikaanse nazi's tijdens de Tweede Wereldoorlog) tegen de oorlogsstrategie van de Verenigde Staten in had een negatieve weerslag op de Klan. Colescott besliste – met de stilzwijgende goedkeuring van Evans – om de Klan als zesde colonne in te zetten ofwel ter voorbereiding van een Amerikaans-Duitse alliantie ofwel ter ondersteuning van een eventuele Duitse invasie. Deze keuze zou de Klan uiteindelijk zuur opbreken. Door de financiële malaise en het landverraad van de Klan verdween met de rechtspersoonlijkheid ook de hele tweede Klan tegen 1945 volledig.
Politieke invloed.
De tweede Klan groeide al snel uit tot een nationale organisatie wier zwaartepunt van het Zuiden naar het Middenwesten verschoof met meer dan 5 miljoen leden. Van alle Klans wordt de tweede Klan tevens beschouwd als de best georganiseerde en invloedrijkste. De Klan beperkte zich ook niet meer tot het Amerikaanse grondgebied en nam vaste vorm aan in Canada waar de Ku Klux Klan onder andere gouverneursverkiezingen trachtte te beïnvloeden. In Saskatchewan werd een Klansman zelfs tot gouverneur verkozen ondanks het charisma van zijn uittredende liberale tegenkandidaat.
De Klan kende zijn absolute hoogtepunt in deze periode. Algemeen wordt er aangenomen dat 20% van de volwassen blanke Amerikaanse bevolking lid was van de Ku Klux Klan. In sommige staten zou dit percentage zelfs 40% bedragen hebben. Het gaat hier natuurlijk louter om schattingen aangezien lidmaatschap geheim was en maar weinig Klansmen hun lidmaatschap openbaar maakten. In twee Amerikaanse staten, Oregon en Indiana, werden er door de Klan statistieken bijgehouden waaruit bleek dat het percentage 5% geweest zou zijn.
De Ku Klux Klan kon daarnaast ook nog een beroep doen op sympathisanten, vooral in politieke kringen. Desondanks zijn geschiedkundigen het er wel over eens dat geen enkel belangrijk politicus ooit opdrachten gekregen zou hebben van de Ku Klux Klan tijdens zijn mandaat. Vooral in de staat Indiana – waar 10% van de bevolking lid was volgens Wyn Craig Wade – had de Klan het tijdelijk politiek voor het zeggen tot het schandaal van de Klanleider David Curtiss Stephenson uitbrak. De Klan slaagde er in 1924 zelfs in om een van zijn "low-profile" leden, Edward Jackson, te laten verkiezen tot gouverneur voor de Republikeinen.
In 1924 trachtte de Ku Klux Klan om Anaheim, een stad in Californië, om te vormen tot de eerste Amerikaanse Klanmodelstad. Aanvankelijk slaagde de Klan erin om via verkiezingen de meerderheid te verwerven in de gemeenteraad. De Klan gaf geen openlijke steun aan de kandidaten en geen enkele kandidaat van de Klan openbaarde zijn lidmaatschap. Pas toen de bevolking later ontdekte dat de gemeenteraad beheerst werd door de Klan, barstte de bom en werden de verkiezingen geannuleerd via de Amerikaanse "special recall" procedure. De Klan kon in deze nieuw uitgeschreven verkiezingen zijn positie niet handhaven.
In hetzelfde jaar werd door de pers gesuggereerd dat de nationale conventie van de Democratische Partij in New York geïnfiltreerd was door de Ku Klux Klan. Nochtans waren er geen bekende Klanleden aanwezig. In de marge van het congres vond wel een tweestrijd plaats tussen twee fracties binnen de democraten, het pro-Klan droge platform (voor de Drooglegging, geleid door William McAdoo) en het natte platform (tegen de Drooglegging, geleid door de Rooms-katholiek Al Smith) dat de Ku Klux Klan wilde verbieden en vervolgen. Aanvankelijk waren beiden kandidaat voor het presidentschap, maar geen van beide kreeg de benodigde meerderheid van twee derde van de stemmen. Uiteindelijk zou de conventie zich uitspreken tegen een verbod op de Ku Klux Klan (de staat mag volgens de Bill of Rights geen private organisaties verbieden). Het natte platform verdween bijgevolg van het toneel. In New Jersey organiseerde de Klan tegen het einde van deze conventie zelfs een rally waarop duizenden Klansmen aanwezig waren en waar de afbeelding van Al Smith verbrand werd.
De gerenommeerde Klanauteur Wyn Craig Wade schreef later op basis van eigen onderzoek dat "in its second incarnation, the Klan helped elect sixteen men to the U.S. Senate (nine Republicans and seven Democrats) eleven Governors (six Republicans, five Democrats) and an unknown number of Congressmen."
Tijdens het bestaan van de tweede Klan werden tevens te pas en te onpas openbare manifestaties georganiseerd zoals optochten, rally's of betogingen. De overheid liet alles steeds betijen.
Ondergang.
De tweede Klan ging niet zozeer ten onder door de interne verdeeldheid of de toenemende eigenzinnigheid van de lokale afdelingen, maar wel door een serie schandalen zoals bankovervallen, roofmoorden en plundertochten waarbij Klankopstukken betrokken waren.
Het grootste schandaal dat verbonden kon worden aan de Ku Klux Klan was dat van de toenmalige "Grand Dragon" van Indiana en veertien andere staten, David Curtiss Stephenson, die ook actief was in de Republikeinse Partij. Stephenson ontvoerde in 1925 de onderwijzeres Madge Oberholtzer die vrijwilligerswerk deed om het analfabetisme onder de achtergestelde – vooral zwarte – bevolking terug te dringen. Oberholtzer werd onder dwang dronken gevoerd waarna Stephenson haar verkrachtte en haar lichaam verminkte met zijn tanden. Later werd ze door Stephenson vergiftigd en dood achtergelaten. De twee rechters konden het verhaal van Oberholtzer nauwelijks geloven en schreven in hun rapporten respectievelijk dat ze "schijnbaar aangevallen werd door een roedel wolven" of dat ze "gebeten werd door een kannibaal".
Deze affaire werd lang en breed uitgemeten in de media en leidde tot de veroordeling van Stephenson tot een levenslange gevangenisstraf. In 1950 kwam Stephenson – volgens sommigen met de hulp van machtige oud-Klansmen – vervroegd vrij. Door dit schandaal werd de Ku Klux Klan dermate in diskrediet gebracht dat hele Klanafdelingen zichzelf opdoekten. Tegen 1928 werd het aantal Klansmen in Indiana op net geen 4000 geschat terwijl er vijf jaar eerder nog zo'n 200.000 Klansmen zouden zijn geweest
Deze schandalen beïnvloedden de Klanafdelingen buiten Indiana. Alle sympathie van het volk voor de Klan verdween als sneeuw voor de zon en de Klan besloot in het begin van de jaren 1930 dan ook om zijn politieke activiteiten te staken.
In 1939 verkocht de "Imperial Wizard" Hiram Wesley Evans de rechtspersoonlijkheid van de Ku Klux Klan aan zijn tweede man James Colescott, een dierenarts uit Indiana, en aan zijn voorganger Samuel Green, een dokter uit Atlanta. In theorie bleef Evans de touwtjes nog in handen houden tot aan het einde van de Tweede Wereldoorlog. Het triumviraat slaagde er niet in om de uittocht van leden uit de Klan om te keren.
Na de aanval op Pearl Harbor viel deze trojka uiteen. Evans en Green stelden zich op als patriotten en steunden hun land in de oorlog, terwijl Colescott resoluut de kant koos van de nazibeweging in Duitsland. Colescott werd gesteund door de meerderheid van Klansmen en associeerde zich met de German American Bund. Samen werden alle mogelijke middelen (ook spionage en sabotage) ingezet om de Amerikaanse oorlogsinspanningen teniet te doen. In 1943 organiseerde de Colescott-Klan (die weliswaar niet langer de naam Ku Klux Klan droeg) een antioorlogsbetoging in Detroit die ontaardde in dagenlange rassenrellen. De Colescott-Klan verloor hierdoor de sympathie van de Amerikanen en bracht de traditionele Klan van Evans en Green dermate in diskrediet dat deze geen andere mogelijkheid zagen dan de hele boekhouding van de Ku Klux Klan over te dragen aan de overheid, wetende dat dit de deur open zou zetten voor strafrechtelijke vervolging wegens fraude.
In 1944 werd de Klan – juridisch vormden de Klans van Colescott en Evans-Green nog steeds één geheel – door de IRS, de Amerikaanse fiscus, voor de rechter gedaagd wegens het niet betalen van $685.000 aan achterstallige belastingen. De rechter stelde de IRS in het gelijk en de Klan werd ontbonden. Tegen het einde van de oorlog in 1945 was er van een georganiseerde Klan geen sprake meer.
Nadien zouden de namen 'Ku Klux Klan', 'Klan' of 'White Knights' overgenomen worden door tal van kleine onafhankelijke splinterorganisaties, elk met hun eigen doelstellingen, gebruiken en symbolen.
De befaamde auteur en folklorist Stetson Kennedy infiltreerde kort na de Tweede Wereldoorlog een nog bestaande Klanafdeling. Hij beschreef de codewoorden, contactadressen, vergaderplaatsen en andere geheime Klangebruiken gedetailleerd in de hoop om alle Klanmythes en -legendes zo definitief uit de wereld te helpen. Zijn boekje veroorzaakte een verdere afname van het ledenaantal van de Klan en inspireerde de schrijvers van een populair Supermanradioprogramma om een vierluik te maken waarin Superman het opnam tegen de Ku Klux Klan. Deze ridiculisering van de Klan betekende dan ook zijn doodsteek.
De latere Klans.
Na de Tweede Wereldoorlog en de ontbinding van de tweede Klan volgde een periode van heroprichtingen en interne conflicten die op hun beurt weer tot opdoekingen leidden. Nadien kunnen we bij de KKK nog acht (sommigen zeggen vier) andere tijdperken onderscheiden.
Emancipatie van zwarte mensen.
In de jaren 1950 ontstond er voor de Klan een eerste groot probleem, namelijk de emancipatie van hun oude slachtoffers, die plots in staat bleken terug te vechten. De zwarte mensen bleven niet langer lijdzaam toekijken en begonnen zich ook te verenigen in burgerwachten en beschermingsmilities. In 1958 kwam het in North Dakota zelfs tot een gewapend treffen tussen de Ku Klux Klan – die een nachtelijke bijeenkomst organiseerde – en de inheemse Lumbee-bevolking. Deze vechtpartij ging de geschiedenis in als de "Battle of Hayes Pond" en veroorzaakte een identiteitscrisis bij de Klansmen.
In 1966 begon de zwarte predikant Stokely Carmichael met een tournee door gans Mississippi om er overal de Afro-Amerikaanse gemeenschap toe te spreken. Hij predikte de "Black Power"-leer, die later de grondslag vormde van de Black Panther Party-beweging. Hij stelde dat men blanke agressie enkel maar kan tegengaan door de Klan steevast op te wachten met een geweer in de aanslag. De toepassingen van deze leer hadden grote gevolgen voor de Ku Klux Klan.
In de jaren 1960 vond de Ku Klux Klan weliswaar een nieuwe adem door zich te hervormen en zich voortaan te concentreren op gewapende agressie tegen de Afro-Amerikaanse burgerrechtenbeweging. De bekendste voorbeelden hiervan waren het opblazen van een kerk in Alabama waar zwarte burgerrechtenactivisten samenkwamen in 1963, het vermoordden van drie burgerrechtenactivisten in Meridian in 1964 en het vermoorden van burgerrechtenactiviste Viola Liuzzo in 1964. In 1964 keurde het Congres de "Civil Rights Act" goed en zo kwam er een definitief einde aan de segregatie in de Zuidelijke Staten.
Infiltratie en geweld.
In 1964 begon het Federal Bureau of Investigation met het COINTELPRO-programma dat bestond uit het infiltreren van de Klan om zo te trachten de Klan van binnenuit te doen uiteenspatten. Dit FBI-programma betrof naast de Ku Klux Klan ook alle andere personen en organisaties die het emancipatieproces zouden kunnen verstoren. Aan de rechterzijde van het spectrum was dat vooral de KKK, terwijl aan de linkerzijde vooral de beweging van "The Weathermen" het moest ontgelden. Zelfs de vredelievende organisatie van Martin Luther King, de Southern Christian Leadership Conference, werd het slachtoffer van COINTELPRO. Het programma slaagde er inderdaad in om de Klan te ontwortelen en de interne strubbelingen te vergroten. Binnen de Klan werd iedereen plots geminacht en verdacht als potentieel FBI-infiltrant, waardoor de organisatie intern verlamd was. De bekendste FBI-infiltrant in de Klan was Bill Wilkinson die het zelfs tot Klanleider wist te brengen.
In de jaren 1970 stond de Ku Klux Klan voor twee nieuwe uitdagingen, met name het fenomeen van praktische desegregatie en de massale immigratie. Om te vermijden dat de desegregatiewetten een lege doos zouden blijven, ging de Amerikaanse overheid over tot "desegregation busing" of "forced busing", het ophalen van zwarte kinderen met bussen om hen af te zetten bij blanke scholen. De Klan pleegde ettelijke aanslagen op deze bussen. De bekendste aanslag gebeurde in 1971 in Pontiac, Michigan waar tegelijkertijd in een depot tien schoolbussen opgeblazen werden. De Klan was – onder leiding van de charismatische David Duke – ook in 1974 actief betrokken bij de "South Boston School Busing Crisis". Vooral in Californië organiseerde de Klan dan weer zijn eigen grenswachten – onder leiding van Tom Metzger – tegen de groeiende stroom van Mexicaanse illegalen.
In 1979 vond in North Carolina het "Greensboro Massacre" plaats waarbij vijf leden van de Communist Workers Party doodgeschoten werden tijdens een anti-Klanbetoging.
In deze periode nam ook het verzet tegen de KKK toe. De auto's van Klansmen werden beschoten, zwarte kinderen lachten de gemaskerde mannen uit. Nagenoeg elke Klanmeeting werd verstoord door acties van gewapende zwarte milities. Elke manifestatie van de Klan werd beantwoord met tegenbetogingen en -geweld.
In 1981 werd Michael Donald door de Ku Klux Klan gelyncht. Dit leidde tot het grootste Klanproces ooit waarbij de "United Klans of America", een van de meest toonaangevende splintergroepen van de Klan, veroordeeld werden en nadien bankroet gingen. Deze veroordeling deed twijfels rijzen binnenin de Klan over de eigen kwetsbaarheid en maakte elke strenge centrale hiërarchie voortaan onmogelijk. Vooral na het David Duke-tijdperk zal de KKK uiteenvallen in kleine onafhankelijke Klans.
David Duke.
David Duke manifesteerde zich bij de Ku Klux Klan als een leidersfiguur en schopte het dan ook tot Imperial Wizard in 1974 toen hij de beslissing nam de Klan te moderniseren. Hij riep alle Klansmen op "to get out of the cow pasture and into hotel meeting rooms." Hij veranderde de naam Imperial Wizard in National Director en verving bij optredens de lange gewaden door driedelige maatpakken. Ook zwoer Duke meer en meer de gewelddadige acties af om zich volledig te kunnen richten op de politieke wegen. In 1980 stond hij aan de wieg van de "National Association for the Advancement of White People" (NAAWP), een racistische extreemrechtse politieke organisatie, die door moest gaan als de blanke tegenhanger van de "National Association for the Advancement of Colored People" (NAACP). In 1989 werd David Duke zelfs verkozen tot parlementslid in Louisiana voor de Republikeinen, hoewel zij Duke geen steun gaven. Duke gold als de laatste echte KKK-leider. Nadien verloor de Klan steeds meer aanhang en kon het steeds moeilijker leden mobiliseren voor acties.
Vanaf de jaren 1990 ontstond binnen de Ku Klux Klan ook een uittocht naar modernere racistische, neonazi en extreemrechtse groeperingen zoals skinheads.
Knights of the Ku Klux Klan.
De aanduiding Knights of the Ku Klux Klan is terug te vinden in de naam van minstens tien verschillende op de oude Ku Klux Klan geënte organisaties.
De grootste van deze Klanorganisaties was de prominente Knights of the Ku Klux Klan, Inc. die in november 1915 door William J. Simmons werd opgericht en officieel opgedoekt in 1944 door James Colescott, Samuel Green en Hiram Wesley Evans. Deze Klan zou op zijn hoogtepunt meer dan 5 miljoen leden geteld hebben.
De bekendste en actiefste van deze organisaties was de White Knights of Mississippi die geleid werd door de rabiate negerhater Sam Bowers. Hoewel deze afdeling allesbehalve de grootste was, gold ze wel als verreweg de brutaalste en gewelddadigste. De White Knights of Mississippi waren verantwoordelijk voor ettelijke aanslagen, lynchpartijen, brandstichtingen en moorden, waaronder de moord op de drie burgerrechtenactivisten Andrew Goodman, James Chaney en Michael Schwerner. Deze drievoudige sluipmoord op leden van het C.O.R.E. (Congress of Racial Equality) in Meridian werd uitgevoerd door Klansmen onder leiding van Wayne Roberts, Cecil Price (een lokale sheriff) en Edgar Ray Killen (een lokale dominee). Pas in 2005 – veertig jaar na de feiten – werd Edgar Ray Killen voor deze moorden veroordeeld. De andere medeplichtigen waren al overleden en werden bijgevolg nooit vervolgd of gestraft.
In 1989 verlegden de White Knights of Mississippi hun actieterrein en werd een nieuwe nationale Klan opgericht. Ze wisten zelfs de professionele bokskampioen Johnny Lee Clary ("Johnny Angel") uit Arkansas te strikken als nationale "Imperial Wizard" in de hoop dat zijn bekendheid het ledenaantal weer zou doen groeien. Clary zette het werk van David Duke voort en verscheen te pas en te onpas op de televisie (onder andere in de talkshow van Oprah Winfrey) om het nieuwe imago van de Ku Klux Klan voor te stellen. Clary trachtte de Klan opnieuw te herenigen via een landdag in Pulaski, Tennessee, de geboorteplaats van de oude Klan. Deze landdag ontaardde echter in ordinaire vechtpartijen tussen de Klans onderling. Nadien viel Clary in ongenade toen bleek dat zijn vriendin voor de FBI werkte, waarna hij ontslag nam uit de Klan. Enkele jaren later bekeerde hij zich als herboren christen tot de burgerrechtenbeweging en nam hij volledig afstand van zijn Klanverleden.
In 2005 vormde Thomas Robb de Knights of the Ku Klux Klan om tot de Knights Party die gehuisvest werd in Zinc, Arkansas. Deze afdeling wordt heden ten dage beschouwd als de grootste centraal geleide Klanorganisatie. Alleen de Imperial Klans of America zouden meer leden hebben, maar deze Klans zouden niet beschikken over een daadkrachtige centrale structuur.
De Klan vandaag.
Over de macht en invloed van de Ku Klux Klan worden nog vaak debatten en discussies gevoerd in de Verenigde Staten. Ook de media spelen een zeer grote rol in het levend houden van de KKK-mythe – die tegenwoordig tot een volwaardige "urban legend" (broodje aap) uitgegroeid zou zijn – door te pas en te onpas naar de Ku Klux Klan te verwijzen. De processen van Rodney King en Edgar Ray Killen en de aanslag van Timothy McVeigh in Oklahoma zijn hier slechts enkele voorbeelden van. Ook de vermeende link tussen de Klan, de John Birch Society en de National Rifle Association draagt bij tot het in stand houden van de Klanlegende tot grote ergernis van beide organisaties.
Over het aantal leden van de huidige Klans zijn er maar weinig gegevens bekend alsook over de financiën en de daadwerkelijke slagkracht. Het officiële standpunt van de overheid is er een van doodzwijgen. Een moderne Klan bestaat in hun ogen niet. In 2002 publiceerde de Anti-Defamation League een rapport over "Extremism in America" waarin stond "Today, there is no such thing as the Ku Klux Klan. Fragmentation, decentralization and decline have continued unabated." Desondanks beschouwen vele onderzoekers de Klans nog steeds als de invloedrijkste en machtigste rechts-extremistische organisatie in de Verenigde Staten die nog steeds aanwezig zou zijn "just beneath the surface". Vooral in de Zuidelijke staten kan de Klan inderdaad nog op nostalgische sympathie rekenen, maar de marginalisering van de hedendaagse Klan door het "White Trailer Park Trash" en door de skinheads – die tot het prototype Klansmen verworden zijn – doet deze sympathie wel verder afkalven.
De laatste bekende oud-Klansman die tot voor kort nog altijd actief was in de landelijke politiek was Robert Byrd, een democratisch senator uit West Virginia. Robert Byrd heeft zich al ettelijke malen publiekelijk verontschuldigd voor zijn jeugdzonden en afstand genomen van de Klan. Hij betuigde zijn diepste spijt voor zijn rol als "Grand Cyclops" en "Kleagle" (een Klansman verantwoordelijk voor rekrutering) bij de Ku Klux Klan, alsook voor zijn uitspraken uit 1958 – toen hij voor de eerste maal deelnam aan de senaatsverkiezingen – waarin hij de Klan verheerlijkte en alle beschuldigingen minimaliseerde of zelfs totaal ontkende. Byrd stierf in juni 2010.
Versplintering.
In de jaren 1980 viel de oorspronkelijke Ku Klux Klan uiteen in tientallen kleinere – sommige louter lokale – splintergroepen die stuk voor stuk de KKK-symbolen en naam overnamen. Elke nieuwe Klan profileert zich als de enige echte KKK-erfgename. Van een centraal georganiseerde Klan is vandaag de dag geen sprake meer. De grootste en invloedrijkste opvolgers van de Klan zijn:
Er zijn ook nog ettelijke andere kleinere onbeduidende Klangroepjes actief in de Verenigde Staten. Daarnaast kent de VS ook nog een aantal organisaties zoals de National Socialist Movement, de White Aryan Resistance en de Aryan Nations, die elk ook hun wortels hebben in de oude Klan, maar zich niet langer voorstellen als KKK-erfgenamen.
In sommige Klanafdelingen heeft men afstand genomen van het rigide antikatholicisme, terwijl andere afdelingen zelfs het neonazisme of het ultrachristendom (Christian Identity) als nieuwe ideologieën aangenomen hebben.
In juli 2005 werd het huis van een hispanic in Ohio in brand gestoken door onbekenden. Het slachtoffer werd beschuldigd van de verkrachting van een negen jaar oud blank meisje. Kort na het ontstaan van de brand, doken Klansmen op die pamfletten uitdeelden aan de omstanders waarin de latino zwartgemaakt werd.
In 2006 schatte de overheid het totale ledenaantal van alle Klans in de VS op iets meer dan 5000 verdeeld over 158 afdelingen en organisaties in de voormalige Confederatie alsook in het Midden-Westen.
Recentelijk heeft de onafhankelijke American Civil Liberties Union de Klan zelfs ettelijke malen met succes op financieel, logistiek en juridisch vlak ondersteund in allerlei rechtszaken. Hierdoor kan de Klan vandaag de dag nog steeds ongestoord van zijn grondwettelijke rechten en vrijheden blijven genieten. De KKK mag vandaag dus nog steeds rally's, parades en manifestaties in het openbaar organiseren alsook politiek actief zijn.
Verder lezen.
Voor de reactionaire mentaliteit van de Zuidelijke staten rond de Amerikaanse Burgeroorlog zie
De KKK wordt uitgebreid behandeld in vele algemene geschiedenisboeken over de VS, bijvoorbeeld

</doc>
<doc id="26385" url="https://nl.wikipedia.org/wiki?curid=26385" title="Klu Klux Klan">
Klu Klux Klan



</doc>
<doc id="26386" url="https://nl.wikipedia.org/wiki?curid=26386" title="G-rex">
G-rex

G-rex ("G rex") is een "Tyrannosaurus"- skelet. Het is het negenendertigste specimen dat van "Tyrannosaurus rex" gevonden is.
Het specimen werd in 2001 ontdekt door Gregory Wilson, toen een biologiestudent van de "University of California", nabij Fort Peck Lake, een stuwmeer in Garfield County in Montana, in een laag van de Hell Creek-formatie, bestaande uit oude rivierklei. Wilson werkte op dat moment in opdracht van William Clemens van het "University of California Museum of Paleontology" in het kader van het "Hell Creek Project", bedoeld als een interdisciplinaire benadering van paleontologische opgravingen, en was eigenlijk op zoek naar microfossielen toen hij een stuk achterpoot uit de grond zag steken. De bijnaam van het exemplaar is afgeleid van de voornaam van de vinder. De locatie lag op land van de federale overheid, het "Charles M. Russell Wildlife Refuge". De ruimere omgeving van dit gebied heeft ongeveer een kwart van alle tyrannosaurusskeletten opgeleverd. Nog hetzelfde jaar werd het fossiel opgegraven door een team van het "Museum of the Rockies" onder leiding van Nels Peterson. Het exemplaar is nu deel van de collectie van dit museum te Bozeman en heeft aldaar het inventarisnummer MOR 1128. In het veld had het specimen het nummer HC-264.
Het specimen is relatief onvolledig en lag niet meer in verband. Slechts drieëntwintig botten waren nog aanwezig ofwel 8% van de skeletelementen. Bewaard zijn gebleven: een stuk van de onderkaak, vier ruggenwervels, een staartwervel, drie chevrons, zeven borstribben, een stuk schouderblad, beide zitbeenderen, beide schaambeenderen, het linkerdijbeen en een linkerscheenbeen. Daarnaast is er nog een losse tand uit het bovenkaaksbeen gevonden en dat is het enige onderdeel dat door het museum publiek tentoongesteld wordt. Er zijn geen afgietsels verkrijgbaar.
De vondst werd in 2002 werd gemeld door de paleontoloog Jack Horner als deel van een serie van vijf vondsten van tyrannosaurusskeletten gedaan in 2000 en 2001. Het specimen is nog niet als zodanig beschreven.
Wat "G-rex" een belangrijke vondst maakt, is zijn ouderdom: hij stamt uit de onderste "Hell Creek" (i.c. de "lower mudstone unit") en met 68 miljoen jaar is hij een van de oudste tyrannosauri ooit gevonden. Horner meent uit de relatief langere achterpoten van "G-rex" — een 112 centimeter lang scheenbeen tegenover een 126 centimeter lang dijbeen — te kunnen afleiden dat "Tyrannosaurus" zich als een aaseter aan het evolueren was, met een steeds lagere maximumsnelheid. De meeste paleontologen zien het als puur toeval. De ribben van "G rex" zijn tamelijk robuust. Om die reden wordt wel aangenomen dat het een wijfje betreft want de vrouwtjes van "Tyrannosaurus" waren volgens sommige onderzoekers zwaarder gebouwd. Het gewicht van "G rex" is geschat op 5,6 ton.
In 2004 publiceerde Horner een studie naar groeiringen in de botten van "Tyrannosaurus". Uit de lijnen van het scheenbeen van "G rex" kon hij afleiden dat het dier tussen de elf en eenentwintig jaar oud moest zijn geweest op het moment van overlijden, met een gemiddelde tussen de verschillende schattingsuitkomsten van zestien jaar. Op die leeftijd was het dier al vrijwel volgroeid; de botafzettingen waren al sterk vertraagd. Een poging mogelijk nog aanwezige eiwitten uit het bot te isoleren of omzettingsresten van weke delen te identificeren had na twee maanden demineralisatie geen resultaat; het bot bleef hard en kristallijn. Een onderzoek uit 2009 toonde dat "G rex", anders dan sommige andere exemplaren van "Tyranosaurus", geen sporen toonde van infectieziekten.
De opgraving was te zien in de zestig minuten durende documentaire "Valley of the T. rex" ("Vallei van de "T. rex""), van Discovery Channel; een tv-ploeg was er in 2001 door Horner bijgehaald om opnamen te maken.

</doc>
<doc id="26387" url="https://nl.wikipedia.org/wiki?curid=26387" title="Wankel-rex">
Wankel-rex

Wankel-rex ("Wankel rex") is een exemplaar van de dinosauriër "Tyrannosaurus rex". Meestal wordt ernaar verwezen als "de Wankel-rex". Een tweede bijnaam van het specimen is "Devil rex". Het is het vijftiende specimen van "Tyrannosaurus" dat gevonden is en was het eerste dat de arm toonde.
Het specimen werd op 5 september 1988 in Montana gevonden door Cathy Wankel — samen met haar echtgenoot Tom Wankel die een ranch had bij het plaatsje Angela — op een eilandje nabij de zuidelijke oever van Fort Peck Lake in McCone County, in een zandsteenlaag van de Hell Creek-formatie. De locatie ligt in het "Charles M. Russell Wildlife Refuge", een natuurreservaat dat eigendom is van de federale overheid. Het meer dient als reservoir voor de Missouri en door de vele wisselingen in waterpeil erodeert de ondergrond en worden steeds nieuwe fossielen blootgelegd. Cathy zag op Labor Day, terwijl de rest van haar gezin aan het vissen was, een stuk bot uit de modder steken. Hoewel ze dat nog nooit eerder gedaan had, probeerde ze het fossiel verder op te graven. Het bleek geen geïsoleerd fragment te zijn maar vast te zitten aan een heel skelet. Daarop waarschuwden ze het "Museum of the Rockies" en maakten zo Jack Horner opmerkzaam op de vondst. Die herkende de weggenomen botten als stukken van de arm van een tyrannosaurus, een element dat nog nooit teruggevonden was. De invallende winter maakte het hem onmogelijk nog dat jaar het specimen op te graven. In september 1989 werd een eerste verkennende opgraving uitgevoerd, met medewerking van het gezin Wankel, die leidde tot de schatting dat nog twee derden van het skelet aanwezig was. Daarop werden de blootgelegde botten gestabiliseerd met jute gedrenkt in gips en weer afgedekt met aarde. Pas in de zomer van 1990 werd het hele skelet geborgen door een team van een dozijn opgravers onder leiding van Robert Harmon en onder toezicht van hoofdpreparateurs Patrick Leiggi en Allison Gentry. Het "Army Corps of Engineers", dat een basis had in Fort Peck, legde gratis met bulldozers een pad van vier kilometer aan om de locatie toegankelijker te maken. De feitelijke opgravingen gingen op 4 juni van gang. Door de droogte was het eilandje — dat "Wankel's Island" gedoopt was, de naam waarmee de vindplaats wordt aangeduid — weer deel van de oever geworden wat de opgravingen vergemakkelijkte; aan de andere kant waren de werkomstandigheden slecht door de zinderende hitte afgewisseld door felle onweersbuien, terwijl de arbeid steeds verstoord werd door de vele tv-ploegen die Horner liet komen om zo veel mogelijk publiciteit te genereren. Bij deze gelegenheid had Horner intensief contact met de pers om commentaar te geven; hij kwam toen voor het eerst met zijn vermoeden naar buiten dat "Tyrannosaurus" een aaseter zou zijn geweest. Op 2 juli 1990 werden de resten, in de vorm van grote blokken verpakt in gips, door trucks van het leger naar het museum gebracht. De totale kosten van de opgraving bleven zo voor het instiutuut beperkt tot $ 5000,-, terwijl de handelswaarde van het skelet het duizendvoudige bedraagt. In de drie jaar daarna werd het fossiel als speciale attractie in een museumruimte zichtbaar voor het publiek geprepareerd.
De vondst is in 1993 gedeeltelijk beschreven door Horner en Donald Lessem. De belangwekkende arm is in 2001 beschreven door Kenneth Carpenter.
"Wankel rex" is een van de meest complete, best bewaarde tyrannosauri die ooit is ontdekt. Het skelet is niet zo compleet als de iets grotere "Sue", maar desalniettemin is 49% van de skeletelementen, ofwel 146 botten, nog aanwezig. Daarbij is ook een voorpoot blootgelegd, de eerste van "Tyrannosaurus" die ooit is gevonden. Voorheen baseerde men reconstructies van de voorpoten van deze dinosauriër op die van andere Tyrannosauridae. In veel berichten is het percentage hoger geschat, op 75 of zelfs 85%, maar daarbij werden gepaarde delen waarvan slechts één element aanwezig is, dubbel gerekend en de buikribben en de chevrons van de staart buiten beschouwing gelaten. Het skelet bleek op zijn linkerkant te liggen, grotendeels nog in verband: alleen de voorpoten, de schedel, de onderkaken en het rechterbeen waren door de stroming van de beek waarin het karkas terechtgekomen moet zijn, enkele meters verplaatst. Bewaard zijn gebleven van de kop: de hersenpan, de linkermaxilla, de neusbeenderen, het vomer, de squamosa, de quadrata, de quadratojugalia, de jukbeenderen, de traanbeenderen, de pterygoïden, de epipterygoïden en het dentarium van de rechteronderkaak. Van de postcrania zijn bewaard: het grootste deel van de wervelkolom minus de atlas en het uiteinde van de staart, waarvan alleen de voorste veertien wervels over zijn plus een losse wervel; zes chevron; vier ribben; drie nekribben; het complete bekken; de complete schoudergordel; de linkerarm minus drie vingerkootjes; beide achterpoten minus een teenkootje van de linkervoet en zonder de rechtervoet, met uitzondering van het derde, vierde en vijfde middenvoetsbeen.
"Wankel rex" is vrij graciel ofwel lichtgebouwd. Volgens sommige onderzoekers vertegenwoordigen dergelijke graciele exemplaren een aparte morfe of zelfs soort van "Tyrannosaurus". In 2022 werd deze benoemd als "Tyrannosaurus regina", met MOR 555 als holotype. De geldigheid daarvan werd onmiddellijk betwijfeld: andere onderzoekers denken namelijk dat het verschil met robuuste exemplaren wordt veroorzaakt door seksuele dimorfie. De lichte individuen zouden dan de mannetjes zijn. Dat "Wankel rex" een mannetje is, zou ook bevestigd kunnen worden door zijn bezit van een chevron onder de eerste staartwervel; volgens een hypothese van Eberhard Frey hadden de vrouwtjes zo'n uitsteeksel niet om de eierleg te vergemakkelijken. Deze hypothese is echter sterk omstreden.
"Wankel rex" zelf is sinds 2005 opgesteld in het "Museum of the Rockies" in Bozeman. Het exemplaar heeft daar het inventarisnummer MOR 555. Buiten het museum was al eerder een bronzen reconstructie, met de bijnaam "Big Mike", neergezet als publiekstrekker. De ontbrekende delen zijn daarbij aangevuld. Dezelfde reconstructie is ook als afgietsel in kunsthars verkrijgbaar; daarvan staat er ook weer een in het museum en deze is verder door een groot aantal instellingen aangekocht, waaronder het "Carnegie Museum of Natural History" in Pittsburgh, V.S., het "Dallas Museum of Natural History", het "Houston Museum of Nature and Science", het "University of California Museum of Paleontology" en het "Black Hills Museum of Natural History". Het Spaanse "Museo del Jurásico de Asturias" heeft zelfs twee modellen aangeschaft, een van "Wankel rex" en de ander van het exemplaar "Stan", en deze bij elkaar gezet in een parende houding recht voor een grote reproductie van een schilderij van de scène door de paleontologisch illustrator Raúl Martín waarin de dieren in levenden lijve afgebeeld worden. Hierin speelt "Wankel rex", conform de bovenstaande vaststellingen, de rol van het mannetje.

</doc>
<doc id="26389" url="https://nl.wikipedia.org/wiki?curid=26389" title="Giganotosaurus">
Giganotosaurus

Giganotosaurus is een geslacht van theropode dinosauriërs, behorend tot de Carnosauria, een onderverdeling van Avetheropoda, dat tijdens het late Krijt leefde in het gebied van het huidige Argentinië.
Het eerste fossiel van "Giganotosaurus" werd in 1987 gevonden. Het geslacht kreeg in 1995 zijn naam, die "Grote sauriër uit het Zuiden" betekent, toen de typesoort Giganotosaurus carolinii benoemd werd. Bij zijn benoeming werd het dier voorgesteld als zijnde groter dan "Tyrannosaurus" die tot dan toe als het grootste landroofdier aller tijden gold. Onder de bekende exemplaren van "Tyrannosaurus" zijn enkele langer dan het belangrijkste fossiel dat van "Giganotosaurus" gevonden is maar gemiddeld zijn ze korter. Langer nog dan deze beide soorten is echter de al in 1912 ontdekte "Spinosaurus", maar Spinosaurus woog minder.
Het aantal vondsten van "Giganotosaurus" is beperkt en het skelet is niet volledig bekend. Vooral van de schedel is het daarom onduidelijk hoe die er precies uitzag, heel lang en plat of juist wat korter en boller zoals bij andere theropoden. De meeste kenmerken kunnen echter wel worden vastgesteld.
"Giganotosaurus" was een reusachtige roofsauriër die ruim dertien meter lang kon worden en zeven ton zwaar. Zijn voorpoten waren vermoedelijk erg klein. Zijn lange romp werd in evenwicht gehouden door een horizontale staart terwijl hij op zijn achterpoten liep. Ook die waren niet zo groot omdat "Giganotosaurus" joeg op nogal langzame sauropoden als "Andesaurus". Die viel hij aan met zijn zeer grote kop die voorzien was van langwerpige kaken en scherpe tanden om lange snijwonden toe te brengen.
Vondst en naamgeving.
Op 25 juli 1993 werd het eerste skelet van "Giganotosaurus" door de amateurpaleontoloog Rubén Dario Carolini gevonden, achttien kilometer ten zuiden van Villa El Chocón in de provincie Neuquen, in Patagonië in het zuidwesten van Argentinië. Carolini is de directeur van het gemeentelijk museum van het stadje. Later werd het fossiel uitgegraven door de paleontologen Rodolfo Coria en Leonardo Salgado. De resten waren zo enorm dat ze eerst voor die van een sauropode werden aangezien. De vondst werd in 1994 in de literatuur gemeld.
In september 1995 werd "Giganotosaurus" door Coria en Salgado benoemd en kort beschreven in een ingezonden brief aan het blad "Nature". De geslachtsnaam is afgeleid van het Oudgriekse γίγας, "gigas", "gigant", en νότος, "notos", "zuidenwind". Vaak treft men de foute interpretatie "Gigantosaurus" aan, maar de echte "Gigantosaurus" is een sauropode uit Engeland. De soortaanduiding "carolinii" is een eerbetoon aan de ontdekker.
Het holotype, MUCPv-Ch1, is gevonden in een laag van de Candelerosformatie die dateert uit het vroege Cenomanien, ongeveer 99 miljoen jaar oud. Het bestaat uit een gedeeltelijk skelet met schedel. Bewaard zijn gebleven: een stuk praemaxilla, het bovenkaaksbeen, twee losse maxillaire tanden, een neusbeen, een traanbeen, het "os postorbitale", de voorhoofdsbeenderen, de wandbeenderen, de quadrata, de hersenpan, het voorstuk van een onderkaak, een tand uit het dentarium, drie losse tanden van onbekende positie, de draaier, de meeste achterliggende halswervels, het grootste deel van de ruggengraat, borstribben, de eerste staartwervel, de zevende tot en met eenentwintigste staartwervel, twee achterste staartwervels, acht chevrons van de staart, een schouderblad, een ravenbeksbeen, een darmbeen, beide schaambeenderen, beide zitbeenderen, het rechterdijbeen en het grootste deel van de linkerachterpoot. Het skelet lag niet helemaal in verband; de schedel bijvoorbeeld was uiteengevallen en de onderdelen ervan lagen over tien vierkante meter verspreid. Meer dan de helft van de skeletelementen is bekend.
Later zijn verschillende andere fragmentarische vondsten aan de soort toegewezen. In 1999 was dat specimen MUCPv-52, een negen centimeter lange tand, in 1987 door Alejandro Delgado gevonden en daarmee het eerste ontdekte fossiel van de soort. In 2000 werd een eenenzestig centimeter lang stuk linkeronderkaak met tanden beschreven, MUCPv-95. Dit was in 1988 bij Cerro los Candeleros gevonden door Jorge Orlando Calvo en in 1989/1990 in de literatuur vermeld. In 2001 en 2006 werden bij elkaar nog drie tanden gemeld. De fossielen maken deel uit van de collectie van het "Museo de la Universidad Nacional del Comahue".
De beschrijving in "Nature" was zeer summier; een moderne van het hele skelet ontbreekt nog. In 2002 werd door Coria en Philip Currie de hersenpan beschreven. In 2010 publiceerden Ariana Paulina Carabajal en Juan Ignacio Canale een beschrijving van een intern afgietsel van de hersenpan, verkregen door het sediment daaruit te verwijderen.
In 2010 hernoemde Gregory S. Paul de soort tot een "Carcharodontosaurus carolinii" maar dit heeft geen navolging gevonden.
In 1997 werd een eerste skeletreconstructie van "Giganotosaurus" tentoongesteld, bestaande uit afgietsels van de botten aangevuld met onderdelen die naar verwante soorten waren gemodelleerd. Verschillende musea stellen tegenwoordig verdere afgietsels tentoon.
Beschrijving.
Algemene bouw en onderscheidende kenmerken.
"De Giganotosaurus" is een tweevoetig roofdier, waarvan de romp in evenwicht gehouden wordt door de staart. Schedel en romp zijn lang, zowel de voorpoten als achterpoten zijn tamelijk kort. De kop was groot in verhouding tot het lichaam zelf. Het dier heeft vermoedelijk een lage kam op de rug.
De oorspronkelijke beschrijvers gaven ten dele vrij vage onderscheidende kenmerken, zoals het bezit van een lage langwerpige schedel, een verkorte schoudergordel en robuuste wervels en achterste ledematen. Meer gedetailleerd waren de volgende eigenschappen: een hoog bovenkaaksbeen met een parallel lopende boven- en onderrand; een uitgehold raakvlak boven de oogkas tussen het traanbeen en het postorbitale; twee pneumatische openingen aan de binnenkant van het quadratum; de voorste vergroeiing van de onderkaken is van boven naar beneden verbreed, met een onderste uitsteeksel; het onderste uiteinde van het schouderblad is verticaal gericht; het uitsteeksel aan de voorrand van het zitbeen, de "processus obturatorius", is lobvormig; de kop van het dijbeen steekt schuin naar boven toe; aan de achterste onderkant van het scheenbeen bevindt zich een groeve tussen de gewrichtsknobbels. In 2012 concludeerde een studie dat door nieuwe vondsten bij verwante soorten alleen nog de pneumatische openingen in het quadratum als uniek konden worden beschouwd.
De beschrijving van de hersenpan leverde in 2002 nog eens vier specifieke unieke details op, autapomorfieën die bewijzen dat het een uniek taxon betreft. Aan de bovenzijde van het achterhoofd bereikt het bot daar, het supraoccipitale, driemaal de breedte van het achterhoofdsgat. Dit supraoccipitale heeft aan beide zijden van het achterhoofdsgat een neerhangende plaatvormige uitloper die de "condylus occipitalis" bereikt, de knobbel die de verbinding vormt met de nek. Deze "condylus occipitalis" is veel breder dan hoog. De "condylus occipitalis" heeft aan de onderkant de gebruikelijke uitholling; uniek is dat het gewrichtsvlak met de nek, onderaan naar voren doorloopt in twee smallere vlakken, links en rechts van de uitholling.
Fernando Emilio Novas suggereerde in 2009 nog een autapomorfie: het traanbeen zou een uitzonderlijk korte neergaande tak hebben zodat het raakvlak met het jukbeen uniek hoog in de voorste rand van de oogkas zou liggen
De studie uit 2010 naar de hersenen leverde nog twee afwijkende kenmerken op: de twaalfde hersenzenuw heeft maar één tak en de elfde hersenzenuw heeft een aparte uitgang die niet gedeeld wordt met de tiende, de "nervus vagus".
Grootte.
"Giganotosaurus" is een gigantische theropode. Bij de beschrijvingen is altijd sterk de klemtoon gelegd op de grootte van het dier. Coria &amp; Salgado claimden in 1995 een lichaamslengte van 12,5 meter en een gewicht van zes à acht ton; ze stelden dat de soort daarmee groter was dan "Tyrannosaurus". De schedellengte schatten ze in 1995 op 153 centimeter, maar de lengte van de kop als geheel, inclusief onderkaken, zou volgens een aansluitend artikel uit 1996 ongeveer honderdtachtig centimeter lang geweest zijn — wat een schedellengte van circa 172 centimeter oplevert. Het verschil werd voornamelijk veroorzaakt door een hogere schatting van de lengte van het bovenkaaksbeen die op tweeënnegentig centimeter gebracht werd. Het specimen MUCPv-95 wees volgens de beschrijving uit 1998 op een koplengte van 195 centimeter waaruit een lichaamslengte van 13,5 meter geëxtrapoleerd werd. G.S. Paul schatte in 2010 de maximumlengte overeenkomstig op dertien à veertien meter, het gewicht op zeven à acht ton. In 2022 werd, in het kader van de beschrijving van "Meraxes", de lengte opnieuw geschat, op 1634 millimeter.
In 2004 probeerden Gerardo Mazzetta en Per Christiansen het gewicht van het holotype te berekenen door extrapolatie van skeletelementen van een reeks van andere carnosauriërs. Ze merkten dat de uitkomsten sterk afhingen van de keuze van het bot en varieerden van 2369 tot 10.709 kilogram, met een gemiddelde van 6604 kilogram als de zes meest extreme waarden buiten beschouwing werden gelaten. Een geheel andere benaderingswijze hanteerden in 2007 François Therrien en Donald Henderson die ervan uitgingen dat bij theropoden de schedellengte sneller toenam dan de lichaamslengte en het lichaamsgewicht nog weer sneller toenam dan de schedellengte. Voor een giganotosaurus van dertien meter lengte en een schedellengte van 195 centimeter leverde dat een gewichtsschatting op van veertien ton. Hierbij werd er echter niet gecompenseerd voor het feit dat de schedel van "Giganotosaurus" relatief erg lang is, ook voor een theropode van dertien meter.
De stelling dat "Giganotosaurus" met een lengte van tegen de veertien meter groter zou zijn dan "Tyrannosaurus" liet een levendig debat ontbranden omdat die laatste gezien werd als houder van de titel "grootste landroofdier aller tijden". Dat de al in 1915 benoemde "Spinosaurus" veel groter is dan beide, was men zich in 1995 niet bewust. De geschatte lengte van MUCPv-95, 13,5 meter, is op zich minder dan de omvang die uit de grootste fragmenten van "Tyrannosaurus" geëxtrapoleerd kan worden, welke wijzen op een lengte van ruim veertien meter. Van "Tyrannosaurus" zijn echter vele tientallen skeletten bekend en hun gemiddelde lengte ligt onder de twaalf meter. Dat de twee exemplaren van "Giganotosaurus" daar anderhalve meter boven zitten, is een teken dat de populatie als geheel wat forser van postuur was; dat is waarschijnlijker dan dat dit op toeval berust.
Is "Giganotosaurus" de grootste theropode?
Het van de troon stoten van "Tyrannosaurus" door "Giganotosaurus" heeft ertoe geleid dat ook voor volgende theropoden vaak geclaimd werd dat deze groter zouden zijn, bijvoorbeeld bij "Mapusaurus" werd dit al aangekondigd toen de fossielen nog niet geborgen waren. Uiteindelijk bleek nooit een theropode langer dan "Giganotosaurus" gevonden te zijn, met mogelijke uitzondering van "Deltadromeus". Wel werd duidelijk dat de al veel eerder bekende "Spinosaurus" de echte recordhouder was. Michael Mortimer heeft dit vraagstuk nauwkeurig bestudeerd; hier een lijst van grootste theropoden voorzien van zijn schatting in 2010 van de lengte van de grootste bekende exemplaren:
In bovenstaande lijst zijn enkele vanwege de onzekerheid over hun algemene bouw problematische reuzenvormen, zoals "Becklespinax", "Deinocheirus" en "Therizinosaurus", niet opgenomen.
Skelet.
Schedel.
De precieze vorm van de schedel van "Giganotosaurus" is lastig te bepalen. Het voorste deel van de snuit, gevormd door de praemaxillae, is onbekend. In de reconstructie heeft men de curve van het neusbeen voortgezet en is men wat de breedte betreft afgegaan op de wel bekende vorm van de voorkant van de onderkaak. Dat leverde een vrij spitse en iets verbrede snuit op. De achter de praemaxilla gelegen maxilla of bovenkaaksbeen is wel bekend en heeft de aanzienlijke lengte van tweeënnegentig centimeter. De maxilla is nogal hoog en draagt ongeveer vijftien tanden. Het precieze aantal is onbekend; in de schedelreconstructie heeft men een lange tand geplaatst op het punt waar de maxilla achteraan naar boven buigt en deze achterste tak nog van een rijtje kleinere tanden voorzien. Het aantal tanden in de praemaxilla bedraagt vermoedelijk vier. De langste gevonden maxillaire tand heeft een kroon die 102 millimeter lang is en een ovale doorsnede heeft, aan de basis 39,5 millimeter lang en 22 millimeter breed. Dat maakt de tandkroon relatief langwerpig. Beide snijranden van de tanden zijn gekarteld met negen tot twaalf vertandingen per vijf millimeter. Deze kleine "denticula" zijn bovenop sterk afgeplat zodat ze een liggend rechthoekig profiel krijgen.
Het achter de maxilla gelegen jukbeen is niet teruggevonden en evenmin het daar weer achter liggende quadratojugale. Dat levert een volgende moeilijkheid op bij de reconstructie van de schedel. De lengte daarvan is bepaald door het bovenkaaksbeen aan de neusbeenderen te passen en deze weer aan het schedeldak. Of dat correct gebeurd is, kan zonder jukbeen niet gecontroleerd worden door te kijken of de maxilla wel juist bij de achterzijde van de schedel aansluit. Ook betekent het dat de precieze omvang van de drie grootste schedelopeningen, de "fenestra antorbitalis", de oogkas en het onderste slaapvenster niet vastgesteld kan worden, terwijl die bepalend zijn voor de algehele schedelvorm. De vorm van het neusgat is ook al onbekend doordat de praemaxilla ontbreekt. Deze problemen hebben een zekere twijfel doen ontstaan ten aanzien van de lengteschattingen. Bij het holotype is de lengte van de schedel geschat op honderdtachtig centimeter; die van MUCPv-95 is door extrapolatie 8% langer geschat, wat op honderdvijfennegentig centimeter zou uitkomen. Daarmee heeft "Giganotosaurus" de langste schedel onder de bekende theropoden met mogelijke uitzondering van "Spinosaurus". De langste gevonden schedel van "Tyrannosaurus" meet honderdzestig centimeter; "Giganotosaurus" heeft zo een kop die absoluut gezien groter is, maar ook relatief groter ten opzichte van het lichaam. Paul suggereerde in 2010 dat de reconstructie de lengte een flink stuk overdreven heeft, vooral door de achterste bovenkant te sterk naar beneden te laten hellen. De kop zou in feite aan de achterkant rechter en korter zijn, aan de voorkant boller en hoger. Deze conclusies werden vooral wat de snuit betreft gedeeld door een studie van Matthew Carrano e.a. uit 2012, die stelden dat de kop vermoedelijk niet langer was dan die van "Tyrannosaurus" en zelfs korter dan de oorspronkelijke schatting van 153 centimeter. Coria zelf herzag zijn schatting al in 2002 tot 160 centimeter.
De neusbeenderen hebben aan hun buitenste zijrand een sterk verruwd oppervlak. Dergelijke verruwingen zijn een teken dat grote schubben van de huid vrijwel direct op het bot verankerd waren en een hoog uitstekende ornamentering op de achterste snuit vormden. Dergelijke structuren dienden wellicht als signaal of werden gebruikt om rivalen te rammen bij gevechten binnen de soort. Overeenkomstig heeft het achterliggende traanbeen schuin vóór het oog een afgerond maar verruwd hoger uitsteeksel of hoorntje met dezelfde mogelijke functie. De afgeronde vorm is typisch voor de Allosauroidea waartoe "Giganotosaurus" behoort. De neergaande tak van het traanbeen is zoals bewaard opvallend kort maar door het ontbreken van het jukbeen blijft de mogelijkheid bestaan dat dit een artefact is van de conservering. Achter het traanbeen is er een niet-versmolten prefrontale dat weer uitloopt in het postorbitale; beide beenderen zetten bovenop de verruwingen verder. De neusbeenderen raken met hun achterkant de verdikte randen van de voorhoofdsbeenderen die het voorste deel van het schedeldak vormen. Dit deel is kort met een bewaarde lengte van twintig centimeter maar ook breed: vooraan 244 millimeter, tussen de hoorntjes 211 millimeter. De voorhoofdsbeenderen zijn vrijwel naadloos versmolten en vormen een zware beenplaat met een wanddikte van 31,5 millimeter, wat naar de beennaad met de prefrontalia nog verdikt naar 67,5 millimeter. Achteraan lopen de frontalia weer vrijwel naadloos over in de vooraan opvallend korte wandbeenderen. Het schedeldak vormt zo in wezen een enkel element dat bovenop erg glad is. Een middenrichel, zoals de meeste basale theropoden hebben, en die dient als aanhechting voor de schedelspieren aan beide zijden ontbreekt. In plaats daarvan zijn die spieren per zijde apart aangehecht aan de buitenste randen van de wandbeenderen die daartoe speciaal zijdelings uitsteken en verdikt zijn. Ze overhangen zo de bovenste slaapvensters waardoor vanuit de binnenkant van de schedel dikke sluitspieren van de kaken omhoog komen. Deze openingen zijn daarbij bijzonder kort, slechts vier centimeter in de lengterichting, maar langwerpig overdwars en liggen niet in grotere uithollingen waaraan normaliter spierkapsels verbonden zijn; van voor en achteren worden ze omvat door hoge uitlopers van het schedeldak.
Achteraan lopen de wandbeenderen vrij scherp over in het achterhoofd maar er staat op deze overgang geen hoge dwarskam als aanhechting voor de nekspieren zoals bij veel grote theropoden wel het geval is; slechts een vlakke verheffing is zichtbaar. "Giganotosaurus" mist dus de zware "bulldognek" van de Tyrannosauridae en de hele hals was wellicht niet bijzonder zwaar gespierd. Van achteren bezien is het profiel van het achterhoofd bovenaan niet verbreed of hoekig maar bol afgerond. Aan de zijkanten strekken de onderste uitlopers van de wandbeenderen zich ver over het achterhoofd uit en omsluiten een vrij vlak, breed en hoog opstaand supraoccipitale in het midden. Rond het cirkelvormige achterhoofdsgat, het 41 millimeter hoge en 38,5 millemeter brede "foramen magnum" waarvan het een belangrijk deel van de rand vormt, loopt het supraoccipitale uit in twee neerhangende uitsteeksels, de "processus paroccipitales". Doordat de schedel zo laag gereconstrueerd is, hellen deze sterk naar voren wat de onderkant van eenenveertig centimeter lange quadrata, die de hoeken tussen het achterhoofd en de zijkanten van de schedel vormen, en daarmee de kaakgewrichten ver naar achteren brengt, vijf centimeter voorbij de "condylus occipitalis", de verbinding met de halswervels. Als de articulatie tussen deze knobbel en de nek normaal was in relatie tot het vlak van het achterhoofd, zou de hellingshoek ook de hele schedel oprichten zodat "Giganotosaurus" meestal met een opgeheven kin rondgelopen zou hebben. De stand van de quadrata zou ook extreem grote onderste slaapvensters gecreëerd hebben. Het zijn deze eigenaardigheden die Paul tot de conclusie brachten dat de schedelreconstructie foutief moest zijn. Deze reconstructie was echter sterk bepaald door het feit dat de "condylus occipitalis" nogal naar beneden afhangt en zijn gewrichtsvlak met de nek zich tot over zijn onderkant doorzet. Dat zou ter compensatie van het naar voren hellend achterhoofd zijn geweest en de kop weer naar beneden gericht hebben. Aan de andere kant kan dat afhangen ook veroorzaakt zijn door compressie van het fossiel in de aardlagen. Welk model correct is, kan niet aan de hand van de onderkaken worden gecontroleerd doordat daarvan de achterkanten ontbreken.
De "condylus occipitalis" is op zich een grote structuur, met een breedte van 119 en een hoogte van 82,5 millimeter. De nek ervan versmalt tot 88 millimeter. Hoewel het supraoccipitale ver naar beneden doorloopt, wordt de bovenzijde van de "condylus" gevormd door de exoccipitalia. De knobbel is aan de onderkant C-vormig uitgehold; de randen van de uitholling worden versterkt door richels in de lengterichting; zulke richels zijn er ook aan de zijkanten en er loopt een richel bovenop. Uithollingen tussen de bovenste richel en de zijrichels lopen over in verlagingen van het oppervlak van de exoccipitalia en in inkepingen in de binnenste bases van de "processus paroccipitales". In al deze uithollingen samen lag vermoedelijk de achterkant van een luchtzak want de zone grenst van voren aan de "fenestra ovalis", de verdieping aan de zijkant van de hersenpan waarin de openingen voor het middenoor zich bevinden en waar men dus luchtholten zou verwachten. Vanuit het middenoor stak vermoedelijk door de opening de rechte "stapes" schuin naar achteren richting trommelvlies maar dit kwetsbare element is niet teruggevonden. Onderaan loopt het hellende achterhoofd uit in de onderkant van de hersenpan. Die ligt door die helling opvallend horizontaal; andere theropoden hebben een brein dat van voor naar achteren meer schuin oploopt. De herseninhoud is met behulp van een CAT-scan geschat op 275 cm³. De precieze structuur van onderzijde van de hersenpan is door beschadigingen niet goed meer vaststelbaar. Het fossiel laat door een breuk aan de voorkant echter wel goed de indeling overdwars van de binnenste schedel zien. Zo wordt ook zichtbaar dat er zich een verbeend tussenschot tussen de oogkassen bevindt, het "septum interorbitale" dat bovenaan zeer dik is: 39,5 millimeter. Ook is er een verbeend sfenethmoïde dat de voorste reukkwabben aan de zijkanten en middenin omvat. Bij de meeste theropoden blijven deze structuren week in de vorm van kraakbeen.
Onderkaken.
Van de onderkaken is alleen de voorkant bekend bestaande uit het dentarium, het tanddragend bot en zelfs daarvan is maar de helft aanwezig. De bouw bij de beide specimina, het holotype en MUCPv-95, verschil nauwelijks; ze onderscheiden zich voornamelijk in grootte. Bij de reconstructie van de kop heeft men de onderkaak sterk naar achteren verlengd om hem bij de lang gereconstrueerde schedel te laten passen. De hoogte van het achterdeel werd juist gering ingeschat.
De buiging van de onderkaken vooraan suggereert een vrij brede bek. De onderkaken zijn vooraan erg hoog; aan hun voorkant vormen ze een opvallende "kin", waarvan de verticale lengte bij MUCPv-95 achttien centimeter bedraagt. "Giganotosaurus" heeft daarmee de meest extreme lengte-hoogteverhouding van de symfyse, de onderkakenvergroeiing, van alle bekende theropoden. Meer naar achteren neemt de hoogte eerst af door een holle onderrand; het smalste punt heeft een verticale lengte van veertien centimeter. De buitenzijde bolt ligt van boven naar beneden. Deze is voorzien van een rij kleine aderopeningen die parallel loopt aan de kaakrand. Vooraan, boven de "kin", staan er nog twee lagere rijen. Het bot op de kin is zeer ruw, wat duidt op zwaardere schubben of zelfs een doorlopende ondersnavel. De binnenzijde toont een overeenkomende bovenste rij openingen. Daaronder bevindt zich een lengtegroeve, de "fossa Meckeliana"; bij MUCPv-95, maar niet bij het holotype, draait die groeve vooraan naar beneden in de punt van de "kin". De bovenkant van de kaak is vrij vlak vooral vooraan bij de samengroeiing met de tegenoverliggende onderkaak.
Bij het holotype zijn dertien tandkassen bewaard gebleven, MUCPv-95 toont vijftien tandkassen. Dit laatste aantal zou het totaal van het dentarium kunnen vertegenwoordigen wat het totaal voor de kop als geheel, als de reconstructie van de schedel op dit punt correct is, op achtenzeventig brengt. De tanden van de onderkaak nemen naar achteren slechts geleidelijk in grootte af; de meeste hebben een tandbasislengte van ongeveer drieënhalve centimeter, alleen de achterste een van tweeënhalve centimeter. Hun doorsnede is ovaal. Naar voren toe draaien ze sterk naar buiten, zodat de voorste, mesiale, snijrand meer naar de buitenzijde van de kaak gericht is en de achterste, distale, snijrand verwarrend genoeg naar binnenzijde. De tanden zijn aan de binnenkant versterkt door interdentaalplaten.
Postcrania.
Wervelkolom.
De delen achter de schedel, de postcrania, zijn bij "Giganotosaurus" vrij slecht beschreven; Novas geeft nog wat details. De wervelkolom bestaat vermoedelijk uit tien halswervels, vijftien ruggenwervels, zes sacrale wervels en ruim een veertigtal staartwervels. De nek is kort maar stevig met hoge wervellichamen; de doornuitsteeksels zijn echter laag wat weer een teken is dat de nekspieren niet extreem ontwikkeld zijn. De halswervels zijn opisthocoel: van voren bol en van achteren hol. De wervelbogen zijn kort en lijken ingesnoerd doordat ze uitlopen in hoge bladvormige voorste en achterste gewrichtsuitsteeksels. De nekribben zijn aan hun basis vrij dik. De nek is nogal recht, zonder een sterke S-vorm. Dat past slecht bij de hypothese dat het achterhoofd extreem naar voren helde want zo'n S-vorm had dat kunnen compenseren door de schedel meer naar beneden te richten.
De ruggenwervels liggen in een rechte lijn, zonder een gewelfde boog te vormen zoals bij "Tyrannosaurus". Ze hebben brede wervellichamen die bekroond worden door hoge doornuitsteeksels. Vooral die laatste doen de omvang ervan flink toenemen: bij de hoogste wervel, vermoedelijk de achtste, is het wervellichaam vijftien centimeter breed maar heeft de wervel als geheel inclusief de omhoogstekende "spina" een verticale lengte van drieënzestig centimeter. Volgens Novas is het dus niet verwonderlijk dat Carolini dacht met een sauropode van doen te hebben. Bij de skeletreconstructie laat men de rechthoekige doornuitsteeksels een hoge doorlopende kam vormen. De "processus spinosi" worden van voor naar achteren steeds breder tot en met de vijfde ruggenwervel. Bij de vier eerste wervels neemt de hoogte naar voren geleidelijk af, maar niet de breedte, tot de laatste halswervel bereikt wordt. Deze uitzonderlijke bouw is echter niet zeker; in feite is alleen van de achtste wervel het doornuitsteeksel bewaard gebleven; de breedte van de voorliggende "processus spinosi" werd afgeleid van hun afgebroken bases en hun hoogte is grotendeels speculatief. Als de kam echt bestaan heeft, zijn er twee belangrijke functie mogelijk: de kam zou boven de rug uitgestoken kunnen hebben als visueel signaal maar hij zou ook gediend kunnen hebben om met sterke peesverbindingen de op zich rechte ruggengraat voor doorzakken te behoeden. De textuur van de "processus spinosi" wijst sterk op de signaalfunctie. Het oppervlak van de doornuitsteeksels is tamelijk glad en iets uitgehold, zonder de littekens die peesaanhechtingen zouden veroorzaken. De speciale vorm van de "processus spinosi" kan vanuit beide functies verklaard worden. Hun voor- en achterranden zijn diep ingekerfd zodat ze een H-vormige doorsnede hebben. Tussen de kerven kan hecht verbindend weefsel gelopen hebben maar ze kunnen ook de bases geweest zijn van hoge rugstekels van hoornstof. Sommige sauropoden hebben doornuitsteeksels met een gelijkende doorsnede. De voorste gewrichtsuitsteeksels van de wervels hebben als eigenaardigheid dat ze een elliptische uitholling op hun bovenoppervlak hebben.
De staart is matig lang, relatief vermoedelijk niet veel langer dan bij "Tyrannosaurus". De staartbasis was zwaar gespierd, getuige lange onderste uitsteeksels, de chevrons. De doornuitsteeksels van de staart zijn daarentegen kort. De staartwervels hebben geen pleurocoelen, pneumatische uithollingen, op hun zijkanten maar soms wel twee kleine pneumatische foramina, openingen voor de uitlopers van de luchtzakken.
Ledematen.
De schoudergordel van "Giganotosaurus" is eigenaardig gevormd. Het schouderblad is niet de elegante gebogen structuur die meeste theropoden kenmerkt maar vormt een lompe rechte balk waarvan het onderste deel iets naar voren wijst om met een plotse knik over te gaan in een juist wat naar achteren gericht gedeelte waarop na vijftien centimeter weer een knik volgt die het blad meer naar boven richt. Het schouderblad is kort, slechts 727 millimeter lang, maar overdwars zeer dik: zes centimeter direct boven het schoudergewricht terwijl het slechts elf centimeter breed is. Het blad toont gereduceerde aanhechtingsvlakken voor de spieren; voor bovenaan is het uitsteeksel, de "processus acromiacus", maar zwak gevormd. Aan de onderkant van het schouderblad bevindt zich een zeer klein hartvormig ravenbeksbeen met slechts een lage verheffing als aanhechting voor de "musculus biceps brachii" van de bovenarm. Paul heeft het korte schouderblad als een aanwijzing gezien dat de voorste romp vrij ondiep is. Als het, zoals gebruikelijk, met het bovenuiteinde de ruggengraat ter hoogte van de ribgewrichten raakte, moet het blad tamelijk verticaal gestaan hebben onder een hoek van zo'n 70°; de normaal bij basale theropoden aangenomen hoek van 45-60° zou het schoudergewricht in de nek gebracht hebben.
De voorpoten zijn onbekend. Uit het feit dat het schoudergewricht erg klein is — het ligt grotendeels op de achterrand van het schouderblad doordat het normale ondervlak op het ravenbeksbeen fors gekrompen is — heeft men afgeleid dat het opperarmbeen sterk gereduceerd moet zijn geweest. Overeenkomstig reconstrueerde men de onderarm kort. Het skeletmodel werd uitgerust met drie vingers in de hand omdat verwanten die ook hebben. Hoe sterk de feitelijke reductie van onderarm en hand was door onderontwikkeling of verlies van de verschillende skeletelementen, kan niet worden nagegaan; het is mogelijk dat in het echt slechts rudimentaire stompjes overbleven.
Het bekken van "Giganotosaurus" is een grote structuur maar niet zeer robuust gebouwd. Het darmbeen is met 154 centimeter matig lang en niet zeer hoog wat duidt op een vrij zwakke musculatuur van de achterpoot. Het blad is vooraan en achteraan recht afgeschuind. Het schaambeen heeft een lengte van 111 centimeter en staat bijna verticaal omlaag. Het loopt uit in een "voet" waarvan het kortere voorste uitsteeksel door de verticale stand sterk afhangt. De buikholte wordt hierdoor verdiept wat in combinatie met de ondiepe voorste borstkas de romp als geheel ondanks de grote lengte in zijaanzicht een wigvorm geeft. De gebruikelijke inkeping achter in de basis van het schaambeen loopt uit in een klein "foramen" in de vorm van een liggende ovale opening. Het zitbeen of os ischii is lang, 120 centimeter, en recht. Het is slank gebouwd met een sterk versmalde middenschacht die onderaan geleidelijk uitloopt in een peddelvormige verbreding. Deze vorm van het zitbeen is uniek onder de theropoden.
Het dijbeen is matig lang met 143 centimeter. Het is krachtig gebouwd maar met een minimale schachtomtrek van tweeënvijftig centimeter toch minder robuust als bij even grote exemplaren van "Tyrannosaurus". De kop van het dijbeen is extra naar voren en omhoog gericht. Dat gaf de achterpoten een iets sterkere spreidstand. Meet men de schachtlengte van het dijbeen in zijaanzicht, dan komt dit slechts uit op 136 centimeter. Het onderbeen is duidelijk korter dan het bovenbeen: het scheenbeen heeft een lengte van 112 centimeter, het kuitbeen van 835 millimeter. Ook de middenvoet is vrij kort en breed; de middenvoetsbeenderen staan daarbij onderaan iets uiteen.
Weke delen.
Van de weke delen van "Giganotosaurus" is weinig bekend. De fossielen omvatten geen huidafdrukken of resten van zachte organen. De verruwingen op de snuit en het schedeldak wijzen op hoornstructuren die fel gekleurd kunnen zijn geweest. De bouw van de wervels doet een kam van hoornstekels vermoeden. De musculatuur is niet extreem zwaar. De beenderen zijn niet sterk gepneumatiseerd maar de "foramina pneumatica" in de voorste staartwervels zijn een teken dat een volledig systeem van luchtzakken aanwezig was, behalve in de onderste nek ook in de achterste buikholte, dat assisteerde in de ademhaling. Dit is een sterke aanwijzing dat "Giganotosaurus" warmbloedig was. De enkele omvang van de volwassen dieren zou bij deze hoe dan ook tot een zekere mate van endothermie geleid hebben: het grote lichaam hield de warmte vast. De ondiepe borstkas wijst echter op een vrij klein hart- en longsysteem dat niet geoptimaliseerd is in het leveren van piekprestaties, wat de hypothese ondersteunt dat het dier geen gespecialiseerde renner was.
Fylogenie.
"Giganotosaurus" is als lid van de Carnosauria een verre verwant van "Allosaurus". Coria &amp; Salgado plaatsten "Giganotosaurus" in 1995 in de Tetanurae als zustergroep van de Allosauroidea "sensu" Holtz. Thomas Holtz zelf plaatste hem in 1996 binnen de Allosauroidea. Paul Sereno verfijnde de plaatsing in 1996 tot de Carcharodontosauridae. Coria &amp; Currie maakten het in 2006 nog preciezer door een eigen Giganotosaurinae te bepalen waarin het een zustersoort zou zijn van "Mapusaurus". Andere onderzoekers plaatsten "Giganotosaurus" voor wat betreft zijn nauwste verwantschappen echter in een Carcharodontosaurinae.
Een mogelijke stamboom die de positie van "Giganotosaurus" aangeeft, toont dit kladogram:
Levenswijze.
"Giganotosaurus" leefde in een vrij droog en warm klimaat. Er was een kort nat seizoen maar het grootste deel van het jaar regende het maar spaarzaam zodat een slechts licht begroeid landschap ontstond waar alleen langs de rivieren oeverbossen groeiden. "Giganotosaurus" was de apexpredator van zijn leefgebied. Een kleinere theropode was daarin ook aanwezig: "Ekrixinatosaurus". Vermoedelijk namen beide soorten een aparte niche in waarbij "Giganotosaurus" zich specialiseerde in het aanvallen van grote sauropoden, zoals de uit zijn formatie bekende reus "Andesaurus" en de kleinere "Limaysaurus".
De jachttechniek was in wezen die van de meeste Carnosauria: het roofdier probeerde zich schuin achter het slachtoffer te positioneren waarna de kop zijwaarts uithaalde om met de lange kaken oppervlakkige verwondingen aan de romp en dijbenen toe te brengen wat net zo lang herhaald werd tot de prooi door bloedverlies of beschadigingen aan de beenspieren in elkaar stortte. Voor deze methode zijn geen speciaal lange tanden of een extreme bijtkracht nodig. Evenmin was het noodzakelijk erg hard te kunnen rennen want sauropoden konden alleen stappen en zich dus niet sneller voortbewegen dan een vijfentwintig kilometer per uur. Dit model past het beste bij de bekende kenmerken van "Giganotosaurus": de kaken zijn zeer lang, de tanden zijn tamelijk plat om beter door vlees te kunnen snijden, de kaakspieren zijn niet extreem versterkt, romp en staart zijn lang, de achterpoten zijn tamelijk kort, matig gespierd en door hun spreiding en brede voeten gebouwd op stabiliteit in plaats van snelheid. Het vreemde schouderblad kan gediend hebben als versteviging van de borstkas bij botsingen met de zware sauropoden. In 2005 publiceerde Therrien een studie naar de bijtkracht van theropoden. Die van "Giganotosaurus" was in absolute zin zeer groot, vijf maal zo hoog als bij een alligator, maar relatief beperkt: "Tyrannosaurus" kon nog eens driemaal harder bijten. De meeste kracht kon worden uitgeoefend met de uiterste voorkant van de kaken wat gezien werd als een aanpassing om oppervlakkige wonden toe te brengen aan grotere prooien. De verbreding van de kaken vooraan zou, behalve voor de versteviging, mede dienen om kleinere prooien te hanteren.
"Giganotosaurus" is dus heel anders gebouwd dan "Tyrannosaurus" die zich gespecialiseerd had in het bejagen van redelijk snelle Ceratopidae als "Triceratops" die ook nog eens agressief het gevecht konden aangaan. Diens bouw is meer gedrongen zodat hij wendbaarder werd; de achterpoten zijn lang om de snelheid te verhogen; de tanden zijn lang en D-vormig in doorsnede om snel beslissende diepe wonden te kunnen toebrengen; de schedel is verbreed en versterkt om de bijtkracht te vergroten. Sinds 1995 heeft men zich vaak de vraag gesteld welke van de twee dieren de sterkste was waarbij typisch de conclusie getrokken werd dat "Tyrannosaurus", immers aangepast aan het confronterend gevecht, het in zo'n direct gevecht van "Giganotosaurus" zou winnen. Wetenschappelijk gezien is dit probleem van weinig belang: de beide soorten waren geen tijdgenoten van elkaar en hadden ook geen leefgenoten in hun habitat die op elkaar leken. Dat laatste kwam weer doordat ze ieder erg efficiënt waren in het jacht maken op de belangrijkste prooidieren van hun leefgebied, die heel verschillende eigenschappen hadden.
Een ander verschil tussen "Giganotosaurus" en "Tyrannosaurus" hangt hier misschien ook mee samen: de eerste had hersenen met een grootte die ongeveer normaal was voor een basale theropode; bij de laatste waren ze met 350 cm³ een 30% groter. Wellicht dat "Tyrannosaurus" een groter brein had vanwege zijn jachttactiek die meer flexibiliteit vereiste. Het is echter problematisch om voor "Giganotosaurus" het omgekeerde te beweren: dat deze weinig hersens nodig had omdat hij toch maar op domme langzame sauropoden joeg. De meeste theropoden van het Mesozoïcum hadden ongeveer dezelfde relatieve hersengrootte, ongeacht hun prooi. Coria &amp; Currie berekenden vanuit de door hun geschatte herseninhoud van 275 cm³ voor "Giganotosaurus" zelfs een vrij hoog encefalisatiequotiënt van 1,9 maar gingen daarbij uit van een zeer lage gewichtsschatting van 4,16 ton. De reuklobben waren vrij lang wat wellicht duidt op een goede reuk; inclusief deze lobben is de breinlengte 18% groter dan die van "Carcharodontosaurus".
In 2001 poogden Mazzetta en de ingenieur R. Ernesto Blanco een schatting te geven van de maximumsnelheid van "Giganotosaurus". Ze concentreerden zich daarbij op de maximumlimiet voor de stabiliteit, die in gevaar kon komen als het tweevoetige dier door een te hoge snelheid niet meer in staat zou zijn de achterpoot op tijd weer te strekken, en berekenden dat een theropode ter grootte van "Giganotosaurus" en met een gewicht van negen ton zijn stabiliteit begon te verliezen bij veertien meter per seconde ofwel 50,4 kilometer per uur. Deze uitkomst moet gezien worden als een bovengrens en is daarbij problematisch doordat de onderzoekers uitgingen van een lage stapfrequentie omdat ze aannamen dat de achterpoot geheel gestrekt kon worden; in feite hielden theropoden de knie altijd gebogen aangezien deze ontwricht zou worden door een volledige strekking.
Bekendheid.
De ontdekking van een theropode groter dan "Tyrannosaurus" wekte veel ophef en in korte tijd is "Giganotosaurus" in een aantal documentaires verschenen.
"Electronic Arts" en "CapCom", twee bedrijven van PlayStationspellen, buitten de hype rond de nieuwe ontdekking ook uit. Electronic Arts toonde "Giganotosaurus" in "Jurassic Park Warpath" (1999), CapCom deed dat in "Dino Crisis 2" (2000).
"Jurassic World Domion," het zesde deel van de Jurassic Park franchise, gebruikte "Giganotosaurus" als de belangrijkste antagonist.

</doc>
<doc id="26392" url="https://nl.wikipedia.org/wiki?curid=26392" title="De bedevaart naar Mekka">
De bedevaart naar Mekka



</doc>
<doc id="26393" url="https://nl.wikipedia.org/wiki?curid=26393" title="Don (Rusland)">
Don (Rusland)

De Don (Russisch: Дон) is een rivier in het zuiden van Europees Rusland. Met een lengte van 1870 kilometer is het de vijfde langste rivier van Europa. Het stroomgebied meet 443.000 km². De langste zijrivieren zijn de Severski Donets met een lengte van 1053 km en de Chopor met een lengte van 979 km.
De Don ontspringt in de oblast Toela ten zuiden van Moskou. De rivier stroomt in zuidelijke richting en beschrijft in zijn benedenloop een grote oostwaartse boog. Hier komt de Don dicht bij de Wolga, waarmee ze sinds 1952 door het Wolga-Donkanaal is verbonden. In hetzelfde jaar werd ook het Stuwmeer van Tsimljansk aangelegd, dat zich even stroomafwaarts bevindt.
Het laatste traject verloopt in zuidwestelijke richting. Bij de monding in de Golf van Taganrog (Zee van Azov, Zwarte Zee) ligt een delta met drie bevaarbare armen, waarbij de zuidelijkste de hoofdtak is. Aan het begin van de delta ligt de stad Rostov aan de Don ("Rostov na Donoe"), met afstand de grootste stad aan de Don.
De Don heeft haar naam gegeven aan de Don-Kozakken, een van de grootste en bekendste Kozakkenvolken.
In de oudheid heette de Don "Tanais". De rivier werd destijds beschouwd als de oostgrens van Europa.

</doc>
<doc id="26394" url="https://nl.wikipedia.org/wiki?curid=26394" title="Vriezermarkt">
Vriezermarkt



</doc>
<doc id="26403" url="https://nl.wikipedia.org/wiki?curid=26403" title="Veldsterkte">
Veldsterkte

Met de veldsterkte van een vectorveld wordt vaak eenvoudig de vectoriële functiewaarde bedoeld, maar soms wordt er de lengte van die vector mee bedoeld.
Het veld kan bijvoorbeeld een magnetisch veld of elektrisch veld zijn. Met de veldsterkte drukt men uit hoe sterk het veld is op een bepaalde plaats in het veld, en eventueel de richting. Ook de zwaartekracht heeft een veldsterkte; de zwaarteveldsterkte (of gravitatieveldsterkte). Deze heeft als eenheid N/kg. De veldsterkte rond Brussel bedraagt ongeveer 9,81 N/kg.
Veldsterkte is een vector en heeft dus naast een grootte altijd een richting. Afhankelijk van de omgeving wordt de veldsterkte uitgedrukt in 2 of 3 componenten, in orthogonale richtingen gericht. Wanneer we spreken van de veldsterkte in een zeker punt, bedoelen we daarmee de vectoriële som van de afzonderlijke componenten.

</doc>
<doc id="26404" url="https://nl.wikipedia.org/wiki?curid=26404" title="Frequentieverschuivingsmodulatie">
Frequentieverschuivingsmodulatie

Frequentieverschuivingsmodulatie (Engels: "frequency-shift keying", FSK) is een vorm van frequentiemodulatie voor een discreet signaal. De verschillende waarden van het signaal worden gerepresenteerd door de verschillende waarden van de draaggolf. De frequentie van de draaggolf schuift als het ware mee met de waarde van het signaal. De eenvoudigste vorm is voor een digitaal signaal met als mogelijke waarden slechts 0 en 1. De frequentie van het signaal schuift heen en weer tussen de frequentie voor het weergeven van een 0 en de frequentie voor het weergeven van een 1. 
De onderstaande figuur toont een FSK-gemoduleerd signaal: de draaggolffrequentie verandert van de ene waarde naar de andere. Om de bandbreedte zo klein mogelijk te houden kan ook worden gekozen om de overgang geleidelijk te doen plaatsvinden.
Bij FSK wordt dus in het proces van de draaggolfopwekking ingegrepen. Voor toepassingen waarbij dit niet mogelijk is, of gecompliceerd is, wordt ook wel gebruikgemaakt van AFSK.
Programmavoorbeeld.
Programmaatje voor PowerBASIC of kloon.
 FUNCTION PBMAIN AS LONG
 LOCAL draaggolf AS SINGLE
 LOCAL modulatie AS SINGLE
 LOCAL i AS LONG
 pi## = 3.141592653589793##
 OPEN $file FOR OUTPUT AS #1
 FOR i = 0 TO 3600 STEP 1
 draaggolf = pi## / 180 * i
 IF i/720=INT(i/720) THEN modulatie = 1 - modulatie 'wissel tussen freq.
 x$ = FORMAT$(I&amp;,"* 0") + ","+ FORMAT$(SIN(draaggolf*(1+modulatie)),"* 0.000")
 PRINT x$
 PRINT #1, x$
 NEXT i
 CLOSE #1
 END FUNCTION

</doc>
<doc id="26406" url="https://nl.wikipedia.org/wiki?curid=26406" title="Fasemodulatie">
Fasemodulatie

Fasemodulatie (PM = "Phase Modulation", PSK = "Phase Shift Keying") is een modulatietechniek waarbij de fase-hoek van de draaggolf door het modulerend signaal gemoduleerd wordt. Fasemodulatie lijkt op frequentiemodulatie omdat de afgeleide van de fase de frequentie zelf is. 
De ontvangst van een PM-gemoduleerd signaal is (voor spraaksignalen) ook mogelijk met een FM-ontvanger. Het is dan wel beter om een eerste-orde integrerend filter na de demodulatie toe te passen, om het verschil tussen fase- en frequentiemodulatie op te vangen.
Een fasegemoduleerd signaal "u"t kan voorgesteld worden door:
Fasemodulatie wordt toegepast voor transmissie van digitale signalen zoals in modems en bij digitale geluidssynthese.

</doc>
<doc id="26407" url="https://nl.wikipedia.org/wiki?curid=26407" title="Hellenisme">
Hellenisme

Het hellenisme (Oudgrieks: Ἑλληνισμός, Latijn: hellenismos) is het verspreiden van de Griekse cultuur. De hellenistische periode was in engere zin het tijdperk waarin het oude Griekenland op zijn hoogtepunt was vanaf de veroveringen door Alexander de Grote tot de Romeinse verovering van Griekenland en het oude Nabije Oosten (334–30 v.Chr.). De hellenistische wereld besloeg het Macedonische Rijk (334–301 v.Chr. in stamland Macedonië, het Griekse vasteland en het voormalige Perzische Rijk van Egypte tot in het noordwesten van India) en de Griekse opvolgersstaten daarvan (de diadochenrijken), waarbinnen grootschalige handel en culturele uitwisseling op gang kwam. In ruimere maar minder gebruikelijke zin wordt met "hellenisme" gedoeld op iedere verbreiding van de Griekse cultuur buiten Griekenland en de Griekse koloniesteden (dus inclusief Epirus en de Griekse nederzettingen aan de Zwarte Zee en Middellandse Zee zoals op Sicilië en in Zuid-Italië ("Magna Graecia") die buiten de directe macht van de grote staten vielen) en de hellenisering van met name het Romeinse Rijk vanaf 7e eeuw v.Chr. tot de eerste eeuwen n.Chr.
Het leger van Alexander de Grote nam de Griekse cultuur met zich mee naar het oosten. Dit proces van culturele aanpassing op het hellenisme, ook wel hellenisering genoemd, was vooral van invloed op de oriëntaalse gebieden in het oude Nabije Oosten. Op zijn beurt had de oriëntaalse cultuur invloed op deze oud-Griekse cultuur. Deze mengcultuur bracht de hellenistische kunst voort. De hellenisering van de bevolking van het Nabije Oosten zorgde ervoor dat de stedelijke bevolking in Syrië en Klein-Azië nog tot ver in de middeleeuwen een vorm van Grieks spraken, het Koinè (κοινός, "Koinos", "algemeen").
Etymologie.
Ἑλληνιστής, "Hellenistes", betekende in het oude Griekenland 'iemand die Grieks spreekt'. Het woord hellenismós kwam ook voor en betekende 'imitatie van het Griekse'. De Duitse historicus Johann Gustav Droysen (1808–1884) noemde in 1836 voor het eerst "Hellenismus" als aanduiding van een tijdperk, dat later in het Nederlands werd vertaald als hellenisme. 
Het woord 'hellenisme' stamt van Hellas af, in het begin de naam voor een deel van Thessalië in het oude Griekenland, later voor geheel Midden-Griekenland en nog later voor Griekenland als geheel. Met hellenisering wordt ook 'vergrieksing' bedoeld. De Hellenen, de oude Grieken stamden volgens de Griekse mythologie van Hellen, Ἕλλην af, zoon van Deucalion, Δευκαλίων en Pyrrha, Πύῤῥα.
Geschiedenis.
De twintigjarige Alexander de Grote (r. 336–323 v.Chr.) volgde zijn vader Philippus II van Macedonië op. Hij onderdrukte enkele Griekse opstanden en stelde Thebe als afschrikwekkend voorbeeld door het met de grond gelijk te maken (behalve het huis van de dichter Pindarus, die hij erg waardeerde). Door zijn tochten naar Egypte, Voor-Azië en Perzië maakte hij in korte tijd van Macedonië een wereldrijk, het Macedonische Rijk.
Op tweeëndertigjarige leeftijd stierf Alexander in Babylon een plotselinge dood. Veldheren en stadhouders vochten met elkaar over de opvolging, een strijd die wel vijftig jaren duurde. Toen kwam er wat rust; het uitgestrekte wereldrijk was uiteengevallen in drie grote rijken van "de diadochen" ("opvolgers"):
Daarnaast ontstond in Klein-Azië een aantal kleinere "hellenistische" vorstendommen waarvan Pérgamon de grootste rol heeft gespeeld. Griekenland zelf behoorde aan Macedonië; de pogingen zich vrij te maken mislukten door onderlinge verdeeldheid. Thracië, dat onder Lysimachos (r. 305–281 v.Chr.) een zelfstandig koninkrijk was, twee decennia West- en Noord-Klein-Azië overheerste en kortstondig ook Macedonië, werd er na diens dood weer door geannexeerd.
Als eindpunt van de hellenistische periode wordt de Romeinse verovering genomen, waaronder de annexatie van het Griekse schiereiland en de verovering van Egypte (30 v.Chr.).
Cultureel had het hellenisme zijn doorwerking tot in de Romeinse keizertijd, de late oudheid en het Byzantijnse Rijk. Via deze weg heeft het hellenisme ook een grote betekenis gehad voor de westerse beschaving. Het Grieks bleef, ook na de verovering door het latijnstalige Rome, in de oostelijke helft van het Romeinse Rijk de overheersende taal. Ofschoon de zelfstandige politiek van de hellenistische koninkrijken hiermee ten einde was, was ondertussen het hellenisme de overheersende cultuur onder de besturende elite van het Romeinse Rijk geworden. Men kan dus zeggen dat de Romeinen de Grieken politiek overwonnen terwijl tegelijkertijd de Grieken de Romeinen cultureel overwonnen door middel van het hellenisme.
Cultuur, filosofie en wetenschap.
De vroege dood van Alexander de Grote belette het ontstaan van een hecht wereldrijk, maar zijn werk had grote gevolgen voor de beschaving: hij opende de wereld voor de Griekse of Helleense cultuur en verzekerde daardoor zijn voortbestaan. Hij wilde de regionale Helleense beschaving, vermengd met oosterse beschavingselementen, zien uitgroeien tot een internationale hellenistische cultuur. Alexander, die de Griekse én oosterse cultuur bewonderde, streefde naar een samenwerking der volken. Daartoe stichtte hij steden met een gemengde, multi-culturele bevolking; de taal in de hogere kringen van de hellenistische staten was het Grieks. Verscheidene hellenistische staten beleefden een tijdlang een hoge geestelijke bloei. Vele Grieken trokken als handelaar, kunstenaar, dichter of geleerde naar de hellenistische hoofdsteden.
Na de Slag bij Chaeronea, waar het vrije Hellas geen stand had weten te houden, verplaatste het zwaartepunt van de Griekse cultuur zich binnen enkele decennia van Athene naar de door Alexander gestichte stad Alexandrië, het nieuwe middelpunt van de toen beschaafde wereld. De multiculturele stad groeide uit tot een verzamelplaats van kunstenaars en geleerden en bezat het beroemde Mouseion, de grootste bibliotheek en studiecentrum van de oudheid. Ook al lag het culturele zwaartepunt nu in Alexandrië en andere hellenistische hoofdsteden, voor de beoefening van de wijsbegeerte bleef Athene hét centrum. In het Romeinse wereldrijk werd het hellenisme een hoofdbestanddeel van de Romeinse cultuur. Men hoorde pas bij de Romeinse elite en toonde zich beschaafd als men een grote kennis van de Griekse beschaving had en naast Latijn ook Grieks sprak.
Hellenistische invloeden strekten zich uit tot handel en verkeer, literatuur, wetenschap, filosofie en de kunst, waaronder bouwkunst en beeldhouwkunst. Kenmerken van het hellenisme waren, naast syncretisme, onder meer internationalisering (onder meer in handel en verkeer), systematisering (stedenbouw), realisme (in de beeldende kunsten in het algemeen), veel expressie, veel beweging via diagonale lijnen en individualisme (portretkunst). Grote veranderingen vonden plaats in de literatuur, zoals in de poëzie, romanverhalen, reisverhalen en avonturenverhalen. De hellenistische wereldbeschouwing wordt meer gekenmerkt door antropocentrisme dan door theocentrisme.
Het hellenisme heeft grote namen voortgebracht, zoals de wetenschappers Eratosthenes, Archimedes, Aristarchus van Samothrace, Aristarchus van Samos en Euclides, filosofische scholen als die van de epicuristen, de stoïcijnen en de neoplatonici, en de grote en belangrijke bibliotheken van Alexandrië en Pergamum.
Kunst en architectuur.
Het hellenisme veranderde het raamwerk voor kunst en architectuur van de Grieken. Alexander de Grote en de hellenistische heersers na hem stichtten een groot aantal nieuwe steden, die tempels, gymnasia, theaters en pleinen nodig hadden en dus rijke ontwikkelingsmogelijkheden boden aan architecten en ambachtslieden. De residenties van de heersers werden tot centra van hofkunst, in het middelpunt waarvan de heerser zelf stond. Pergamon is een bijzonder treffend voorbeeld van een dergelijke residentiestad. Maar ook de stedelijke hogere klassen werden steeds meer over hun roem bij het nageslacht bezorgd en lieten ter positieve beïnvloeding daarvan hun werken door erestandbeelden documenteren.
De kunst van de hellenistische periode verschilde van zijn voorgangers vooral door de intensieve confrontatie met de Oriënt en de barbaren. Er ontwikkelden zich hybride vormen tussen de Griekse en oriëntaalse kunst, bijvoorbeeld in het oosten van het huidige Iran. Tezelfdertijd zag men in de beeldhouwkunst een versterkt streven naar realisme, met inbegrip van afbeeldingen van de in klassieke periode verwaarloosde lagere klassen van de samenleving en dat soms doorschoot naar het groteske. Belangrijke kenmerken van de hellenistische kunst zijn expressionistische stijlelementen en pathetische motieven (voorbeelden:" De dronken oude vrouw" en de "Barberinische Faun", beide in de Glyptotheek in München) alsook het uitbeelden van de personages in de ruimte. Daarnaast was een belangrijk kenmerk van de hellenistisch kunst de ondersteuning van de zelfrepresentatie van de heersers. Door het gebruik van goddelijke attributen, werd de prominente positie en het triomfalisme van de vorst benadrukt.
Als er boven uitstekende werken uit de hellenistische kunst kunnen in het bijzonder worden genoemd: de Galliër-anathemen van Attalos I (bewaard gebleven in Romeinse kopieën, bekend zijn vooral de "stervende Galliër" en de "Galliër die zijn vrouw doodt"), het Pergamon-altaar in Berlijn, de Nikè van Samothrake, de Aphrodite van Milos (of Melus, ook Venus van Milo, beide in het Louvre) en als een van de laatste grote artistieke creaties van het hellenisme, de Laocoön-groep in Rome. Burckhardt bedacht voor de ontroerende, emotionele stijl van deze beelden de term Pergamenische barok.
Literatuur.
De literatuur van het hellenisme heeft een aantal opmerkelijke werken voortgebracht. In het bijzonder de geschriften van Kallimachos, de belangrijkste Alexandrijnse dichter, en zijn leerlingen, waaronder Apollonius van Rhodos moeten worden genoemd. Apollonius' beroemdste werk was de (Ἀργοναυτικά "Argonautica") over de Argonauten. In de hellenistische tijd ontstond ook de geromantiseerde Alexanderroman, die tot in de moderne tijd een grote populariteit genoot. In de middeleeuwen was dit genre na de bijbel zelfs het meest verspreide boektype. Alexanderromans werden van Europa tot in Zuidoost-Azië gelezen. Ook werken van historici over Alexander de Grote en zijn daden waren zeer geliefd.
In het algemeen kan worden gesteld dat de hellenistische literatuur zich weliswaar grotendeels bewoog binnen het kader van reeds eerder ontwikkelde genres (drama, elegie, epigram, epos, hymnen, lyriek, enz.) bewoog, maar dat het deze gebieden ook verder ontwikkelde en zelfs soms opnieuw herschiep. Op het gebied van de komedie was vooral Menander van belang, die samen met de beroemde filosoof Epicurus in Athene als ephebe diende. Alleen de roman wordt als een oorspronkelijke ontwikkeling uit de hellenistische periode gezien. Men kende zowel avonturen- en liefdesromans alsook reisboeken. In tegenstelling tot de oudere genres wordt de roman in proza geschreven, wat op een lezerspubliek wijst; dit in tegenstelling tot de luisteraars bij publieke opvoeringen bij andere genres. Dit is een sterke aanwijzing voor de verspreiding van een eigen boekcultuur in de hellenistische steden.
Dit transformatieproces in de literatuur werd bevorderd door een nieuwe vorm van openbare beschaving, zoals belichaamt door openbare scholen en vooral door het uitgebreide bibliotheekwezen in de hellenistische periode. De bovengenoemde bibliotheken maakten het de wetenschappers en literatoren voor het eerst mogelijk om zich op grote schaal op reeds eerder geanalyseerde materiaal te verlaten en hun relatie daartoe te bepalen.
Wetenschap en onderzoek.
In de Diadochentijd namen wetenschap en technologie een hoge vlucht. Hier wist men nog tot in de moderne tijd van te profiteren. Alexander de Grote werd op zijn grote veroveringstocht al vergezeld door landmeters. Hun metingen waren van grote waarde voor de geografie. Tijdens het hellenisme werden een aantal van de belangrijkste filosofische stromingen gevormd (zie bijvoorbeeld de stoa, het epicurisme en de Peripatetische School). Ook de wiskunde, kunst en geneeskunde konden zich in deze productieve tijd verder ontwikkelen.
Vanaf de Diadochentijd werd Alexandrië met zijn Mouseion en de bijbehorende bibliotheek van Alexandrië, waar de patronagepolitiek van de Ptolemaeën een belangrijke rol speelde, het centrum van de Griekse geleerdheid. Het in het paleisgebied van de stad gelegen Mouseioncomplex laat zich nog het best met een moderne universiteit vergelijken. Met zijn collegezaal, de tot gesprekken uitnodigende wandelgangen en de gemeenschappelijke eetzaal van de plaatselijke "filologen" vormde het een wetenschappelijk en cultureel centrum. Onder leiding van een hogepriester verdiepte men zich naast de filosofie ook in de natuurwetenschappen en geneeskunde. Hier kwam de geografische wiskunde tot volledige ontwikkeling. Ook werden er belangrijke bijdragen aan de filosofie en astronomie geleverd. De artsen in Alexandrië, met name Herophilos en Erasistratos waagden zich als eersten aan een uitgebreide studie van de menselijke anatomie. Bij deze studies voerden zij secties uit op de lijken van terechtgestelde misdadigers. Ook de beroemde Eratosthenes werkte hier. De wetenschappers, literatoren en kunstenaars, die in het Mouseion actief waren, konden tot op grote hoogte zelf bepalen, waar zij zich mee bezig wilden houden. Zo ontstond een internationale gemeenschap van geleerden, die al snel de aandacht van de satirici op zich wisten te vestigen. In "Athenaeus 22 D" worden zij met vogels vergeleken, die zich in de kooi van het Mouseion volvraten en de koning met hun gekibbel amuseerden.
De tot het Mouseion behorende bibliotheek bestond tot uit 700.000 rollen. Vooral Ptolemaeus II Philadelphus, de zoon en opvolger van Ptolemaeus, zette zich zeer in voor de uitbreiding van de bibliotheek. Hij liet de geschriften van de Grieken, Chaldeeën, Egyptenaren, Romeinen en Joden verzamelen, verwierf zich de bibliotheek van de aan het begin van de Diadochentijd gestorven Aristoteles en kocht vooral in Athene en op Rhodos veel boeken. Kallimachos stelde de eerste bibliotheekcatalogus op. De eerste hoofdbibliothekaris was Zenodotus van Efeze. De grote bibliotheek van Alexandrië had een positieve invloed op de ambitie van de heerser van het zich net van Seleucidische Rijk losgemaakte Pergamon (aan de westkust van het huidige Turkije). Ook daar begon men nu boeken te verzamelen en te laten kopiëren. Het door Ptolemaeus II van Egypte opgelegde exportverbod voor papyrus ("chartae") omzeilden men in Pergamon door in plaats van papyrus gebruik te maken van het net ontwikkelde perkament. Later schonk Marcus Antonius aan Cleopatra VII, de laatste Ptolemaeïsche heerseres, 200.000 rollen uit de bibliotheek van Pergamon.
Het astronomische werk van Eudoxus van Cnidus (gestorven in 352 v.Chr.) werd in de 3e eeuw voor Christus verder ontwikkeld door Aristarchos (gestorven in 230 v.Chr.) en Eratosthenes (gestorven 202 v.Chr.). Aristarchos legde het fundament voor het heliocentrische wereldbeeld en beweerde in zijn werken dat de aarde om zijn as draaide (omwenteling van de aarde). Eratosthenes wist de omtrek van de aarde met grote nauwkeurigheid te berekenen en schiep het systeem van meridianen. Al in de tijd van Alexander zeilde Pytheas tot in de Noordzee en ontdekte hij het tegenwoordige Verenigd Koninkrijk. Ptolemaeus II Philadelphus, de zoon van de Ptolemaeus, zond gezanten naar India en stuurde ontdekkingsreizigers naar de binnenlanden van Afrika. Ook op het gebied van de technologie werd veel vooruitgang geboekt. Mede daardoor konden Archimedes en Hero van Alexandrië enkele decennia later hun belangrijke uitvindingen doen. Al in de diadochentijd liet Demetrios Poliorketes een als "Helepolis" (ἑλέπολις) bekendstaande, enorme belegeringstoren construeren, waarmee hij Rhodos aanviel.
Ook terwijl Alexandrië door de Ptolemaeën systematisch werd uitgebouwd tot het culturele centrum van de hellenistische wereld, werden de andere steden niet verwaarloosd. Vooral het Griekse moederland werden door de Diadochen steeds meer met schenkingen in allerlei vorm bedacht. Seleucus gaf de door de Perzische koning der koningen Xerxes 200 jaar eerder uit Athene geroofde bibliotheek van Pisistratus weer terug. Om de Griekse openbare meningsvorming in hun voordeel te benutten, ondersteunden de Diadochen de verschillende steden (Poleis) financieel door stichting en de bouw van diverse bouwwerken, zoals het Olympieion in Athene. Deze ogenschijnlijke ondersteuning van het culturele leven en de financiële situatie van de Griekse steden stond in contrast met de toenemende en verregaande politieke machteloosheid. De gemeentelijke autonomie beperkte zich steeds meer tot interne stedelijke zaken. Buitenlandse politiek, defensie en belastingen werden volledig door de Diadochenheersers bepaald. Desondanks werden de Griekse steden behoedzaam behandeld. Zo kon cultuur en wetenschap zich in de hellenistische periode in de steden op een manier ontwikkelen, die van het hellenisme als het ware de moderne tijd van de klassieke oudheid maakte.

</doc>
<doc id="26409" url="https://nl.wikipedia.org/wiki?curid=26409" title="Amazonen">
Amazonen

Amazonen (Oudgrieks: , ' of , ') was de naam die de Grieken gaven aan een mythisch volk van vrouwelijke strijders, die in de epiek voorbij Troje en ook in Thracië werden gesitueerd. In de 6e eeuw v.Chr. dacht men dat ze in Scythië woonden, in de 5e eeuw v.Chr. situeerde men hen in Themiscyra nabij de Thermodon en in de hellenistische periode werden ze in het verre oosten en westen gesitueerd.In de westerse moderniteit, vooral in de populaire cultuur, wordt het begrip Amazonen ook gebruikt voor alle vrouwelijke krijgers en maatschappijen waarin er enkel vrouwen zijn of vrouwen duidelijk op het voorplan staan. Op basis van het verslag van Francisco de Orellana gaf men de Zuid-Amerikaanse Amazonerivier haar naam naar de vrouwelijke strijders die deze daar had ontmoet.
Naamherkomst.
In het verleden is vaak gesteld dat 'Amazonen' is afgeleid van het Griekse "a-mazos" dat "zonder borst" betekent. Een van de vele Amazonenmythen verhaalt dat deze vrouwen hun rechterborst verwijderden om beter te kunnen boogschieten. Diodoros van Sicilië, die de gewoonte had om de afschuwelijkste details van dit volk te beschrijven, meende dat de rechterborst van jonge meisjes zodanig werd verbrand dat deze zich in de puberteit niet kon ontwikkelen. Door de afwezigheid van de rechterborst kon de boog dan optimaal gehanteerd worden, en waren ze opperbeste krijgers. Of deze stelling op realiteit berust, kan niet met zekerheid gezegd worden. Op oude schilderingen zijn de Amazonen dikwijls afgebeeld met beide borsten, waarvan één bloot. Dit vooral om hun status van vechtende vrouwen aan te tonen.
Andere verklaringen voor de naam Amazonen zijn dat deze is afgeleid van de naam Imazighen (Amazigh), de aanduiding voor de Noord-Afrikaanse Berbers, of van het Iraanse "ha-mazan", dat oorspronkelijk "strijders" betekent. Een laatste verklaring is dat de Amazonen hun naam danken aan hun verering van de maangodin Artemis en dat de oorsprong van hun naam teruggaat naar het Oudkaukasische woord "maza", dat "maan" betekent.
Geschiedenis.
In vergelijking met de helden Herakles, Theseus, Perseus en Achilles, lijken de Amazonen in de mythologie maar een geringe rol te spelen. De motieven hiervoor sluiten goed aan bij de mentaliteit van de oudheid. De mythes toonden aan dat het fout was voor vrouwen om zich niet aan te passen aan de Griekse samenleving, ze werden hiervoor bestraft.
In de historische geschriften van Diodoros werd het gebied in Noord-Turkije, waar nu nog steeds wilde paarden ronddraven, aan de Amazonen toegeschreven. Hun thuis bevond zich volgens Diodoros in de monding van de rivier de Thermodon, nu Terme Çay genoemd, wat in het Turks eigenlijk Thermische kreek betekent. Deze rivier stroomt 50 km ten oosten van de stad Samsun (vlak bij het dorpje Dündartepe waar later archeologische vondsten zijn gedaan), dat aan de kust van de Zwarte Zee ligt. Dit was een afgezonderd gebied, met in het zuiden en oosten hoge bergen, in het westen de brede rivier de Yesil Irmak, en in het noorden de Zwarte Zee.
Aan de oevers van de Thermodon bevond zich de stad Themiskyra, een stad die aan de Amazonen werd toegeschreven. Deze stad zou door de Amazonenkoningin Lysippe zijn gebouwd. Volgens de mythe bouwde ze er een tempel ter ere van Artemis, de godin van de jacht, waar offers werden gebracht op een zwarte steen. Lysippe leidde militaire expedities en veroverde het land tot de Tanais-rivier. Ze stierf eervol op het slagveld. Haar naam betekent "zij die de paarden loslaat".
Haar dochter werd in de mythe de volgende Amazonenkoningin, en ging verder met de oude tradities in het trainen van vrouwen. Onder haar bevel vochten ze het gebied rond hen aan. Het rijk strekte zich al snel verder naar het westen uit, tot aan Thracië. In het oosten reikte hun macht tot aan Syrië, in het noorden zelfs verder dan de Kaukasus.
Een ander verhaal is dat de Amazonen dikwijls geslachtsgemeenschap hadden met de Gargariërs. Volgens deze mythe zouden de Gargariërs en de Amazonen ooit een gemengd volk zijn geweest in Themiskyra. De Gargariërs werden onderdrukt, en ingezet voor de huishoudelijke taken zoals het bewerken van textiel en het bereiden van voedsel, terwijl de Amazonen hun gebied uitbreidden via de kustlijn van Kaukasus tot Thracië. Toen de Gargariërs in opstand kwamen, stuurden de Amazonen hen met de steun van de Thraciërs en Euboeërs naar de Kaukasus. Ze troffen een regeling voor het overleven van beide gemeenschappen. Ze hadden nog steeds geslachtsgemeenschap met elkaar en de vrouwelijke nakomelingen werden aan de moeders afgegeven. Wanneer het een jongetje was, bleef het kind bij de Gargariërs.
Uiteindelijk zouden de Amazonen naar de westkust van Anatolië zijn verdreven, waar zij nog geruime tijd standhielden. Koningin-priesteres Penthesilea, dochter van oorlogsgod Ares, werd in Homeros' "Ilias" door de held Achilles in de strijd gedood. Toen hij het helmlid van de verslagen tegenstander opende, was hij verbaasd het gezicht van een vrouw te zien, en volgens hem een mooi gezicht ook, zodat hij zijn krijgsdaad ging betreuren.
Rond de Zwarte Zee leefden tot in de achttiende eeuw van onze jaartelling vrouwen die zich kleedden in "mannenkleren", schrijlings te paard reden en naast de mannen in de oorlog vochten.
Cultuur.
De Griekse schrijver Pausanias vermeldt dat de eerste tempel in Delphi in legendarische tijden door vrouwen werd gebouwd. Op de friezen van de latere tempel zijn nog Amazonen te zien. Afbeeldingen van Amazonen wijzen er op een latere gewelddadige overname, die symbolisch verbeeld wordt in de mythe van Apollo die de Python doodt. (De Python was het symbool van de slangengodin, symbool van de eredienst aan de godin).
Ook de tempel van Artemis in Efeze was door Amazonen gebouwd.
Het heiligdom te Efeze was veel ouder dan het Artemision zelf. Pausanias beweerde dat dit heiligdom van Artemis er al zeer lang voordien was. Hij zegt met zekerheid te weten dat het reeds jaren voor de Ionische migratie bestond en zelfs ouder was dan het profetische heiligdom van Apollo in Didyma. Volgens hem maakten de Leleges en Lydiërs de oorspronkelijke pre-Ionische bevolking van de stad uit. Kallimachos schreef in zijn "Hymne aan Artemis" de oorsprong van de "temenos" te Efeze toe aan de Amazonen. Kallimachos vermoedde dat de eredienst van deze Amazonen reeds draaide rond een cultusbeeld ("bretas").
Wapens.
In de Griekse kunst worden Amazonen afgebeeld met maanvormige schilden. In vroegere schilderingen was het schild van de Amazonen nog rond, maar in de loop van tijd nam het een maanvormige gestalte aan. Een verklaring hiervoor is dat de Amazonen - of Maanvrouwen zoals Graves hen beschreef - volgens de mythe de maangodin Artemis aanbaden. Artemis is de dochter van Zeus en Leto, tweelingzus van Apollo en ze behoort tot de twaalf goden van het Pantheon. Artemis is zowel godin van de jacht als godin van de maan. Het maanvormige schild van de Amazonen staat dus symbool voor de toewijding aan Artemis.
Verder worden de Amazonen afgebeeld met speren, pijl-en-boog, zwaarden en bijlen. De labrys, de dubbelzijdige bijl die ook gebruikt werd door de godin Artemis, was een ritueel symbool dat alleen gedragen werd door vrouwen (voor de Amazonen ook al in het Minoïsch Kreta).
Kleding.
Amazonen werden niet in traditionele vrouwenkleding afgebeeld. In plaats van de zware stola's droegen zij korte tunieken, vaak met mooie patronen, met een split waardoor het lichaam, met nadruk op de borsten, goed te zien was. Op het hoofd droegen zij een Frygische muts met zilveren en gouden parels versierd, en soms een helm. Om hun middel droegen zij vaak een riem. Zo ook met Hippolyte, die volgens de mythe een speciale gordel van Ares had gekregen. Verder waren ze versierd met gouden armbanden, oorbellen en kettingen. Aan hun voeten droegen ze lange dunleren laarzen. Ook de vacht van dieren komt vaak terug in de afgebeelde kleding. Verder is de Amazone ook dikwijls afgebeeld met een lange dunne broek en een harnas.
Dat een vrouw een broekpak droeg was in die tijd niet gebruikelijk. Maar afbeeldingen van Amazonen hadden nog meer ongebruikelijke trekjes, zoals het paardrijden. Het verhaal gaat dat zij de eersten waren die het paard getemd hebben gekregen, en dat ze trainden op het paard. Er werden gevechten beschreven waarin de Amazone op het paard strijdt, met een zwaard in plaats van een teugel in haar hand.
Hun bekwaamheid als uitstekende ruiters werd in de mythen benadrukt, en het duurde niet lang of het paard werd het symbool voor de Amazone. De toegedichte ruiterprestaties, gebaseerd op kracht, instinct en lenigheid, zouden hen bijna onoverwinnelijk hebben gemaakt. In gevaarlijke situaties waarin de vijand op het slagveld te dichtbij kwam, werd hij aangevallen met de speer. Op afstand kon de Amazone in volle galop de boog zo regelmatig en nauwkeurig hanteren alsof ze te voet vocht. Er werd verteld dat de Amazone zelfs achterstevoren op het paard nog net zo nauwkeurig en snel kon schieten als ze het paard kon laten draven. Verhalen deden de ronde dat Amazonen zo gehecht waren aan hun paarden, dat ze hun kinderen lieten zuigen aan de borst van het paard. De magische verbinding met dit dier (paarden hebben maanvormige voetafdrukken) komt tot uitdrukking doordat in hun namen vaak het Griekse woord "hippos" voorkomt; dit is Grieks voor "paard". De band tussen hen zou zelfs zo goed zijn geweest dat sommige Amazonen begraven werden met hun paard.
Amazonen in klassieke mythologie en andere bronnen.
De Griekse mythen vertellen ons dat Amazonenstammen Cappadocië, Samothrake en Lesbos bezetten en de steden Smyrna, Efese, Cymes, Myrine en Paphos stichtten. De Amazonen zouden ook Troje te hulp zijn gekomen tijdens de Trojaanse Oorlog.
Penthesileia was de priesteres-koningin van de Amazonen, en zij viel onder het zwaard van Achilles, die haar lijk dadelijk verkrachtte. Waarschijnlijk zou het een magische charmeringsdaad zijn geweest met als doel haar wraakzuchtige geest te bezweren. De Grieken waren namelijk doodsbang voor de geesten van verslagen Amazonen. Ze noemden die ‘De Mooien’ en bouwden zelfs heiligdommen voor ze, en brachten er zoenoffers, nog tot eeuwen na de oorlog.
Theseus, koning van Athene, schond met geweld de Amazonische wet op het matrilokaal huwelijk, door hun koningin te kidnappen, die variërend Hippolyta, Antiope of Melanippe (‘Zwarte Merrie’) wordt genoemd. Sommigen zeiden dat Antiope de zuster was van Hippolyta. Deze eerste werd door Theseus verslagen, de laatste door Herakles die haar magische gordel wilde stelen. Uit wraak voor de kidnapping vielen de Amazonen toen furieus Griekenland binnen, vernielden er kuststeden en belegerden ten slotte Athene.
De Griekse mythen noemen verschillende vrouweneilanden, waar Amazonen zonder mannen leefden, die enkel met naburige mannenkolonies contact wilden in perioden dat ze nageslacht wensten te verwekken. Taurus, Lemnos en Lesbos waren dergelijke plaatsen die door Amazonen bezet werden.
De Grieken waren blijkbaar doodsbang voor de Amazonen, en bijgelovig bovendien. Ze beweerden dat de vrouwen van Taurus mannen aan hun godin offerden, als die op het eiland aanmeerden. De vrouwen van Lemnos waren zelfs in opstand gekomen tegen hun eigen echtgenoten en hadden die allen tegelijk omgebracht. 
Amazonen in de Ilias.
In de aan Homeros toegeschreven "Ilias" spelen de Amazonen een marginale rol.
Kennelijk kon de dichter ervan op aan, dat zijn publiek vertrouwd was met de verhalen over de Amazonen. Ook wordt duidelijk dat de Amazonen beschouwd worden als iets uit het grijze verleden, waar de karakters in de "Ilias" op terugkijken. Volgens het epos wonen de Amazonen in Lykia, dan wel rond de rivier de Sangarios, dus in het westen van Klein-Azië.
Amazonen in de Romeinse legenden.
Aangezien de Romeinse mythologie bijna in haar geheel van de Griekse mythologie is overgenomen, kan men ook hier legenden verwachten waarin Amazonen een rol spelen. De voorstellingen van bepaalde godheden zoals Diana zijn er ongetwijfeld op geïnspireerd.
Andere toespelingen op Amazonen.
Volgens de Ouden waren de Amazonen de eerste paardentemsters.
Verband met de Scythen.
Volgens Herodotus waren de Scythen een stam van halfnomaden, bij wie de Amazonen aansluiting vonden en die samen met hen het paardrijden leerden. De twee volksstammen hadden gemeenschappelijke belangen in de verdediging tegen nomadische indringers enerzijds en in voortplanting voor hun voortbestaan anderzijds.
De Grieken zouden de Amazonen overwonnen hebben in de 'slag bij de Thermodon' en de overlevenden in drie schepen hebben vervoerd. Op open zee wierpen de Amazonen de Griekse mannen overboord en belandden bij de 'Klippen' (Cremni), in het land van de 'onafhankelijke Skythen', aan de Zee van Azov (Palus Maeotis). Ze plunderden een paardenfokkerij en stroopten het land van de Scythen af. Het volk, de taal en de kleding van de Amazonen waren de Scythen onbekend. Toen ze er achter kwamen dat het vrouwen waren, stuurden ze jonge mannen op hen af, die hun kamp dichtbij dat van de Amazonen opsloegen. De Amazonen merkten dat de jongelingen niet met kwade bedoelingen waren gekomen. Het kwam tot seksueel contact en de legerkampen werden verenigd. De mannen konden de taal van de Amazonen niet leren, maar de Amazonen begrepen wel de taal van de mannen. De mannen gingen naar hun ouders om een aandeel van hun bezittingen te krijgen en keerden daarna naar hun Amazonen terug. De Amazonen wilden nu het land verlaten en zich aan de overkant van de Don (Tanais) vestigen. 'Ze staken de Don over en reisden drie dagen gaans vanaf de Don naar de opgaande zon, en drie vanaf de Zee van Azov naar de noordenwind.' Ze vestigden zich in 'Sauromatië'. De 'Sauromatenvrouwen' (Amazonen) bleven hun oude levenswijze trouw. De Sauromaten spraken verbasterd Scythisch, 'want de Amazonen hebben het [Scythisch] nooit behoorlijk geleerd.' Vóór het huwelijk moest een meisje een vijandelijke man hebben gedood en als aan deze wettelijke voorwaarde niet werd voldaan, ging een huwelijk niet door. De Scythen noemden de Amazonen "Oiorpata" (mannendoders, van "oior" man, "pata" doden).
Latere hypothesen en onderzoek rond de mythische Amazonen.
Romeinse historici.
Diodoros Siculus merkt in de eerste eeuw van onze jaartelling op:
Middeleeuwse speculaties.
Middeleeuwse historici zeiden dat Amazonen de stad Ulm van voor de tijd van Abraham tot in de tijd van Alexander de Grote bestuurden. Deze stad was beroemd om de 'heilige olmen' (ulmae) van de bossen waar men Diana of Artemis vereerde.
Leonhards hypothese.
W. Leonhards stelde als hypothese dat de Amazonen overeenkwamen met de Hettieten.
Het onderzoek van J. Davis-Kimball.
Er is uitgebreid onderzoek gedaan door de Amerikaanse archeologe J. Davis-Kimball naar de historische achtergronden van het mythische verhaal van de Amazonen. Zij is uitgegaan van de ontdekking in 1994 van een ronde grafheuvel, een koergan, in het zuiden van Rusland nabij Pokrovka, vlak bij de grens met Kazachstan, waar blijkbaar zo'n 2500 jaar geleden een krijgsvrouw werd begraven.
Bekende Amazonen.
Proclus was degene die de verloren gegane Epische Cyclus samenvatte: de "Aethiopis" van Arctinos van Milete, waar slechts vijf regels van zijn overgebleven in een citaat. Dit gaf de gebeurtenissen van het leven van Penthesilea weer. Het verhaal van Penthesilea vloeit zo vlot vanuit de "Ilias" in de Epische Cyclus over dat een bepaalde manuscripttraditie van de "Ilias" eindigt met:
Een van de "Attische vazenschilders" uit het midden van de 5e eeuw v.Chr., leerling van Polygnotus maakte een beroemde afbeelding van deze priesteres-koningin.
Naast Penthesilea, die door Achilles werd gedood, worden in de antieke literatuur nog twaalf andere Amazonen bij naam genoemd, die het belegerde Troje te hulp snelden, zoals Antibrote, Ainia, en Cleite. De overigen waren Alcibië, Antandre, Bremusa, Derimacheia, Derinoë, Harmothoë, Hippothoë, Polemusa, en Thermodosa. Maar het schip van Cleite werd van zijn koers geblazen en geraakte nooit in Troje.
"Amazonen"-volkeren in andere streken van de wereld.
In Libië, dat destijds in de Oudheid gelijk stond aan Noord-Afrika minus Egypte, zouden volgens Herodotus Libische Amazonen zijn voorgekomen. Diodoros noemde hen de 'Krijgsvrouwen van Libië'.
Chandragupta Maurya, de eerste keizer van een grotendeels verenigd India en geboren rond 340 v.Chr. beschikte permanent over een eigen regiment 'Indiase Amazonen', dat geheel uit vrouwelijke krijgers bestond, die enkel rechtstreeks aan zijn bevel gehoorzaamden, en dat hem steeds bij zijn veldtochten vergezelde.
Toen de conquistador Francisco de Orellana in 1541 met enkele honderden manschappen een stroom afvoer dacht hij op een bepaald moment dat de krijgers die hem en zijn manschappen met vergiftigde pijlen bestookten, vrouwen waren. In het reisverslag werden zij "Amazonen" genoemd en zo kreeg de grootste stroom ter wereld zijn naam: de Amazone.
In West-Afrika kende men ook vrouwelijke krijgers, zoals de "Ahosi" in wat nu Benin is.

</doc>
<doc id="26410" url="https://nl.wikipedia.org/wiki?curid=26410" title="TurboBASIC">
TurboBASIC

De programmeertaal TurboBASIC werd in 1987 door de firma Borland op de markt gebracht na de succesvolle introductie van TurboPascal. TurboBASIC was hoofdzakelijk ontworpen door de Amerikaan Robert Zale.
TurboBASIC bood als eerste product een volwaardige BASIC-compiler die op een PC programma's kon compileren tot kleine en snelle applicaties. Tot die tijd was men aangewezen op producten als GW-BASIC, een langzame interpreter. 
Hoewel in de eerste jaren na introductie het product een grote vlucht nam, viel de ontwikkeling bij Borland stil, aangezien men zich daar wilde richten op de talen TurboPascal en Turbo C.
In 1991 kocht ontwikkelaar Robert Zale de rechten van TurboBASIC om de compiler verder te ontwikkelen. Vanwege merkenrecht bedong Borland wel dat het prefix "Turbo" niet meer gebruikt mocht worden. Daarom is de opvolger van TurboBASIC uiteindelijk in 1991 uitgekomen onder de naam PowerBASIC.

</doc>
<doc id="26411" url="https://nl.wikipedia.org/wiki?curid=26411" title="Turbo BASIC">
Turbo BASIC



</doc>
<doc id="26412" url="https://nl.wikipedia.org/wiki?curid=26412" title="Talmoed Bavli">
Talmoed Bavli



</doc>
<doc id="26413" url="https://nl.wikipedia.org/wiki?curid=26413" title="Talmoed Jeroesjalmi">
Talmoed Jeroesjalmi



</doc>
<doc id="26414" url="https://nl.wikipedia.org/wiki?curid=26414" title="Jeruzalemse Talmoed">
Jeruzalemse Talmoed



</doc>
<doc id="26415" url="https://nl.wikipedia.org/wiki?curid=26415" title="Babylonische Talmoed">
Babylonische Talmoed



</doc>
<doc id="26416" url="https://nl.wikipedia.org/wiki?curid=26416" title="DOS (besturingssysteem)">
DOS (besturingssysteem)

Het acroniem DOS staat voor "disk operating system", oftewel een besturingssysteem voor apparaten met schijfstations (diskdrives). Bij de opkomst van computers met diskette was het handig om na de opstartcyclus (boot-strap) een commando-processor en hulpprogramma's te laden.
Geschiedenis.
In 1973 schreef Gary Kildall in de programmeertaal PL/M een van de eerste diskettebesturingssystemen. Hij noemde het CP/M.
Zes jaar later, in 1979, kwam Apple al met zijn DOS 3.2. In 1980 wilde Seattle Computer Products (SCP) voor de 8086-systemen een besturingssysteem hebben en besloot het zelf te laten ontwikkelen, omdat het bedrijf Digital Research vertraging had opgelopen bij het uitbrengen van het CP/M-86 besturingssysteem. Dit besturingssysteem van SCP werd QDOS 0.10 gedoopt, wat niet staat voor "Quality Disk", maar voor "Quick and Dirty Operating System", omdat het slechts in twee maanden gebouwd was. Ondanks deze snelle ontwikkeling, bleek dit besturingssysteem toch erg goed te werken en een week later kwam EDLIN op de markt.
In oktober 1980 nam Paul Allen van Microsoft contact op met SCP met het verzoek om het DOS van SCP te mogen verkopen aan een niet nader genoemde klant, die later IBM bleek te zijn. Microsoft betaalde SCP 50.000 dollar voor deze rechten. Twee maanden later hernoemde SCP hun QDOS tot 86-DOS en bracht dit uit als versie 0.3. Microsoft kocht de (niet-exclusieve) rechten om 86-DOS op de markt te brengen.
In februari 1981 draaide "MS-DOS" voor de eerste keer op een prototype van de IBM Personal Computer en in juli kocht Microsoft alle rechten van SCP en doopte het besturingssysteem officieel tot MS-DOS.
Werking.
Na het POST-proces van de pc start DOS met een aantal programma's, waaronder het bestand AUTOEXEC.BAT. In dit bestand wordt aangegeven welke opdrachten moeten worden uitgevoerd bij het starten van DOS. Na het uitvoeren van AUTOEXEC.BAT komt de gebruiker op de opdrachtregel, waarin commando's kunnen worden getikt.

</doc>
<doc id="26417" url="https://nl.wikipedia.org/wiki?curid=26417" title="Haj">
Haj



</doc>
<doc id="26418" url="https://nl.wikipedia.org/wiki?curid=26418" title="Hadjj">
Hadjj



</doc>
<doc id="26419" url="https://nl.wikipedia.org/wiki?curid=26419" title="Hadji (titel)">
Hadji (titel)

Een hadji is een persoon die de islamitische pelgrimstocht naar Mekka, de hadj, volbracht heeft. Elke gezonde, volwassen moslim die over voldoende geld beschikt wordt geacht deze pelgrimstocht te maken. Hadji's hebben traditioneel een hoger aanzien in hun gemeenschap en voeren de eretitel "hadji" voor hun naam (zo wordt "Jan Jansen" als hij pelgrimeert daarna "hadji Jan Jansen").

</doc>
<doc id="26420" url="https://nl.wikipedia.org/wiki?curid=26420" title="Haji">
Haji



</doc>
<doc id="26421" url="https://nl.wikipedia.org/wiki?curid=26421" title="Hajji">
Hajji



</doc>
<doc id="26422" url="https://nl.wikipedia.org/wiki?curid=26422" title="Hadjji">
Hadjji



</doc>
<doc id="26424" url="https://nl.wikipedia.org/wiki?curid=26424" title="Dubbele binding (scheikunde)">
Dubbele binding (scheikunde)

Een dubbele binding is een chemische binding tussen twee atomen waarbij twee gemeenschappelijke elektronenparen (dus in totaal 4 elektronen) betrokken zijn.
Bij een enkele binding zijn slechts twee elektronen betrokken: de relevante atoomorbitalen overlappen axiaal en vormen op deze manier een σ-binding. In een dubbele binding is een van de twee bindingen ook een σ-binding, terwijl de andere een π-binding vormt door de zijdelingse overlap van twee p-orbitalen. De twee elektronen in dit moleculair orbitaal worden π-elektronen genoemd. De π-elektronen bevinden zich niet tussen de twee atomen in, maar in een elektronenruimte boven en onder de binding.
Een chemische verbinding die een dubbele binding bevat wordt een onverzadigde verbinding genoemd.
Dubbele binding in de organische chemie.
De dubbele binding komt veel voor in de organische chemie. Een koolstofatoom kan met vier atomen enkele bindingen aangaan. Zo bestaat methaan (CH4) uit een koolstofatoom dat vier σ-bindingen aangaat met vier waterstofatomen.
Twee koolstofatomen kunnen met elkaar ook een dubbele binding aangaan. Een eenvoudig voorbeeld is etheen.
Een dubbele binding kan ook tussen andere atomen voorkomen. Zo bestaat zuurstofgas in de triplettoestand uit twee zuurstofatomen die met een dubbele binding aan elkaar gebonden zijn. Ook combinaties van verschillende atomen kunnen een dubbele binding vertonen. De carbonylgroep bestaat uit een koolstof- en zuurstofatoom die dubbel gebonden zijn. In imines komt een dubbele binding tussen koolstof en stikstof voor.
Dubbele bindingen tussen koolstof en grote elementen, zoals zwavel, fosfor, seleen en telluur, komen minder voor, omdat de orbitaaloverlap een stuk minder efficiënt verloopt. De kernen van de betrokken atomen zitten namelijk verder van elkaar en de binding is dus zwakker. Dergelijke bindingen worden gemakkelijk geoxideerd.
Beschouwing vanuit de moleculaire orbitaaltheorie.
In zijn grondtoestand bevat een koolstofatoom 6 elektronen. De elektronen rond het atoom beschrijven een baan rondom de atoomkern. Rekening houdend met het onzekerheidsprincipe van Heisenberg, kan de precieze plaats van het elektron en zijn impulsmoment niet tegelijkertijd bekend zijn. Als zodanig wordt gesproken over energieniveaus of orbitalen. Een orbitaal is een plek binnen de elektronenwolk van een atoom waarin de kans op het aantreffen van een elektron het grootst is. De orbitalen moeten in wezen opgevat worden als het kwadraat van een wiskundige golffunctie, die een probabiliteitsdensiteit voorstelt. De golffunctie zelf kan zowel positief als negatief zijn en beschrijft de amplitude vanaf een nullijn wanneer men een dergelijke golf in een grafiek zou beschrijven. Elk orbitaal kan maximaal 2 en minimaal 0 elektronen bevatten. Wanneer een chemische binding gevormd wordt, is er sprake van een overlapping van twee atomaire orbitalen. In het nieuw ontstane moleculaire orbitaal bevinden zich altijd 2 elektronen. Dit proces wordt een LCAO (Linear Combination of Atomic Orbitals) genoemd.
In zijn grondtoestand is de elektronenconfiguratie van koolstof te omschrijven als 1s2 2s22p2. Echter om een verbinding als methaan (CH4) te vormen, zijn 4 vrije elektronen nodig. Voor koolstof is dit door de afwezigheid van vrije bindingselektronen in de grondtoestand onmogelijk. Daarom vormt het atoom zogenoemde hybride orbitalen: er ontstaan 4 nieuwe sp3-gehybridiseerde orbitalen, allemaal van een gelijk energieniveau. Daartoe wordt een elektron uit het 2s-orbitaal overgebracht naar het 2p-orbitaal. De hybride orbitalen zijn lager in energie dan de 2p-orbitalen, maar hoger dan het 2s-orbitaal. In methaan vormt elk waterstofatoom met koolstof een 1s-sp3-moleculair orbitaal.
In deze toestand kan door de ongunstige afstand tussen de orbitalen, slechts één orbitaal van elk atoom overlappen om zo een moleculair orbitaal te vormen. Om een dubbele binding te vormen moet een ander soort hybride orbitalen gevormd worden: de sp2-gehybridiseerde orbitalen. Daardoor blijft één p-orbitaal over, dat loodrecht staat op het vlak waarin de drie sp2-gehybridiseerde orbitalen liggen. Overlapping met een sp2-orbitaal resulteert in een σ-binding. Wanneer deze σ-binding gevormd wordt, kan door de gunstige afstand tussen twee 2p-orbitalen een zijdelingse overlap plaatsgrijpen tussen deze beiden. Er ontstaan uit de twee atomaire orbitalen twee moleculaire orbitalen, een bindende en een antibindende. Als het bindende orbitaal met twee elektronen bezet wordt, wordt gesproken van een pi-binding. Dergelijke bindingen komen voor in bijvoorbeeld de carbonylgroep en in alkenen. De binding is zwakker door de minder efficiënte orbitaaloverlap en is gemakkelijker te verbreken door toevoeging van energie. Een elektron wordt daarbij van de bindende naar de antibindende orbitaal verplaatst: het molecuul bevindt zich dan in een aangeslagen toestand. Dit is de reden waarom verbindingen zoals etheen gemakkelijk radicalaire additie van halogenen kunnen ondergaan, of radicalair kunnen polymeriseren (tot polyethyleen).
Bij een drievoudige binding (zoals in alkynen) of tweevoudig dubbel gebonden atomen (bijvoorbeeld in koolstofdioxide of allenen) is er sprake van sp-hybridisatie en zijn er naast de twee gehybridiseerde orbitalen nog twee p-orbitalen aanwezig. Deze staan loodrecht op elkaar. Hierdoor is tweemaal een zijdelingse overlap mogelijk, waardoor twee π-bindingen ontstaan.
Ook andere atomen dan koolstof vertonen hybridisatie bij het vormen van een chemische binding. Stikstof in ammoniak (NH3) vormt vier sp3-gehybridiseerde orbitalen, waarvan één het vrij elektronenpaar bevat.
Meervoudig onverzadigde verbindingen.
Verbindingen met meerdere dubbele bindingen worden meervoudig onverzadigde verbindingen genoemd.
Als in een meervoudig onverzadigde verbinding de dubbele bindingen afgewisseld worden met enkelvoudige bindingen, zoals bij 1,3-butadieen, kunnen de p-orbitalen over het volledige systeem overlappen. De aanwezig bindingselektronen kunnen zich dus verplaatsen over het molecuul. Dit wordt een geconjugeerd systeem genoemd en dit levert extra stabiliteit voor de verbinding. De aromatische verbindingen vormen een bijzondere klasse hierin, omdat zij een vlak kortgesloten cyclisch systeem bevatten waarin 4n + 2 pi-elektronen (regel van Hückel) vrij kunnen bewegen.
Andere groepen van meervoudig onverzadigde verbindingen zijn annulenen, cumulenen en polyynen.
Vetten en oliën.
Een onverzadigde binding in vetzuren veroorzaakt dat het vloeibaarder is dan het overeenkomstige verzadigde vetzuur. Onverzadigde vetzuren maken oliën vloeibaar (zonnebloemolie) of vetten zacht (reuzel). Voorbeelden van onverzadigde vetzuren zijn oliezuur, linolzuur en alfa-linoleenzuur, achtereenvolgens met één, twee en drie dubbele bindingen. Voor gezondheidsclaims zie bij deze vetzuren.
Door additie van waterstofgas aan de vetzuurketens met nikkel als katalysator kunnen de dubbele bindingen omgezet worden in enkele bindingen, omdat het smeltpunt hierdoor hoger wordt, wordt dit "harden" of "hydrogeneren" genoemd.

</doc>
<doc id="26425" url="https://nl.wikipedia.org/wiki?curid=26425" title="Koolstofchemie">
Koolstofchemie



</doc>
<doc id="26426" url="https://nl.wikipedia.org/wiki?curid=26426" title="FSK">
FSK



</doc>
<doc id="26431" url="https://nl.wikipedia.org/wiki?curid=26431" title="Partizansk">
Partizansk

Partizansk (Russisch: Партизанск; Chinees: 游击队城), voorheen: Soetsjan (Russisch: Сучан), is een mijnstadje in het oosten van Rusland. Het ligt in de kraj Primorje. De eerste grote stad in de omgeving is Vladivostok. Het is slechts een tiental kilometers verwijderd van de Nachodka Baai aan de Japanse Zee.
Het stadje werd in 1896 gesticht om de kolenmijnen te ondersteunen. In 2007 telde het zo'n 42.000 inwoners.
Partizank is economisch belangrijk omdat het het op een na grootste benzine- en energiecentrum van de regio heeft. Daarnaast is er leerindustrie, landbouw en een grote brouwerij. Door de grote winkels, bioscopen en de omliggende natuur trekt het ook steeds meer toeristen.
In 2003 kwam Partizank in het nieuws doordat er bij een mijnongeluk vijf mensen omkwamen. In de Tsentralnaja-mijn zorgde de ontbranding van methaangas voor een ontploffing. Dit was de tweede keer sinds 1996 dat in deze mijn een dergelijk ongeluk plaatsvond.

</doc>
<doc id="26432" url="https://nl.wikipedia.org/wiki?curid=26432" title="Savelsbos">
Savelsbos

Het Savelsbos (Limburgs: "Savelsbösj") is een 6 km lange, vaak smalle gordel van hellingbossen op de (vaak steile) oostelijke maasdalhelling oostelijk en zuidoostelijk van Maastricht en gelegen tussen de dorpen Cadier en Keer, Gronsveld, Eckelrade, Sint Geertruid, Moerslag en Rijckholt. De oppervlakte bedraagt ca 240 ha. Het bos kent zeer steile, vaak eroderende hellingen met hoogteverschillen van 70 m tot 125 m boven NAP met veel trappenpaden. De bodem bestaat uit krijtverweringsgronden, löss en grindlagen. Een gebied met een oppervlakte van 360 ha is aangemerkt als Natura 2000-gebied.
Het Savelsbos is onderverdeeld in het Eijsderbos, het Rijckholterbos, de Trichterberg, de Riesenberg en het eigenlijke Savelsbos.
Een ander aanmerkelijk bos op de oostelijke Maasdalhelling is het Bunderbos nabij Bunde.
Geschiedenis.
Sinds 1953 is het Savelsbos in beheer van Staatsbosbeheer.
Grubben.
Een aantal grubben, smalle, steile en vaak rechte droogdalen haaks op de maasdalhelling, strekt zich kilometers ver uit het plateau in, zodat het hele bos al met al een nogal grillige vorm heeft. De grubben lopen vanaf het Plateau van Margraten tot het middenterras van de Maas.
Droogdalen zijn ontstaan in tijden van permafrost, in geologische tijdvakken zoals het Elsterien, het Saalien en het Weichselien toen er een toendraklimaat heerste. Enkel in de zomermaanden dooiden de bovenste 2 tot 2,5 meter van de bodem waarna deze bovenlaag veranderde in een natte, zachte massa doordat het water niet in de bevroren bodem kon draineren. Dit smeltwater stroomde langs de hellingen omlaag en sleet zo droogdalen uit.
Vervolgens zijn deze grubben verder geërodeerd doordat zij regenwater afvoerden in tijden van extreme regenwateroverschotten. Vaak werden en worden ze gebruikt als verbindingswegen of paden. Grubben lijken soms op holle wegen maar zijn daarmee niet altijd gelijk te stellen.
De grootste grubben door het bos zijn: de Schone Grubbe, de Scheggeldergrubbe en de Dorregrubbe. Aan de zuidrand van het bos ligt het droogdal Herkenradergrub. In de hellingen en in het bos zijn terrassen te herkennen van wijnbouw, die al uit de Romeinse tijd stammen. Het gebied is eigendom van Staatsbosbeheer.
In het Savelsbos zit het grondwater erg diep, waardoor er in het bos maar één bron te vinden is: De Fontein.
Flora, fauna en paddenstoelen.
Het bos is een natuurreservaat en de Schone Grub is een bosreservaat. Voorkomende bomen zijn o.a. de zomereik, gladde iep, beuk, gewone esdoorn, acacia en de paardenkastanje. Het bos is onder meer bekend om de spectaculaire, massale bloei van de daslook, een ui-achtige plant die vooral op eroderende plaatsen groeit. Het bosgebied is de meest noordelijke plaats waar de plant amandelwolfsmelk voorkomt.
Het centrale deel (Rijckholterbos) is een oude boskern met een lange geschiedenis. Op kadastrale kaarten van twee eeuwen geleden komt het bos al voor als hakhoutbos. Men gaat ervan uit dat het vooral een middenbos (hakhout met overstaanders) is geweest. Wat het bos uniek maakt is het voorkomen van grote populaties autochtone lindebomen (totaal circa 30 ha). Het gaat om zomerlinde, winterlinde en de natuurlijke hybride van deze twee. Daarnaast komen autochtone populaties voor van veel andere inheemse boomsoorten en struiksoorten van dit bostype. Ook de karakteristieke kruidlaag van de hellingbossen heeft hier nog een grote soortenrijkdom, waaronder zeer zeldzame soorten. Doordat er in het Savelsbos nog zo veel karakteristieke autochtone bomen aanwezig zijn, heeft het de status 'zeer waardevol' voor volgens De Rijksdienst voor Cultureel Erfgoed.
Verschillende diersoorten zoals hermelijn, vos, bunzing, eikelmuis, hazelworm, das en wild zwijn komen er voor. Er wordt onderzoek gedaan naar de aanwezigheid van de boommarter in het Savelsbos. Circa 120 vogelsoorten, waaronder bijzondere zoals de groene specht en de draaihals komen voor in het bosgebied. 33 dag en 520 dagvlindersoorten komen er voor, waaronder volgende zeldzame; dag: boswitje, keizermantel, grote vos, nacht: bosrankvlinder, tere zomervlinder, nekspindertje, drievlekdwerspanner, wit spannertje, zoomvlekspanner, geelbruine bandspanner... 
Het Savelsbos is bekend om zijn prachtige voorjaarsflora, volgens ecologen is het door de voorjaarsflora het mooiste bos van Nederland. De kenmerkende voorjaarssoorten zijn: witte bosanemoon, zachtgele sleutelbloemen, bosviooltjes, gele dovenetel, muskuskruid en de specialiteit van het gebied: de zeldzame gele anemoon. 
Daarnaast komen er ook verschillende zeldzame paddenstoelensoorten voor. De uniekste zijn: kersentrilzwam, bosanemoon-lijsterbesroest, eenkennige muskuskruidroest, esdoornmeeldauw en anemoon-en-ruitroest. 
Cultuur.
In 1881 ontdekte Marcel de Puydt, een Belgisch archeoloog, in het Savelsbos de eerste sporen van prehistorische vuursteenmijnbouw. Hij trof een groot aantal gebruiksvoorwerpen aan. De mijnen bestaan uit honderden schachten met galerijen, waar de mensen zo'n 5500 jaar geleden vuurstenen uit haalden om werktuigen (o.a. bijlen en hakken) van te maken. Merkwaardig is dat overal in de omgeving grote hoeveelheden vuursteenscherven te vinden zijn, die vaak afkomstig zijn van prehistorische productie van stenen bijlen en dergelijke.
Tot in de 19e eeuw werden vuurstenen ook gebruikt om vuur mee te maken met hulp van een tonteldas. In mindere mate werd er destijds ook vuursteen gewonnen voor de bouw. Het gebruik van vuursteen bleef in deze omgeving echter nogal beperkt vergeleken met bijvoorbeeld de Voerstreek.
In 1886 werd door Casimir Ubaghs, Eugène Dubois en Graaf de Geloes de Henkeput onderzocht. De Henkeput is een ongeveer 12 m diep zinkgat in het Savelsbos. Het gat bestaat uit een open trechtervormige kuil die overgaat in een cilindrische schacht. De schacht geeft toegang tot een koepelvormige ruimte. Ze troffen op de bodem van de put een puinkegel aan, die ze onderzochten. Ze troffen hierin vele botten van mensen en dieren aan, waaronder van vossen, honden, schapen, koeien, paarden en herten.
Kalksteen komt op de steile hellingen aan de oppervlakte. Op deze plekken werd vroeger kalksteen (ook wel mergel genoemd) gewonnen als bouwsteen en voor het bekalken van het land. Door het hele bos verspreid bevinden zich deze mergelgroeven. Na de Tweede Wereldoorlog stopte deze cultuur. Tot 1963 werden wel nog champignons geteeld in enkele ondergrondse kalksteengroeven in het Savelsbos. Veel van die ondergrondse gangen staan nu op instorten.
In deze kalksteengroeven, waar een constante temperatuur van 10 graden Celsius heerst, overwinteren vleermuizen.
Bij Moerslag ligt het geologisch monument Moerslag, waar vroeger kalksteen of mergel werd gewonnen om land en weiden te bemesten.
Bij Gronsveld staat het Huis De Beuk met niet ver daarvandaan de historische Hotsboom.
Groeves.
In het Savelsbos liggen meerdere voormalige zand- en grindgroeves, kalksteengroeves en enkele vuursteenmijnen, waaronder (van noord naar zuid):
Bodem.
De bodem onder het Savelsbos is gedurende tientallen miljoenen jaren gevormd. Tijdens het Boven-Krijt bevond zich hier een zee waarin allereerst zanden werden afgezet van de Formatie van Aken en de Formatie van Vaals. Daarna werden hier in een Krijtzee talloze kalkhoudende overblijfselen van zeedieren afgezet op de bodem die dikke pakketten kalksteen gingen vormen, onderdeel van de Formatie van Gulpen en Formatie van Maastricht. Aan het einde van het Tertiair, rond de overgang Plioceen - Pleistoceen, vond de opheffing van de Ardennen en het Rijn-Leisteenplateau plaats en begon in het landschap de Oermaas in te snijden. Het Ardennengebied in zijn huidige vorm, bestond nog niet maar vormde met Zuid-Limburg een uitgestrekte schiervlakte. Door de opheffing van het Ardennen-Rijnlandse-Massief worden de uit het zuiden komende rivieren gedwongen zich in te snijden in het langzaam rijzende gebied. Het oudste morfologisch herkenbare dal van de Oostmaas strekte zich uit van Luik over Eijsden, Noorbeek, Gulpen, Simpelveld, Kerkrade naar Jülich, waar de Maas uitmondde in de Rijn. Later verlegde de rivier haar loop naar het westen en werd het de Westmaas. Enerzijds zorgde de rivier voor erosie met diepe dalen, anderzijds zorgde ze voor sedimentatie waarbij de verschillende laagpakketten van de Formatie van Beegden door de rivier werden afgezet bestaande uit zand, Maasgrind en rotsblokken. Ter hoogte van het Savelsbos werd door de Westmaas het Laagpakket van St. Geertruid afgezet. Tijdens de ijstijden van het Saalien en het Weichselien werd er in Zuid-Limburg een lössdek afgezet, behorend tot het Laagpakket van Schimmert.
Het Savelsbos kent een duidelijk gelaagde structuur. Onder in het dal liggen meestal leemgronden, waarop veel boomgaarden zijn geplant. Daarboven liggen vaak stenige puinwaaiers. De steilste hellingen eroderen sterk en vaak komt de kalkbodem bloot. Bovenop liggen grofzandige en kiezelige bodems, die vanwege hun bewerkbaarheid bijna volledig in gebruik zijn bij de landbouw.
De naam Savelsbos verwijst naar zand als grondsoort (vergelijk het Franse 'sable'). Aan de bovenranden van het bos werd plaatselijk zand gewonnen. Uit een kiezelkuil ter plaatse werd jarenlang kiezel gegraven om te gebruiken bij het verharden van wegen.
In het noorden van het bos bevindt zich het Geologisch monument Örenberg met bijzondere steenbrokken.

</doc>
<doc id="26433" url="https://nl.wikipedia.org/wiki?curid=26433" title="Chaturanga">
Chaturanga

Chaturanga (Sanskriet: चतुरङ्ग , spreek uit: 'tsjatoeranga') is de naam van een bordspel dat al in de 6e eeuw in India werd gespeeld, en in het algemeen als de voorloper van zowel het moderne westerse schaakspel alsook van het Chinese Xiangqi wordt gezien. Chaturanga wordt heden ten dage nog in India gespeeld.
Doel.
Het doel van het spel is de vijandelijke koning te veroveren. Dit gebeurt evenals in het westerse schaken en Xiangqi door hem mat te zetten, dat wil zeggen op een zodanige manier te bedreigen dat er geen verdediging meer mogelijk is. In tegenstelling tot bij het westerse schaken is pat geen remise, maar een overwinning voor de partij die pat gezet wordt. Dit in lijnrechte tegenstelling tot Xiangqi, waar pat juist een overwinning is voor degene die zijn tegenstander pat zet.
Beschrijving van het materiaal.
Het bord.
Het bord bestaat net als bij het huidige schaakspel uit 64 velden, gerangschikt in een vierkant van 8 × 8 velden. In tegenstelling tot het huidige schaakspel zijn de velden echter niet om-en-om zwart en wit, maar allemaal van gelijke kleur. Soms zijn enkele velden gedecoreerd met kruizen, maar deze zijn zonder (bekende) betekenis.
De onderste en bovenste twee rijen zijn bij spelaanvang bezet door stukken en pionnen. De stukken zijn vergelijkbaar met westerse stukken (zie ook hieronder), de beginopstelling is vrijwel identiek. Het enige verschil is dat de zwarte koning op d8 staat in plaats van op e8.
De stukken.
Beide spelers hebben bij aanvang van het spel de beschikking over de volgende stukken:
De legers van 16 stukken waarmee beide spelers aldus het spel aanvangen, worden van elkander onderscheiden met kleuren of decoraties. De kleuren groen en rood zijn het meest gangbaar. Rood en zwart, of wit en zwart, zijn minder gangbaar in het Indiase spel. 
Spelregels.
Beweging van de stukken.
De stukken zetten als volgt:
Alle stukken (met uitzondering van de pion of soldaat) slaan zoals ze zetten.
Promotie.
Pionnen of soldaten kunnen promoveren wanneer ze de laatste rij van het bord bereiken, maar alleen naar het type stuk dat bij aanvang van het spel op het promotieveld stond. Zo kan bijvoorbeeld een pion die naar b8 gaat alleen promoveren tot paard. Daarnaast kan een promotie alleen plaatsvinden wanneer de speler al een stuk verloren heeft van de soort waarnaar gepromoveerd wordt, dus de pion die naar b8 gaat promoveert alleen tot paard wanneer de witspeler al een paard verloren heeft tijdens het spel. Een gevolg van deze regels is dat pionnen nooit op e1 of d8 promoveren, aangezien daar bij aanvang van het spel de beide koningen staan.

</doc>
<doc id="26435" url="https://nl.wikipedia.org/wiki?curid=26435" title="Gata Kamsky">
Gata Kamsky

Gata Kamsky (Russisch: Гата Рустемович Камский, "Gata Roestemovitsj Kamski") (Novokoeznetsk, 2 juni 1974) is een Amerikaanse schaker van Russische afkomst, met FIDE-rating 2676 in 2017. Hij is sinds 1990 een grootmeester (GM).
Loopbaan.
Kamksy was al jong een sterk schaker, zo won hij in 1987 en 1988 het jeugdkampioenschap van de Sovjet-Unie.
In 1989 emigreerde Gata Kamsky met zijn vader naar de Verenigde Staten waar hij in 1990 op 16-jarige leeftijd grootmeester werd. Zijn laatste titelnorm haalde hij bij zijn debuut op in Nederland, waar hij een sterk bezet toernooi in Tilburg won. Zijn vader oefende een zware druk op hem uit. Net zoals de vader van de zusjes Judit, Zsofia en Zsuzsa Polgár de schaakcarrière van zijn kinderen vooropstelde, zo richtte vader Kamsky de opvoeding van zijn zoon op één doel, namelijk het bereiken van de schaaktop en alles moest daar voor wijken.
In 1991 werd Kamsky kampioen van de Verenigde Staten. In 1993 begon hij aan een opmerkelijke reeks successen in de cycli voor de wereldkampioenschappen die toen bestonden. Hij kwalicificeerde zich in het interzonetoernooi van Biel voor de kandidatenmatches van de FIDE en in Groningen voor dat van de PCA.
In 1994 won hij bij de FIDE de kwartfinale van Paul van der Sterren met 4½-2½. De kwartfinale in de PCA-cyclus won hij met 4½-1½ van Vladimir Kramnik. In de halve finale van de FIDE tegen Viswanathan Anand won hij de tie-break, nadat de match in 4-4 was geëindigd. Daarna won hij in de halve finale van de PCA overtuigend van Nigel Short met 5½-1½. In 1995 ging Valeri Salov in de finale van de FIDE-cyclus met dezelfde cijfers ten onder. Kamsky miste de kans om twee matches om het wereldkampioenschap te spelen door de finale van de PCA-cyclus met 4½-6½ te verliezen van Anand.
In 1996 verloor hij de in Elista gespeelde tweekamp om het FIDE-wereldkampioenschap van Anatoli Karpov met 7½-10½. Daarna stopte hij abrupt met schaken en ging in New York eerst medicijnen en later rechten studeren. In 1999 kwam hij even terug in het knock-outtoernooi om het FIDE-wereldkampioenschap, dat in Las Vegas werd gespeeld. Hij moest echter tegen Aleksandr Chalifman het onderspit delven. Na vijf jaar kwam hij terug en in 2004 won hij ongeslagen het wekelijks rapid schaak toernooi van de Marshallclub te New York. 
Openingen.
De schaakopeningen die het meest door Kamsky gespeeld worden zijn het Siciliaans, het Spaans en het Grünfeld-Indisch.
Partij.
Kamsky won in 1994 bij het wereldkampioenschap schaken in 17 zetten van Viswanathan Anand. De partij verliep als volgt:1.d4 Pf6 2.Pf3 c5 3.c3 g6 4.Lg5 Db6 5.Db3 Pe4 6.Lf4 Pc6 7.d5 Pd8 8.Pbd2 Pf6 9.e4 d6 10.Lb5+ Ld7 11.a4 Dc7 12.0-0 Lg7 13.e5 Ph5 14.exd6 exd6 15.Tfe1+ Kf8 16.Lxd7 Dxd7 17.Db5
Controverse.
Bij het Kampioenschap Amerikaans Continent, augustus 2005 in Buenos Aires, werd Gata Kamsky gedeelde tweede met zes andere spelers, waaronder de 15-jarige Gastón Needleman. Via een tie-break rapidtoernooi werd besloten wie van de zeven als enige geen uitnodiging zou ontvangen voor de FIDE Wereldbeker. Bij sommigen ontstond de indruk dat de GM's hierbij onderling korte remises speelden, maar tegen Needleman een moeilijke partij speelden. Naast de partijen gespeeld door Needleman, was er één gewonnen partij en verder remises.

</doc>
<doc id="26436" url="https://nl.wikipedia.org/wiki?curid=26436" title="Noord-Cyprus">
Noord-Cyprus

Noord-Cyprus (Turks: Kuzey Kıbrıs), officieel de Turkse Republiek Noord-Cyprus (TRNC; Turks: Kuzey Kıbrıs Türk Cumhuriyeti), is een zelfverklaarde republiek gelegen op het noordelijk deel van het mediterrane eiland Cyprus en wordt enkel erkend door Turkije. De internationale gemeenschap beschouwt dit formeel als door Turkije bezet gebied van de Republiek Cyprus. In het verleden erkenden ook Bangladesh en Pakistan de Turkse Republiek Noord-Cyprus, maar onder internationale druk van vooral de Verenigde Staten en een resolutie van de VN-Veiligheidsraad trokken ze hun erkenning weer in.
Noord-Cyprus beslaat ongeveer 3335 km² (een derde van het eiland Cyprus) en strekt zich uit van de top van het schiereiland Karpass in het noordoosten tot Kokkina in het westen. Het zuidelijkste punt is het dorp Akıncılar. De ingestelde bufferzone onder controle van de Verenigde Naties loopt van west naar oost over het eiland en deelt het op in Noord-Cyprus en de Republiek Cyprus. Hierdoor is ook Nicosia, de hoofdstad van beide staten, in tweeën verdeeld.
Het gebied telt 294.906 (2011) inwoners, voornamelijk Turken, van wie de meerderheid oorspronkelijk Turks-Cyprioten of deels Turks-Cyprioten zijn. Migranten uit Turkije vormen een grote minderheid. De officiële taal is het Turks, dat met een duidelijk lokaal dialect wordt gesproken. De overgrote meerderheid van de bevolking bestaat uit soennitische moslims, maar seculierder dan de Turken in Turkije.
Tijdens de bezetting vluchtte vrijwel de gehele Turkse minderheid uit het zuiden naar het noorden – of werden naar het noorden verdreven – en veel Grieken vluchtten naar het zuiden van het eiland – of werden naar het zuiden verdreven. De reden voor de bezetting was dat Griekse Cyprioten – die met 77% de meerderheid vormden – streefden naar "enosis", eenmaking met Griekenland. Waarvoor ook bij de Griekse bevolking in 1974 geen meerderheid was. Om dit doel te bereiken, voerden enkele Grieks-Cyprioten, met ondersteuning van de junta die toen de macht had in Griekenland, een staatsgreep uit, wat Turkije als een bedreiging voor de Turks-Cypriotische bevolking aanzag. Hierop volgde in 1974 een internationaal veroordeelde Turkse invasie van Cyprus en in 1983 verklaarde het door Turkije bezette gebied zich onafhankelijk onder de naam "Turkse Republiek Noord-Cyprus". Door gebrek aan erkenning is Noord-Cyprus sterk afhankelijk van Turkije voor economische, politieke en militaire steun.
Pogingen om het geschil in Cyprus op te lossen faalden. Ook het afwijzen van het Plan-Annan door de Grieks-Cyprioten uit 2004 maakte het moeilijker om dit geschil op te lossen. Toch zijn er onderhandelingen met de Europese Unie om Noord-Cyprus uit zijn economisch isolement te halen.
Het Turkse leger onderhoudt een grote macht in Noord-Cyprus. De Republiek Cyprus en de internationale gemeenschap beschouwen het als een illegale bezettingsmacht, en haar aanwezigheid is veroordeeld in verschillende resoluties van de Veiligheidsraad van de Verenigde Naties.
Noord-Cyprus heeft een waarnemersstatus binnen de Organisatie van Turkse Staten.
Geografie.
Topografie.
Noord-Cyprus heeft een oppervlakte van 3355 vierkante kilometer, wat neerkomt op ongeveer een derde van het eiland. Ongeveer 75 kilometer naar het noorden van Noord-Cyprus ligt Turkije en 97 kilometer naar het oosten ligt Syrië. Het ligt tussen de breedtegraden 34° en 36° N, en breedtegraden 32° en 35° E.
Noord-Cyprus heeft twee baaien: de baai van Güzelyurt en de baai van Gazimağusa. De smalle bergketens van Girne lopen langs de noordelijke kust en zijn zelfs te zien vanaf İskele. Mount Selvili, met een hoogte van 1024 meter het hoogste punt van Noord-Cyprus, bevindt zich ook in deze bergketens. De Mesaori playa, dat zich uitstrekt van het district Güzelyurt naar de oostelijke kustlijn, bestaat uit vlakke akkervelden en kleine heuvels. Het oostelijke deel van deze vlakte wordt gebruikt voor droge landbouw, zoals de teelt van tarwe en gerst. Daarom zijn deze vlakte overwegend groen in de winter en het voorjaar en geel en bruin in de zomer. 56,7% van de grond in Noord-Cyprus is vruchtbare grond en is bruikbaar voor de landbouw.
Klimaat.
De winters in Noord-Cyprus zijn koel en regenachtig, vooral tussen december en februari valt er veel neerslag. Deze regenbuien zorgen ervoor dat de rivieren die in de zomer uitdrogen weer worden opgevuld. Sneeuw komt alleen voor rondom Girne ondanks de lage nachttemperaturen elders. De korte lentes worden gekenmerkt door instabiele weersomstandigheden, zoals incidentele zware stormen en de zware westenwind (in de volksmond "Meltem"). Ten slotte zijn de zomers in Noord-Cyprus warm en droog.
Geschiedenis.
Op 16 augustus 1960 werd het door Grieken en Turken bewoonde Cyprus onafhankelijk van Groot-Brittannië. De machtsdeling tussen Grieken en Turken bleek onwerkbaar. Hoewel er vóór de onafhankelijkheid al spanningen waren, kregen deze na 1970 de status van een burgeroorlog, waarbij de regering de kant van de Grieken koos en hen stimuleerde tot een economische en politieke boycot van de Turks-Cyprioten. Duizenden Turks-Cyprioten moesten vluchten voor Grieks geweld en leefden in hun eigen enclaves. De onlusten (met ontelbare aanslagen en doden) tussen de twee etnische groepen hielden aan, en bereikten een hoogtepunt toen Cypriotische bondgenoten van het Griekse kolonelsregime in 1974 een staatsgreep pleegden met het doel de verkozen president van Cyprus, aartsbisschop Makarios, van de macht te verdrijven en Cyprus aan te sluiten bij Griekenland. Deze staatsgreep werd gevolgd door aanvallen op de Turks-Cyprioten. Met als reden de Turks-Cyprioten te beschermen, ging Turkije op 20 juli 1974 over tot een invasie en werd het noorden van het eiland bezet; dit resulteerde in grote vluchtelingenstromen. De oorlog rondom de bezetting door Turkije was van korte duur.
Na enkele rondes van vredesonderhandelingen in Genève, was het gelukt om eind augustus een wapenstilstand in te voeren. In 1983 werd de Turkse Republiek Noord-Cyprus opgericht, met Rauf Denktaş als eerste president. Turkije beschouwt de operatie als een 'bevrijding', terwijl de Grieken de operatie zien als een bezetting.
Grieks-Cyprus is in 2004 toegetreden tot de Europese Unie; de TRNC niet, omdat de hereniging in 2004 was mislukt. In een referendum hebben de Grieks-Cyprioten zich uitgesproken tegen een hereniging, terwijl de inwoners van Turks-Cyprus vóór stemden. Turkije houdt zijn troepen gestationeerd op Cyprus, vanwege vermeende militaire activiteiten van de Grieks-Cyprioten. Na de verkiezingen van eind februari 2008 in het Grieks-Cypriotische deel, werden er vaker verwachtingen uitgesproken over verbeteringen in de relatie tussen beide delen. Op 31 maart werd een belangrijke grensovergang in Nicosia verwijderd. Dit betekent een ongehinderde overgang van noord naar zuid en omgekeerd.
Na het aantreden van de Noord-Cypiotische president Mustafa Akıncı in april 2015 kwam er meer toenadering tot Cyprus op gang. Zo werden er verregaande gesprekken gevoerd met de Cypriotische president Nikos Anastasiadis over hereniging van het eiland. Akıncı verloor echter de presidentsverkiezingen in 2020 tegen premier Ersin Tatar, die pleit voor een twee-statenoplossing.
Bestuur en politiek.
Bestuurlijke indeling.
De Turkse Republiek Noord-Cyprus is een staat in het noorden van het eiland Cyprus. Zij is bestuurlijk onderverdeeld in vijf districten: Güzelyurt, Girne, Lefkoşa, Gazimağusa, İskele. Deze districten zijn weer onderverdeeld in veertien subdistricten.
Overheid.
De Turkse Republiek Noord-Cyprus is een semi-presidentiële republiek, waarbij de president ook de voorzitter van de Kamer is. Het land kent een meerpartijenstelsel met een minister-president aan het hoofd van de regering. De president wordt verkozen voor een termijn van vijf jaar; sinds 23 oktober 2020 bekleedt Ersin Tatar deze functie. Na de laatste parlementsverkiezingen van januari 2018 heeft de conservatieve Nationale Eenheidspartij de meeste zetels verworven in de Kamer. Deze partij leidt sinds 2020 een coalitie met de Democratische Partij en de Partij van de Wedergeboorte. Ünal Üstel is de minister-president.
Parlement.
De Assemblee van de Republiek vormt het parlement van Noord-Cyprus.
Verkiezingen 7 januari 2018.
De onderstreepte getallen vormen de hieruit onderhandelde meerderheid.
Economie.
De economie steunt vooral op Turkse steun en de export van agrarische producten (met name citrusvruchten, aardappelen, druiven, tabak, appels en peren) via Turkije. Tevens zijn er inkomsten uit het toerisme; de TRNC wordt voornamelijk door Turken en Britten bezocht. De visserij is nauwelijks van belang: de wateren bij het noorden van het eiland zijn arm aan vis.
Turks Cyprus is rijk aan katoen en de inkomsten uit de wijnproductie stijgen ook in het Turkse deel van het eiland.
De TRNC krijgt elk jaar zeshonderd miljoen dollar hulp van Turkije. Voor 2003 was dit bedrag tweehonderd miljoen dollar.
Onderwijs.
Noord-Cyprus heeft acht erkende universiteiten. Drie daarvan zijn staatsuniversiteiten, terwijl er vier privé-universiteiten zijn. Eén universiteit, in Gazimağusa, is zowel een privé- als een staatsuniversiteit. Verschillende minderheden die zich niet veilig voelden onder het nieuwe bewind, zijn langzaamaan naar Zuid-Cyprus verhuisd of gevlucht. Hierdoor kwamen basisscholen binnen een aantal jaren leeg te staan. Bijvoorbeeld de basisschool in Kormakitis. Alleen de ouderen in de gemeenschap van de maronitische kerk in Kormakitis bleven achter, waardoor ook de school spoedig leeg kwam te staan. De Maronitische school bevindt zich nu in Nicosia.
Internationale relaties.
Ondanks dat Noord-Cyprus enkel door Turkije erkend wordt, zijn er wel internationale relaties. Zo hebben Australië, Duitsland, het Verenigd Koninkrijk en de Verenigde Staten een vertegenwoordiging in Noord-Cyprus. Frankrijk heeft een cultureel kantoor in het land.
Azerbeidzjan.
De enige politieke entiteit die Noord-Cyprus erkent naast Turkije, is de Autonome Republiek Nachitsjevan van Azerbeidzjan. Azerbeidzjan zelf erkent Noord-Cyprus niet, vanwege het conflict om Nagorno-Karabach. Cyprus dreigde Nagorno-Karabach te erkennen als Azerbeidzjan Noord-Cyprus zou erkennen. Wel heeft Noord-Cyprus een vertegenwoordigingskantoor in de Azerbeidzjaanse hoofdstad Bakoe.
De relatie tussen Noord-Cyprus en Azerbeidzjan wordt wel eens benoemd als 'Eén Volk, Drie Staten', verwijzend naar de quote van de Azerbeidzjaanse oud-president Heydər Əliyev, die Turkije en Azerbeidzjan zag als één volk, verdeeld over twee staten. De meerderheid van de bevolkingen in Noord-Cyprus, Azerbeidzjan en Turkije behoren allen toe aan de Turks-islamitische Oğuzen-stam.
Op 14 oktober 2023 ontving İlham Əliyev president Ersin Tatar van de Turkse Republiek Noord-Cyprus. Op de officiële website van de president van Azerbeidzjan werd Tatar aangeduid als president van de Turkse Republiek Noord-Cyprus, wat werd gezien als een verkapte erkenning van Noord-Cyprus.
Het Westen.
Noord-Cyprus heeft vertegenwoordigingskantoren in Washington D.C. (Verenigde Staten), Brussel, (België), Helsinki (Finland), Straatsburg (Frankrijk), Berlijn (Duitsland), Boedapest (Hongarije), Rome (Italië), Stockholm (Zweden), Genève (Zwitserland) en Londen (Verenigd Koninkrijk).
Islamitische wereld.
Er zijn ook vertegenwoordigingen in Manama (Bahrein), Koeweit, Islamabad (Pakistan), Masqat (Oman), Doha (Qatar) en Abu Dhabi (Verenigde Arabische Emiraten). Daarnaast is er een kantoor voor toerisme in Bisjkek (Kirgizië).
Organisaties.
Noord-Cyprus is waarnemend lid bij TÜRKSOY, de Organisatie voor Economische Samenwerking en de Organisatie voor Islamitische Samenwerking. 
In 2004 kreeg de Turks-Cypriotische gemeenschap een waarnemersstatus binnen de Parlementaire Vergadering van de Raad van Europa als onderdeel van de Cypriotische delegatie. Sindsdien worden steeds twee Turks-Cypriotische vertegenwoordigers gekozen in het parlement.
In 2013 werd de Noord-Cypriotische Rode Halve Maan waarnemend lid van de Internationale Federatie van Rode Kruis- en Rode Halve Maanverenigingen.
Noord-Cyprus heeft een vertegenwoordiging bij de Europese Unie in Brussel en bij de Verenigde Naties in New York. 
Op 11 november 2022 kreeg Noord-Cyprus een waarnemersstatus binnen de Organisatie van Turkse Staten. 
Geschil met Cyprus over erfgoed.
Een belangrijk geschilpunt tussen Noord-Cyprus en Cyprus is de slechte staat van veel Grieks-Orthodoxe kerken en kloosters in het noorden van het land. Volgens het rapport ‘Destruction of Cultural Property in the Northern Part of Cyprus and Violations of International Law’ van de United States Law Library of Congress zijn meer dan 500 orthodoxe kerken en kapellen tussen 1974 en 2009 geplunderd, vernietigd of afgebroken. Meer dan 15.000 fresco’s en schilderijen zijn verdwenen. Hierbij was een hoofdrol weggelegd voor de Turkse kunsthandelaar Aydin Dikmen. Er zijn 77 kerken veranderd in moskeeën. 
Slechts een klein deel van de verdwenen fresco's en mozaïeken is teruggevonden op de internationale kunstmarkt. Een gedeelte hiervan bevindt zich in een museum in Nicosia. Hieronder bevinden zich kunstschatten uit de Panagia Kanakariakerk en de Heilige Euphemianoskerk.

</doc>
<doc id="26437" url="https://nl.wikipedia.org/wiki?curid=26437" title="Sanatorium Zonnestraal">
Sanatorium Zonnestraal

Sanatorium Zonnestraal was een sanatorium in de Nederlandse gemeente Hilversum. Het complex was oorspronkelijk bestemd voor diamantslijpers die tuberculose hadden opgelopen. Het werd ontworpen door de architect Jan Duiker, in samenwerking met Bernard Bijvoet en Jan Gerko Wiebenga. Het hoofdgebouw werd geopend op 12 juni 1928. Het "Ter Meulen-paviljoen" werd tegelijkertijd geopend met het hoofdgebouw, het "Dresselhuys-paviljoen" volgde in 1931. In 1957 werd Zonnestraal een ziekenhuis en ging verder als Algemeen Ziekenhuis Zonnestraal te Hilversum.
Zonnestraal beslaat circa 120 hectare, en ligt in het Loosdrechtse Bos. Het complex was van 2010 tot 2018 een officiële kandidaat voor de werelderfgoedlijst van de UNESCO, maar werd van de lijst afgevoerd. In 2018 droeg woningbouwcorporatie 'De Alliantie', die landgoed Zonnestraal met de monumentale bebouwing sinds 2006 in bezit had, over aan 'Zonnestraal Hilversum BV'. Dit is een onderdeel van de Óbidos-vastgoedmaatschappij. Delen van het complex hebben nog een gezondheidszorg gerelateerde functie.
Beschrijving.
Zonnestraal is gebouwd in beton, met stalen raamsponningen en enkel glas. Duiker heeft zijn standaardkleuren gebruikt: wit, zwart en een specifieke kleur lichtblauw, het zogenoemde "Duiker-blauw". Het complex is een beroemd voorbeeld van het nieuwe bouwen. Toen het werd ontworpen, dacht men dat tuberculose binnen dertig jaar uitgeroeid zou zijn. Zonnestraal werd daarom ontworpen voor een relatief geringe levensduur. Omdat later werd ingezien dat de gebouwen waarde hebben als monument, is vanaf de jaren negentig een omvangrijk restauratieprogramma in gang gezet (kostprijs 12 miljoen gulden). De restauratie wordt uitgevoerd aan de hand van plannen van de architecten Hubert-Jan Henket en Wessel de Jonge die de stijl van het oorspronkelijke ontwerp willen respecteren. Op het landgoed worden weer diverse vormen van zorg aangeboden. Het hoofdgebouw is sinds mei 2004 in de oude glorie hersteld.
De architect J.J. Jelles, in wiens werk men de verworvenheden van het nieuwe bouwen of de nieuwe zakelijkheid het meest terugvindt, werd ronduit lyrisch als hij dacht aan Sanatorium Zonnestraal:
Historie.
Jan van Zutphen was begin 1900, in een tijd van malaise, een van de voormannen van de Algemene Nederlandse Diamantbewerkersbond (ANDB). Hij zocht naar middelen om hulp te bieden aan tuberculoselijders onder zijn vakgenoten. Op maandagochtend werd de opbrengst van het afval, de gebroken koperen steeltjes van de diamanthouders, "verdronken". Door discipline in eigen kring en stellen van het doel maakte "Ome Jan" een eind aan dit "maandagochtendvieren". Het geld werd bijeengebracht en in 1905 werd de Stichting Diamantbewerkers Koperen Stelenfonds opgericht.
Maar er was niet voldoende geld om alle zieken afzonderlijk te helpen. Opnieuw werd gezocht naar mogelijkheden en de gedachte ontstond om uit het afvalslijpsel het zuivere diamantstof vrij te maken. Uiteindelijke slaagde de Delftse hoogleraar H. ter Meulen hier in. Door het procedé verwierf het "Koperen-Stelenfonds" grote inkomsten. Uit dank werd later een van de paviljoens van Zonnestraal naar Ter Meulen vernoemd.
Bij Hilversum werd het landgoed "de Pampahoeve" gekocht. In de villa kon een beperkt aantal patiënten (19) kuren in zon en buitenlucht. Met de ervaringen van dit begin kon de opgave voor een nieuw sanatorium geformuleerd worden: verhouding van ziek zijn/beter maken en geleidelijk weer deelnemen aan veelheid in samenleven. Te vaak was een terugval gebleken door geestelijke en lichamelijke overbelasting van een net verkregen evenwicht. Duiker, die in 1924-25 voor het Koperen-Stelenfonds de zeepfabriek in Diemen bouwde, maakte de ontwikkeling en het stellen van deze nieuwe opgave mee.
Met het doel een sanatorium, voor- en nazorginrichting met arbeidstherapie te bouwen, werd op 16 september 1925 de vereniging "Zonnestraal" (Nederlandsche vereeniging tot het oprichten van arbeidskolonies voor tuberculoselijders) opgericht, met Van Zutphen als voorzitter. Duiker kreeg de opdracht en in 1926 werd begonnen met de bouw van een uitgebreid complex voor 100 patiënten op het terrein van de Pampahoeve.
De witte gebouwen van beton, staal en glas werden in 1928 in gebruik genomen: de ziekenafdeling voor 28 patiënten; het hoofdgebouw met in drie evenwijdige vleugels: de medische afdeling in het noorden, terrassen, badgelegenheid en ketelhuis op het zuiden, keuken en apotheek in het midden, waartussen de hoofdweg en waar overheen de grote eetzaal ligt; twee paviljoens aan weerskanten van het hoofdgebouw op het zuidoosten en zuidwesten gericht met elk twee afdelingen voor 25 patiënten, een conversatiezaal waaromheen de verbinding loopt.
Architectuur.
Duidelijk en direct zijn verhouding en ligging ten opzichte van elkaar: grote eetzaal, kleine conversatiezaaltjes, gangen, muren, paden, terrassen, trappen en balkons.
Een sanatorium voor mensen, die kort en geleidelijk langer op mogen zijn, rond kunnen lopen en rusten om ten slotte weer enkele uren bezig te zijn op het terrein (onder andere in werkplaatsen).
Plan en constructie hebben een maateenheid van 1,50 m:
1 × 1,50 m gang, balkonbreedte,
1/2 × 1,50 m deur, glasmaat puien,
3x3m eenpersoons ziekenkamer.
Duiker heeft in 1928 door deze nieuwe verhoudingen te realiseren in deze nieuwe "hoogwaardige" materialen, ineens de grote stap gedaan naar "het nieuw beleven van ruimte."
Restauratie.
Op een internationale conferentie aan de T.U. Eindhoven (sept 1990) rond de restauratie van beschermde monumenten van het nieuwe bouwen lichtte architect Wessel de Jonge de bijzondere aanpak ervan toe. Bij de restauratie van Sanatorium Zonnestraal zouden bijvoorbeeld geen gegalvaniseerde ramen aangewend worden. Het behandelen van de ramen door de patiënten zou deel van de therapie uitmaken.
Trivia.
In aflevering 6 van het Nederlandse televisieprogramma Goedenavond Dames en Heren diende het hoofdgebouw van Zonnestraal als achtergronddecor bij de 'aanvang van de bouwwerkzaamheden' van het fictieve Sint Hubertus kinderziekenhuis te Maastricht (uitgezonden op 4 mei 2015).
Sinds 2019 wordt Sanatorium de Zonnestraal gebruikt als studio voor het programma De Rijdende Rechter.

</doc>
<doc id="26438" url="https://nl.wikipedia.org/wiki?curid=26438" title="Brian May">
Brian May

Sir Brian Harold May (Hampton, 19 juli 1947) is een Britse gitarist, vooral bekend van de rock/popgroep Queen. Daarnaast is May sinds augustus 2007 gepromoveerd in de astrofysica. Hij is de oprichter van een organisatie die zich inzet voor dierenrechten.
Levensloop.
Beginjaren.
May is op 19 juli 1947 geboren in het Engelse plaatsje Hampton bij Londen, als zoon van Harold en Ruth May. Hij ontwierp en maakte samen met zijn vader zijn eigen elektrische gitaar die hij de Red Special noemde, en waarop hij nu nog steeds speelt. May bezocht de prestigieuze Hampton School in zijn woonplaats en studeerde daarna natuur- en wiskunde aan het Imperial College te Londen. Daar startte hij een promotietraject in de sterrenkunde. Vanwege het succes van Queen liet de afronding daarvan enkele decennia op zich wachten.
Carrière.
Queen.
May speelde vóór Queen in bands zoals 1984 en Smile. In Smile speelde May samen met de latere drummer van Queen Roger Taylor en zijn jeugdvriend Tim Staffell. Korte tijd na het uiteenvallen van Smile ontstond Queen. Freddie Mercury was toen al een aantal jaren bevriend met de medestudenten, hij werd de nieuwe zanger.
In Queens driedelige vocale harmonieën zong May over het algemeen het lagere bereik. Op een aantal van Queens liedjes zingt hij de gedeeltelijke zang, met name het eerste vers van "Who Wants to Live Forever", de brug op "I Want It All" en "Flash" en de volledige zang op "Some Day One Day", "She Makes Me (Stormtrooper in Stilettoes)", "'39", "Good Company", "Long Way", "All Dead, All Dead", "Sleeping On The Sidewalk", "Leaving Home Ain't Easy" en "Sail Away Sweet Sister".
Gedurende Queens carrière schreef May vaak liederen voor de band en componeerde hij veel belangrijke nummers zoals de wereldwijde hit "We Will Rock You".
Het eerste album van Queen genaamd "Queen" werd uitgebracht op 13 juli 1973. De eerste single van Queen, "Keep Yourself Alive", werd geschreven door May. Hij schreef samen met zanger Freddie Mercury de meeste nummers, geïnspireerd door onder andere The Beatles en Jimi Hendrix. De bekendste nummers die door May werden geschreven zijn:
Queen begon aan hun derde album "Sheer Heart Attack" zonder May, omdat hij na een concert in Japan getroffen was door geelzucht. Uiteindelijk voelde hij zich goed genoeg om zijn gitaarwerk te spelen. Op 8 november 1974 kwam het album uit, en het werd wereldwijd een groot succes.
Tijdens een korte pauze van Queen in 1983, bracht May zijn eerste solowerk uit, "The Star Fleet Project", een gelegenheidsproject met onder andere Eddie Van Halen. Rond dezelfde tijd werd ook een replica van zijn unieke gitaar op de markt gebracht.
Naar eigen zeggen was May tegen het einde van de jaren 80, tijdens het opnemen van "The Miracle", ernstig depressief, tot op het punt waarop hij zelfmoord wilde plegen. De aanleiding daartoe was de dood van zijn vader en het feit dat hij zijn toenmalige vrouw Chrissie Mullen verliet.
Na het beroemde "Live Aid"-concert in de zomer van 1985, belde Freddie Mercury zijn bandleden op en stelde hun voor een lied samen te schrijven. Het resultaat werd "One Vision", dat muzikaal eigenlijk van May was (de "Magic Years"-documentaire toont hoe hij met de sectie en de fundamentele gitaarriff kwam) en de tekst van Roger Taylor – Freddie Mercury was meer producent en arrangeur. John Deacon was vaak afwezig tijdens de opnamen.
Voor hun album uit 1989, "The Miracle", had de band besloten dat alle tracks zouden worden toegeschreven aan de hele band, geen kwesties meer over wie de belangrijkste schrijver was geweest. May stelde "I Want It All" voor dat album samen, evenals "Scandal" (gebaseerd op Mercury's persoonlijke problemen met de Britse pers). Voor de rest van het album heeft May creatief niet zoveel bijgedragen, hoewel hij wel geholpen heeft bij de opbouw van de basis van "Party" en "Was It All Worth It" (beide werden overwegend Mercury's stukken) en de gitaarriff van "Chinese Torture".
May schreef ook samen met Mercury het laatste nummer van Queen, "Mother Love" van het album "Made in Heaven".
Solocarrière.
Na het overlijden van Freddie Mercury in 1991 kreeg zijn solocarrière de volle aandacht. In september 1992 kwam zijn eerste soloalbum, "Back to the Light", uit. Op dit album staan bekende nummers zoals "Driven By You" en de nummer 1-hit "Too Much Love Will Kill You". Op dat moment was The Brian May Band geformeerd met onder andere ex-Whitesnake- en ex-Black Sabbath-ritmesectie Neil Murray en Cozy Powell, en zij gaven concerten over de hele wereld. Een concertregistratie van deze tournee is uitgegeven onder de naam "Live at the Brixton Academy". Tussentijds kwam ook nog de Queensingle "No-One but You (Only the Good Die Young)" uit als eerbetoon aan de pas overleden prinses Diana en aan Freddie Mercury. In 1998 kwam zijn tweede album "Another World" uit, en in het jaar 2000 zijn derde, de soundtrack "Furia".
Naast hun solocarrières richtten May en Roger Taylor zich ook regelmatig op Queen. Zo kwamen er heropnamen van oude krakers zoals We Are the Champions met Robbie Williams, We Will Rock You, eerst met 5ive, vervolgens met Beyoncé, Britney Spears en Pink – en Brian schreef het nieuwe Queen-nummer "The Call" ter gelegenheid van het door Nelson Mandela georganiseerde "46664 Concert" in 2003.
In 2002 trad Brian samen met Roger Taylor onverwacht op tijdens Koninginnedag in Nederland.
Toevallig kwamen Brian en Roger daarna in contact met voormalig Free- en Bad Company-zanger Paul Rodgers. Na een succesvolle samenwerking bij de introductie van Queen in de "Hall of Fame" op 11 november 2004, besloten de heren om samen te gaan toeren onder de naam 'Queen+Paul Rodgers'. Van deze concertreeks zijn een dvd en een cd verschenen onder de naam Return of the Champions. In 2008 heeft het trio het album The Cosmos Rocks uitgebracht, Queens eerste studioalbum sinds 1995. Aansluitend toerde de band door Europa.
Op 6 december 2005 ontving May de onderscheiding "Commandeur in de Orde van het Britse Rijk" uit handen van Koningin Elizabeth voor diensten aan de muziekindustrie.
Op 23 april 2011 ontving May de Eddy Christiani Award voor zijn inspirerende bijdrage aan de ontwikkeling van de elektrische gitaarmuziek. In datzelfde jaar speelde May mee met Tangerine Dream hetgeen resulteerde in het album Starmus-Sonic universe.
Op 14 maart 2023 werd May door koning Charles III tot ridder in de Orde van het Britse Rijk geslagen voor zijn verdiensten op het gebied van muziek en liefdadigheid.
Wetenschappelijke promotie.
May is een enthousiast astrofysicus en heeft thuis altijd een sterrenkijker gereed staan. Vanwege de "positieve uitstraling die hij aan de sterrenkunde heeft gegeven" ontving May in 2002 een eredoctoraat van de universiteit van Hertfordshire.
May is coauteur van drie wetenschappelijke publicaties. Op 23 oktober 2006 verscheen het boek "Bang! The complete history of the universe" dat May samen met sir Patrick Moore en Chris Lintott heeft geschreven. Zoals de titel aangeeft, behandelt het boek de geschiedenis van het universum. Hiermee is May weer terug bij het vakgebied waarvoor hij heeft gestudeerd.
Nadat hij in 2006 zijn aantekeningen terugvond, heeft May alsnog gewerkt aan zijn proefschrift over de reflectie van zonlicht op interstellair stof, dat gebaseerd is op waarnemingen die hij in 1971 in de sterrenwacht van Tenerife deed. De laatste gegevens voor zijn proefschrift verzamelde hij op de Canarische Eilanden, vanuit het observatorium Roque de los Muchachos op La Palma. Hij leverde in augustus 2007 het manuscript van zijn proefschrift in bij zijn promotors en promoveerde op 23 augustus 2007. Daarnaast heeft May twee eredoctoraten. Van 2008 tot 2013 was hij kanselier van de John Moores-universiteit in Liverpool.
Activist voor dierenrechten.
May is als dierenrechtenactivist tegen dierenmishandeling. In 2010 richtte hij de "Save Me Trust" op, een organisatie die zich met name inzet tegen vossenjacht en tegen het massaal doden van dassen in het Verenigd Koninkrijk. In 2021 bracht May een parfum op de markt waarin ook de geur van dassen zit. De opbrengst hiervan gaat naar zijn "Save Me Trust".
May heeft zelf gezegd dat hij liever herinnerd wil worden vanwege zijn dierenrechtenactivisme dan vanwege zijn muziek. Hij is vegetariër.
In 2012 werd May door de Britse tak van de dierenbeschermingsorganisatie PETA (People for the Ethical Treatment of Animals) uitgeroepen tot man van het jaar.
Privéleven.
May is getrouwd met actrice Anita Dobson, die succesvol werd dankzij de Engelse soapserie EastEnders. May heeft drie kinderen uit zijn eerste huwelijk met Chrissie Mullen.
In 2008 kocht May "Farthings", het huis van Patrick Moore in Selsey. Hij liet Moore er tijdens zijn laatste levensjaren in wonen voor een symbolische huur van 1 pond per jaar. Hij had aanvankelijk plannen om "Farthings" tot een museum en astronomiecentrum om te bouwen.
May is een enthousiast verzamelaar van 19de-eeuwse stereofoto's.
Stijl.
May heeft op het podium negen Vox AC30 versterkers achter zich staan. Drie staan er daadwerkelijk aan in Wet-Dry-Wet configuratie en op maximaal volume. Daaronder staan drie reserve versterkers opgesteld in stand-by-modus voor het geval een hoofdversterker het begeeft. De bovenste drie bevatten geen versterker, maar wel luidsprekers en kunnen worden omgeplugd als de luidsprekers in een van de hoofdversterkers het begeven. Sinds zijn gitaartechnicus medio jaren 2010 een spanningsmanagementsysteem voor schone spanning is gaan gebruiken, begeven May’s versterkers het vrijwel niet meer tijdens shows. De AC-30’s die hij gebruikt zijn vroege modellen zonder Top-boost circuit of aangepaste modellen waaruit zijn technici alle extra circuits hebben verwijderd. Hij gebruikt het "normal"-kanaal dat van zichzelf vrij donker klinkt en gebruikt een treblebooster om hem in overdrive te sturen. Deze combinatie van een Vox AC-30 met een treblebooster ging hij gebruiken in navolging van Rory Gallagher. Oorspronkelijk gebruikte May een Dallas Rangemaster als treblebooster. Nadat een roadie in 1973 zijn Rangemaster verloor gebruikte hij handzamer apparaten die daarop waren gebaseerd.
Naast zijn "Red Special" gebruikte May ook andere gitaren, zoals een Gibson, een Fender Telecaster en Ovation 12-snarige gitaren (voor akoestische stukken).
In plaats van een plectrum gebruikt May sixpence-stukken om zijn gitaar te bespelen (uit de "farewell proof set" van 1970). Toen deze munten niet meer werden gemaakt, heeft de Engelse Munt speciaal voor May een aantal sixpence-stukken geslagen, waarop in plaats van het hoofd van de koningin, het hoofd van May is gebruikt.
Invloeden.
Mays vroege helden waren Cliff Richard, The Shadows (en vooral hun gitarist, Hank B. Marvin).

</doc>
<doc id="26441" url="https://nl.wikipedia.org/wiki?curid=26441" title="Roger Taylor (Queen)">
Roger Taylor (Queen)

Roger Meddows Taylor (Dersingham, later opgegaan in King's Lynn (Norfolk), 26 juli 1949) is vooral bekend als de drummer en bandlid van de Britse rockgroep Queen.
Ook schreef hij vele hits van Queen, waaronder "A Kind of Magic", "Radio GaGa" en "I'm in love with my car". Naast drums bespeelt hij eveneens gitaar en is hij een succesvol zanger.
Levensloop.
Taylors muzikale carrière begon begin jaren zestig, nadat hij naar Truro, in Cornwall verhuisd was. Hij zong toen in het kerkkoor van de Katholieke school waar hij naartoe ging. Later leerde hij van zijn eerste instrument te bespelen, de ukelele. Hij speelde in een jeugdbandje. Begin jaren zestig speelde hij in een andere band op de gitaar. Een jaar later ging hij pas drummen.
In 1966 speelde hij voor een bekende band uit Cornwall, The Reaction, waarin hij drumde en tevens zong. In 1968 verhuisde Taylor naar Londen, ging eerst tandheelkunde studeren, maar omdat dit hem na enige tijd niet meer kon boeien, ging hij verder met biologie en studeerde daarin af.
In 1968 ging Taylor bij een andere band spelen, Smile met gitarist Brian May en zanger Tim Staffell. Deze band zou later uitgroeien tot de wereldberoemde band Queen.
Queen.
Hij schreef voor Queen onder andere de nummers "Radio ga ga", "A kind of magic", "These Are The Days Of Our Lives" en "Heaven For Everyone". Het nummer "I'm in love with my car"; door hem gezongen en geschreven; onderschrijft zijn passie voor snelle auto's.
In de jaren tachtig werd Taylor ook actief buiten Queen. In 1981 brengt hij het album, "Fun In Space" uit. Hierop bespeelt Taylor alle instrumenten met behulp van producer David Richards. In 1984 kwam "Strange Frontier" uit. Een album met onder andere covers van Bruce Springsteen ("Racing In The Streets") en Bob Dylan ("Masters Of War") Halverwege 1987 richtte hij een eigen band op, The Cross, waar hij niet de drummer maar de zanger/gitarist was. In 1987 schreef hij voor het eerste album van The Cross alle nummers, onder andere "Heaven for everyone", wat acht jaar later onder Queen nogmaals werd uitgebracht en de laatste top 3 hit voor Queen betekende. Echter al in 1977 bracht Taylor een solo single uit "I Wanna Testify/Turn On The TV" maar de single deed niets in de hitparades.
Na Queen.
Na de dood van Queen-zanger Freddie Mercury in 1991 ging Taylor als soloartiest verder. In 1994 bracht hij het album "Happiness?" uit, met daarop de controversiële single "Nazis 1994" en de samen met de Japanse pianist/ drummer Yoshiki geschreven rock-ballade "Foreign Sand". In 1998 kwam Taylor op de proppen met het album "Electric Fire". Samen met Brian May heeft hij nog aan enkele projecten gewerkt, waaronder de veelbezochte musical "We Will Rock You". In 2002 trad Taylor samen met Brian May onverwachts op tijdens Koninginnedag in Nederland.
In 2005 is hij samen met Brian May en Paul Rodgers terug als Queen + Paul Rodgers gaan toeren, wat weer voor uitverkochte stadions zorgt. Van deze tournee, die onder andere Antwerpen, Rotterdam en Arnhem aandeed, is van het concert in Sheffield een opname gemaakt die in september 2005 op cd en in oktober 2005 op DVD is verschenen.
In 2007 bevestigde Brian May de geruchten dat het drietal een nieuw album zouden gaan opnemen. Dit album, "The Cosmos Rocks", kwam uit in 2008.
Hierna volgde nog een tour door Europa en is de DVD "live in the Ukraine" (2009) uitgekomen. In april 2009 laat Paul Rodgers weten dat dit project voorlopig afgerond is. Eind mei hebben May en Taylor hun oude manier van werken weer opgepakt en zijn gestart met gelegenheidsoptredens bij onder andere American Idols. Sinds 2013 zijn Brian May en Roger Taylor weer aan het touren, dat doen ze samen met Adam Lambert.
Op 4 januari 2010 verscheen Taylors nieuwe single " The Unblinking Eye (Everything Is Broken) ".
Persoonlijk.
Taylor is twee keer getrouwd. Enkele dagen in het begin van 1988, met het Franse P.A. Dominique Beyrand, met wie hij al sinds 1976 een relatie had en twee kinderen heeft. Hij was met haar getrouwd om de toekomst van hun kinderen veilig te stellen. Van 1988 tot 2002 had hij ook nog een relatie met model Debbie Leng, met wie hij nog eens drie kinderen heeft. Van 2010 tot heden is hij getrouwd met de Zuid-Afrikaanse Sarina Potgieter, met wie hij sinds 2004 een relatie heeft.
Roger Taylor woont nu met vrouw en kinderen in een landhuis in Surrey. In zijn tuin heeft hij een eigen opnamestudio laten bouwen. Een andere hobby is het sleutelen aan sportauto's: hij bezit onder andere een aantal klassieke Jaguars, Ferrari's, Lamborghini's en Aston Martins, alsmede ook goedkopere auto's zoals een Mazda MX5.

</doc>
<doc id="26442" url="https://nl.wikipedia.org/wiki?curid=26442" title="John Deacon">
John Deacon

John Richard Deacon (Leicester, 19 augustus 1951) ("Deacy" of "Disco Deacy" bij de fans) is een voormalig Engels muzikant en bassist, die vooral bekend is geworden als lid van de Britse rockband Queen. Deacon staat bij fans bekend om zijn melodische baslijnen, die veelal geïnspireerd zijn door bassisten uit soul en funk. Met deze invloeden voegde Deacon veel toe aan de muziekstijl van Queen. Vooral de nummers "Another One Bites The Dust" en "I Want To Break Free", beide geschreven door Deacon, zijn goede voorbeelden van zijn stijl. "You're My Best Friend" en "Spread Your Wings", allebei rockballads, laten een andere kant van Deacon's creativiteit zien. Enkele jaren na het overlijden van Queen-zanger Freddie Mercury verliet Deacon de band voorgoed, en zonderde zich volledig af van de muziekindustrie.
Deacon staat ook bekend om zijn stille en introverte karakter. Hij stond bij concerten vrijwel altijd op de achtergrond, en gaf ook weinig interviews. Hoewel Deacon bij fans van Queen zeer bekend is, is hij relatief onbekend bij het algemene publiek, en hij wordt door muziekcritici regelmatig als ondergewaardeerd beschouwd als muzikant en bassist.
Naast de basgitaar bespeelde John Deacon ook de gitaar en de piano. Hoewel hij vooral bekend staat om zijn baspartijen, zag Deacon zichzelf niet als enkel een bassist, maar als een muzikant in het algemeen.
Tijdens de loopbaan van Queen bewees Deacon zich niet alleen als bassist, maar gebruikte hij ook zijn kennis van elektronica voor het bouwen van versterkers en het experimenteren met apparatuur in de studio. Een van zijn uitvindingen was de "Deacy Amp", een versterker waar hij succesvol octrooi voor aanvroeg. De versterker wordt nog altijd gebruikt door gitaristen.
Levensloop.
Jeugd en vroege muziekcarrière.
John Deacon werd in 1951 geboren in Leicester. Geïnspireerd door de muziek van The Beatles, en in het bijzonder door John Lennon, kocht Deacon in 1963 zijn eerste akoestische gitaar.
Deacon studeerde elektronica aan Chelsea College in Londen (nu deel van King's College London). Hij had vanaf zijn veertiende al bij enkele kleine bands gezeten, zoals "The Opposition" en zijn eigen bandje "Deacon". Hij speelde aanvankelijk ritmegitaar, maar bespeelde uiteindelijk vooral de basgitaar omdat de oorspronkelijke bassist uit zijn band werd gezet. Hoewel hij zich van 1969 tot 1970 een tijd heeft gefocust op zijn studie, wilde hij al snel weer deel zijn van een band. In februari 1971 ontmoette hij Taylor en May in een disco in Londen via een vriend. Mercury, Taylor en May hadden in 1970 al de band Queen gevormd, en zij zaten destijds zonder bassist. Deacon was aanvankelijk niet geïnteresseerd toen hij ze live zag in oktober 1970, maar besloot na de ontmoeting in februari 1971 toch bij de band te komen. De samenstelling van Queen zou tot 1991, met de dood van zanger Freddie Mercury, niet meer veranderen. Volgens Taylor werd Deacon vooral als bassist gekozen vanwege zijn kennis van elektronica, zoals versterkers en andere muziekapparatuur. Ook zijn gevoel voor ritme en zijn kunsten als bassist waren beslissende factoren voor de bandleden:
Eerste jaren met Queen.
Net als May zag Deacon de band aanvankelijk slechts als een hobby. Hij bleef dan ook doorstuderen aan Chelsea College. Pas bij het derde Queen-album, "Sheer Heart Attack" (1974), begon Deacon de band serieuzer te nemen. Met dat album begon ook een nieuwe periode voor de band. De single "Killer Queen," waarmee Queen doorbrak, werd geprezen voor de muzikale connectie tussen de bandleden en het veranderende geluid van de band, dat meer in de buurt van poprock kwam. Dit vormde een breuk met hun eerdere albums, die bestonden uit hardrock of progressieve rock. Ook Deacon werkte mee aan de snel veranderende stijl van de band. Op hetzelfde album verscheen het eerste Queen-nummer dat door hem werd geschreven, "Misfire", een lied met een melodisch basloopje en een soort Caribisch geluid. Ook op het volgende album, "A Night At The Opera", zette Deacon zijn carrière als songwriter voort met het nummer "You're My Best Friend", dat redelijk scoorde op de hitlijsten. In Nederland behaalde het nummer zelfs de top tien. Deacon speelde op zijn eerste single naast de basgitaar ook op de "Wurlitzer" elektrische piano.
Hitsingle en disco-geluid.
In de loop van de jaren werd de band steeds bekender en populairder, hoewel Deacon nog steeds vooral op de achtergrond bleef. Queen begon in 1979 met de opnames voor het album "The Game", dat voor Deacon een belangrijk moment in zijn muziekcarrière zou blijken. In 1980 bracht Queen het nummer "Another One Bites The Dust" uit, geschreven door John Deacon, dat een wereldwijde hit werd: het nummer bereikte de eerste plaats op de Amerikaanse Billboard Hot 100, en stond ook in veel andere landen hoog op de hitlijsten. Deacon gebruikte zijn invloeden uit funk en soul bij het schrijven van het nummer. Hij noemde het nummer "Good Times" van Chic de belangrijkste inspiratie voor de iconische baslijn in het nummer. Ook het volgende album, "Hot Space" (1982), werd gekenmerkt door dit geluid: prominente baslijnen, dansbare ritmes en duidelijke invloeden uit funk en disco. Vooral de baslijn uit de single "Under Pressure" is wereldwijd bekend. De veranderende stijl onder leiding van Deacon en Mercury zorgde voor lichte conflicten tussen de bandleden. Drummer Roger Taylor gaf later toe dat hij nooit dacht dat "Another One Bites The Dust" een hit zou worden.
Deacon schreef sinds het derde album van Queen bij elk album wel een of meerdere nummers. Zijn meest bekende nummer na 1982 is "I Want to Break Free" (1984), dat vooral bekend staat om zijn humoristische videoclip. Deze videoclip was overigens niet het idee van Deacon, maar van drummer Roger Taylor.
Laatste jaren met Queen en afscheid.
John Deacon bleef na het overlijden van zanger Freddie Mercury nog een tijd bij Queen, samen met Brian May en Roger Taylor. De toekomst van de band was in die tijd onzeker. Op Tweede Paasdag 20 april 1992 trad Deacon nog met Queen op tijdens het Freddie Mercury Tribute Concert in het Wembley Stadium in Londen. Queen maakte daarna nog een laatste album van oude studio-opnames met Mercury, getiteld "Made In Heaven" (1995). Daarna kwam er nog een liveversie van "The Show Must Go On" met de overgebleven bandleden van Queen en Elton John. In 1997 volgde het laatste Queen-nummer waar Deacon in meegespeeld heeft, "No-One But You (Only The Good Die Young)", en kort daarna verliet Deacon de band voorgoed. Hij heeft ook niet meegedaan aan de projecten van May en Taylor samen met Paul Rodgers en Adam Lambert, en hij heeft zich voor zover bekend volledig afgezonderd van de muziekindustrie.
Deacon is sinds 1975 getrouwd met Veronica Tetzlaff, en samen hebben zij zes kinderen.
Zang.
Deacon is het enige lid van Queen dat nooit lead-vocals zong. In interviews heeft hij verklaard dat hij niet in staat was te concurreren met de drie sterke vocalisten in de groep. In liveshows ontving Deacon geen eigen microfoon, totdat de band de eerste concerttour ter ondersteuning van hun album "Sheer Heart Attack" deed; ondanks deze veelbelovende ontwikkeling, was het belangrijkste doel een kritische noot richting de driehoek (Mercury, May, Taylor) in "Killer Queen". Voordien had hij ook gezongen tijdens "Liar", weliswaar in Mercury's microfoon.
Er zijn gelegenheden geweest waarin Deacons microfoon werd omgebouwd tot een punt waarop zijn stem maar zacht te horen was, zoals een optreden in 1977 in Earls Court, waarin zijn stem wel duidelijk te horen was op Somebody to Love en In The Lap of the Gods Revisited. Hij is ook te horen in een 1984 in Milaan opgenomen versie van Radio GaGa. Hij wordt ook gecrediteerd als achtergrondzanger op de aftiteling van de bands eerste live video, Queen at the Rainbow (live in november 1974 en uitgebracht op The Box of Tricks).
Ondanks dit alles, is Deacon bijna altijd zingend getoond in Queen's muziekvideo's, zoals Bohemian Rhapsody, You're My Best Friend, Somebody To Love, One Vision, I Want It All, Hammer to Fall, Tie Your Mother Down en Don't Stop Me Now.
Deacon baalde ervan dat hij geen goede zangstem had: "It's the one thing I wish I could do, sing. Because it makes song writing much easier." (Het is het enige waarvan ik zou willen dat ik het kon, zingen. Het maakt het schrijven van liedjes stukken makkelijker).
Deacons enige solo-uitstapje was "No Turning Back", de soundtrack van de film van Biggles (1986).
Invloeden.
Alle bandleden van Queen hadden verschillende muzikale invloeden, die zij samenbrachten in hun nummers. Ook Deacon had veel invloeden uit verschillende genres, variërend van progressieve rock tot funk en soul, die vaak niet overeenkwamen met de muzieksmaken van de andere bandleden. Dit leidde in sommige gevallen tot conflicten binnen de band, zoals toen Deacon en zanger Mercury een nieuw disco-geluid wilden uitproberen op het album "Hot Space" (1982).
Toen de andere drie bandleden Deacon ontmoetten was hij groot fan van de progressieve-rockband Yes. Hij noemde Chris Squire van Yes zijn favoriete bassist. John Deacon's melodische en ritmische baslijnen doen ook denken aan de invloedrijke motown-bassist James Jamerson, en Deacon was zeker geïnspireerd door veel motown- en soulartiesten. Hij rekende onder meer Stevie Wonder, Michael Jackson en Chic tot zijn invloeden.
Discografie.
Zie Discografie van Queen voor alle albums en singles waarop John Deacon heeft meegespeeld.

</doc>
<doc id="26444" url="https://nl.wikipedia.org/wiki?curid=26444" title="Koeban (rivier)">
Koeban (rivier)

De Koeban (Russisch: Куба́нь; Adygees: Псыж, "Psyzh") is een rivier in het zuidoosten van Europees Rusland. De lengte bedraagt 906 km. De Koeban ontspringt op de Elbroes in de noordelijke Kaukasus en mondt uit in de Zee van Azov. De voornaamste stad aan de rivier is Krasnodar.
Het steppegebied langs de rivier heet eveneens Koeban en was het woongebied van de Koeban-Kozakken.

</doc>
<doc id="26445" url="https://nl.wikipedia.org/wiki?curid=26445" title="Krasnodar">
Krasnodar

Krasnodar (Russisch: Краснода́р, uitspr.: [krəsnɐˈdar]) is een stad met circa 1 121 291 (2023) inwoners (899.541 raming 2018, census 2002: 646.175) in het zuiden van Europees Rusland, gelegen aan de rivier de Koeban. Het is de hoofdstad van de regio (kraj) Krasnodar. Krasnodar ligt op ongeveer 1250 km afstand van Moskou. De stad is de thuisbasis van de voetbalclubs Koeban Krasnodar en FK Krasnodar.
Geschiedenis.
De stad werd in 1793 gesticht als Kozakkenvesting ter verdediging van de grens met het Ottomaanse Rijk. De vesting kreeg de naam Jekaterinodar, "Geschenk ("dar") van Catharina ("jekaterino")" (dat wil zeggen Catharina de Grote). In de 19e eeuw ontwikkelde de stad zich tot een belangrijk handelscentrum in Zuid-Rusland en groeide de bevolking aanzienlijk.
Tijdens de Russische Burgeroorlog kozen veel Koeban-Kozakken de kant van de anti-bolsjewistische Witten. In 1920 werd de stad omgedoopt in Krasnodar ("krasno" betekent rood). In de Tweede Wereldoorlog werd de stad van augustus 1942 tot februari 1943 bezet door de nazi's. De stad leed zware schade en werd na de oorlog heropgebouwd.
De laatste jaren kent de stad een grote groei, zowel qua inwoners als qua economie. Het aantal inwoners bedroeg in 2020 bijna een miljoen. Volgens officieuze cijfers was de bevolking van de stad al in 2018 gestegen tot meer dan een miljoen, hetgeen de burgemeester dat jaar officieel maakte in een document tijdens de viering van het 225-jarig bestaan van de stad. Vooral de bevolkingsgroei is een tegenstelling met de rest van Rusland waar het aantal inwoners daalt. Redenen zijn het onder andere het milde klimaat en de nabijheid van Sotsji.
Economie en onderwijs.
Krasnodar ligt in een uiterst vruchtbaar landbouwgebied (zwarte aarde), dat als noordelijkste regio ter wereld ook thee produceert. Veel industrie in de stad is gerelateerd aan de landbouw, zoals voedselverwerking en productie van landbouwwerktuigen. De stad beschikt over een groot aantal instellingen voor hoger onderwijs, waarvan de Koeban-Staatsuniversiteit (KoebGOe, gesticht in 1920) en de Koeban-Staatslandbouwuniversiteit (KGAOe, gesticht in 1922) de belangrijkste zijn. De KGAOe is de grootste landbouwuniversiteit van Rusland.
Sport.
FK Koeban Krasnodar was de traditionele voetbalclub uit de stad. Ten tijde van de Sovjet-Unie speelde de club drie seizoenen in de hoogste klasse en daarbuiten voornamelijk in de tweede klasse. Na de Russische onafhankelijkheid startte de club in de hoogste klasse, maar zakte al snel weg naar de derde klasse. Na de eeuwwisseling werd de club een liftploeg tussen eerste en tweede klasse en kon van 2011 tot 2016 voor het eerst een langere periode in de hoogste klasse spelen en zelfs Europees voetbal afdwingen. In 2008 werd er ook een tweede profclub opgericht, FK Krasnodar dat amper drie jaar later al naar de hoogste klasse promoveerde, samen met stadsrivaal Koeban waardoor voor het eerst twee clubs uit dezelfde stad, buiten Moskou, in de hoogste klasse speelden. Intussen heeft FK Krasnodar de traditieclub Koeban naar de kroon gestoken en kon al drie jaar Europees voetbal afdwingen. In 2018 werd de traditionele club FK Koeban failliet verklaard. In datzelfde jaar werd FK Koeban Krasnodar opgericht. Dat dezelfde naam mag dragen als haar voorganger, het kan daarentegen geen aanspraak maken op de behaalde successen van haar voorganger. In 2009 kreeg Krasnodar ook een basketbalclub. PBK Lokomotiv-Koeban Krasnodar speelt zijn thuiswedstrijden in de Basket-Hall Krasnodar en speelt in de VTB United League en de EuroLeague Men.

</doc>
<doc id="26448" url="https://nl.wikipedia.org/wiki?curid=26448" title="Konstantin Feoktistov">
Konstantin Feoktistov

Konstantin Petrovitsj Feoktistov (Russisch: Константин Петрович Феоктистов) (Voronezj, 7 februari 1926 – Moskou, 21 november 2009) was een Russische ruimtevaarder (kosmonaut) en wetenschapper.
Biografie.
Tijdens de Tweede Wereldoorlog diende hij in het leger van de Sovjet-Unie. Als krijgsgevangene van de Duitsers ontsnapte hij ternauwernood aan de dood toen hij geëxecuteerd zou worden. Staand aan de rand van een massagraf werd Feoktistov samen met andere gevangenen onder vuur genomen, maar het schot schampte langs zijn keel. Feoktistov slaagde er even later in om uit de kuil met lijken te kruipen en terug te keren naar de Sovjetlinies.
Hij haalde zijn ingenieurstitel aan de Bauman Hogere Technische School te Moskou. Hij ging werken voor het ontwerpbureau OKB van Michail Tichonravov. Hij werd in 1955 lid van het team dat onder leiding van Sergej Koroljov de ruimtevaartuigen ontwierp voor de programma's Spoetnik, Vostok, Voschod en Sojoez. Tijdens deze periode werkte hij ook aan het ontwerp van een ruimtevaartuig dat met behulp van ionenaandrijving naar Mars zou kunnen vliegen.
Op 11 juni 1964 werd Feoktistov geselecteerd om met een groep wetenschappers een kosmonautentraining te volgen.
Op 12 oktober 1964 werd Feoktistov gelanceerd aan boord van de Voschod 1. Voor Feoktistov was dit zijn eerste en enige ruimtevlucht. Het was de eerste van de twee bemande vluchten in het kader van het Russische Voschodprogramma. Voschod 1 was de eerste ruimtevlucht met een bemanning bestaande uit meer dan één persoon. Naast Feoktistov werd de bemanning gevormd door gezagvoerder Vladimir Komarov en arts Boris Jegorov. Het merendeel van de vlucht was gewijd aan biomedisch onderzoek en onderzoek naar hoe een multidisciplinair team samenwerkte in de ruimte.
Na zijn ruimtevlucht zette Feoktistov zijn werk voor het ruimtevaartprogramma voort, en werd later hoofd van het ontwerpbureau van de Sovjet-Unie dat de Saljoet en Mir-ruimtestations heeft ontworpen. Zijn laatste functie was hoofd van het "mission control center" in Bajkonoer.
Feoktistov was gehuwd en had vier kinderen. Hij werd onderscheiden met het Ereteken van de Sovjet-Unie.

</doc>
<doc id="26449" url="https://nl.wikipedia.org/wiki?curid=26449" title="Velomobiel">
Velomobiel

Een velomobiel is een gestroomlijnde ligfiets met een zelfdragende carrosserie van polyester, carbon of aluminium. Meestal heeft dit type ligfiets drie wielen, een enkel model heeft er twee of vier.
De meeste velomobielen hebben een houding en aandrijving die overeenkomt met ligfietsen. Ook andere vormen van aandrijving op spierkracht zijn echter mogelijk, zoals een roeibeweging (zie ook roeifietsen). Door de aërodynamisch gevormde carrosserie kost de voortbeweging minder inspanning. Velomobielen worden onder meer gebruikt als woon-werkvoertuig.
Voordelen.
Het voordeel van een velomobiel ten opzichte van andere fietsen is de carrosserie. Daardoor wordt men tegen de weersomstandigheden beschermd. De overkapping vermindert ook de luchtweerstand van de fiets, waardoor met eenzelfde inspanning hogere snelheden mogelijk zijn.
De velomobiel kan voor afstanden tot zo'n 50 kilometer de auto in het woon-werkverkeer vervangen. De carrosserie is meestal zodanig dat alleen het hoofd nog buiten de fiets steekt. Sommige velomobielen hebben een kantelmechanisme van de overkapping zodat instappen vergemakkelijkt wordt. De meeste hebben omwille van de stevigheid en aerodynamica een zo klein mogelijk instapgat, hetgeen dan vaak nog goeddeels overdekt kan worden met een stuk zeil of rubber.
Tijdens wedstrijden zijn er voor types zoals de Sorcerer en de Quest/Mango speciale kappen die ervoor zorgen dat ook het hoofd overdekt is. Dit verlaagt nog verder de luchtweerstand waardoor een nog hogere snelheid mogelijk is. De reden dat de meeste velomobielen niet geheel dicht zijn is dat men het al fietsend snel warm krijgt. Een geheel gesloten kap gaat beslaan, wat slecht zicht betekent. Bovendien heeft men dan in het donker last van verblinding, wat door een ruit versterkt wordt door verstrooiing van de lichtstraal.
Nadelen.
Een groot nadeel van een velomobiel is de prijs: een nieuwe kan meer dan zesduizend euro kosten. Hij is minder wendbaar dan een gewone fiets en daardoor minder geschikt voor gebruik in een stad. Met een gewicht van ongeveer 23-30 kilo is hij zwaarder dan een gewone fiets, waardoor het moeilijker is om bergop te gaan of snel op snelheid te komen. Ook stalling is door de afmetingen lastiger dan bij een normale fiets. De carbon carrosserie is kwetsbaar voor schade.
Geschiedenis.
De eerste moderne velomobiel die commercieel werd verkocht was de Leitra, sinds 1980 gebouwd door de Deen Carl Georg Rasmussen. Hij bouwde en verkocht een volledige overkapte fiets die vijfentwintig kilo woog. Nog steeds is dit een van de lichtste velomobielen die leverbaar zijn. Midden jaren tachtig verscheen de Verhees Alleweder, gemaakt door de Belg Bart Verhees. Op dit moment maakt onder andere Alligt nog steeds een velomobiel op basis van dit concept. Het ging/gaat om een aluminium fiets op basis van een zelfdragende carrosserie. Dit concept is overgenomen door Flevobike voor hun Alleweder. Later zijn daar carbon en polyester opvolgers voor gekomen, zoals de Limit, Quest, Strada, Mango, WAW, Cabbike, Go-one, Aerorider, Snoek, Alpha7, Quatrevelo en DF van fabrikanten als Velomobiel.nl, InterCityBike, Flevobike, Fietser.be, Räderwerk en Sinner/Drymer.
De Versatile is een volgende generatie velomobielen, waar ontwikkeling en verkoop bijna automobielachtige trekjes hebben. De Sorcerer van het Australische Tri-Sled is de eerste niet-Europese velomobiel. In sommige velomobielen, zoals eWAW, wordt ook een kleine elektrische motor toegepast, om piek-inspanningen af te vangen.
Wereldwijd zijn er diverse velomobielbouwers, waarvan de meeste in Nederland gevestigd zijn. De verkoop van velomobielen gaat in stijgende lijn, maar nog steeds gaat het wereldwijd om slechts honderdtallen per jaar.
Op 14 september 2013 brak de Nederlander Sebastiaan Bowier met 133,78 km/h het wereldsnelheidsrecord voor mensaangedreven voertuigen. Dit deed hij in de VeloX 3, een hoogtechnologische velomobiel ontwikkeld door studenten van het Human Power Team Delft &amp; Amsterdam. Dit record werd in 2016 scherper gezet door Todd Reichert op 144 km/u tijdens de World Human Powered Speed Challenge.

</doc>
<doc id="26450" url="https://nl.wikipedia.org/wiki?curid=26450" title="Roeifiets">
Roeifiets

Een roeifiets is een fiets die niet wordt aangedreven door een ronddraaiende beweging van de benen zoals bij een normale fiets, maar door een beweging die zeer veel lijkt op en afgeleid is van het roeien. Hierdoor gebruikt men voor de voortbeweging niet alleen de beenspieren, maar ook de arm-, rug- en schouderspieren. Vandaar dat het roeifietsen (ook wel kortweg "roetsen" genoemd) als "fitness training on the road" beschouwd wordt.
De roeifiets heeft een zitkuip en de benen zijn naar voren gericht net als bij een ligfiets.
Aangezien de kabel op de snek zich naar het zware gedeelte van het verzet afrolt, wordt bij het eind van elke slag het verzet zwaarder.
Veel mensen denken dat de roeifiets veel sneller is dan een gewone (lig)fiets, omdat je benen arm en buik tegelijk gebruikt. Dit is echter alleen op korte stukjes waar. De uiteindelijke gemiddelde snelheid wordt gelimiteerd door de capaciteit van hart en longen.
In Nederland.
In Middelburg is de werkplaats van de belangrijkste bouwer Derk Thijs. Zijn roeifietsen hebben geen ketting, maar een snek met een roestvaststalen of dyneema kabel. Dankzij het gebruik van de snek is een continu variabele transmissie mogelijk.

</doc>
<doc id="26451" url="https://nl.wikipedia.org/wiki?curid=26451" title="Fédération Internationale des Échecs">
Fédération Internationale des Échecs

De Internationale Schaakfederatie (FIDE) is het overkoepelende orgaan van de nationale schaakbonden.
De Koninklijke Nederlandse Schaakbond (KNSB), de Koninklijke Belgische Schaakbond (KBSB), de Surinaamse Schaak Bond (SSB), de Nederlands-Antilliaanse Schaakbond en de Aruba Chess Federation zijn aangesloten bij de FIDE. De federatie zetelt in Lausanne.
Activiteiten.
De voornaamste activiteiten van de FIDE zijn:
Geschiedenis.
De FIDE werd op 20 juli 1924 in Parijs opgericht. Tot aan de Tweede Wereldoorlog had de federatie weinig te betekenen. Alleen een aantal West-Europese en Zuid-Amerikaanse bonden was lid, de meeste grootmeesters wilden er weinig mee te maken hebben en de FIDE kreeg geen greep op het wereldkampioenschap.
Na de Tweede Wereldoorlog nam de FIDE snel in belang toe. In 1948 werd het sterkste schaakland ooit, de Sovjet-Unie, lid. In datzelfde jaar nam de FIDE de organisatie van het wereldkampioenschap over met het wereldkampioenschap schaken 1948 en de daarop volgende cycli.
In 1950 formaliseerde de FIDE titels als grootmeester en meester en stelde de regels vast om dergelijke titels te verkrijgen. In 1970 werd de FIDE-rating ingevoerd.
In de jaren 70 kreeg de FIDE, met name haar toenmalige president, Max Euwe, te maken met problemen rond de matches om het wereldkampioenschap, zoals de match Spassky-Fischer in 1972, de niet gespeelde match Fischer-Karpov in 1975 en de match Karpov-Kortsjnoi in 1978. Max Euwe zette als president ook een beleid in om zo veel mogelijk landen lid te maken van de FIDE.
Onder president Florencio Campomanes ontstonden er opnieuw problemen met het wereldkampioenschap. Campomanes nam in 1984 de nog steeds omstreden beslissing de (eerste) tweekamp tussen Karpov en Kasparov af te breken. In 1993 stapten wereldkampioen Kasparov en zijn uitdager Nigel Short zelfs helemaal uit de FIDE en richtten de Professional Chess Association (PCA). Daarmee ontstond naast een lijn met FIDE-wereldkampioenen ook een lijn met 'klassieke' wereldkampioenen, een situatie die pas in 2006 werd hersteld.

</doc>
<doc id="26455" url="https://nl.wikipedia.org/wiki?curid=26455" title="Bahai">
Bahai

Het bahai-geloof (Perzisch: دین بهائی) is een monotheïstische religie die in de negentiende eeuw gesticht is door Bahá'u'lláh in Perzië (Iran) en de geestelijke eenheid van de mensheid benadrukt. Wereldwijd zijn er naar schatting ongeveer zeven miljoen bahai-gelovigen, verspreid over de meeste landen en gebieden van de wereld.
De bahai-leringen benadrukken de onderliggende eenheid van de grote wereldgodsdiensten. Religieuze geschiedenis wordt gezien als een ontvouwing van waarheid met behulp van een aantal goddelijke boodschappers, manifestaties van God genaamd, die elk een religie hebben gesticht afgestemd op de behoeften van hun tijd en het begripsvermogen van de mensen uit hun tijd. Onder deze boodschappers zijn Abraham, Krishna, Boeddha, Jezus en Mohammed de bekendste. Voor bahai-gelovigen is de meest recente en belangrijkste boodschapper Bahá'u'lláh. Zij geloven dat elke boodschapper over de volgende sprak en dat Bahá'u'lláhs leer, met zijn leven als proef op de som, de eindtijd-beloften van de voorgaande religies vervult. Volgens hen is de mensheid betrokken bij een voortdurend, noodzakelijk en geleidelijk proces naar verstandhouding, vrede, gerechtigheid en eenheid op wereldschaal.
Terminologie.
Het woord "bahai" wordt gebruikt als een bijvoeglijk naamwoord dat verwijst naar het bahai-geloof of als zelfstandig naamwoord voor een volgeling van Bahá'u'lláh. Het woord wordt niet los gebruikt voor de religie als geheel, maar in samenstellingen als bahai-geloof, bahai-literatuur, bahai-gemeenschap. Het is afgeleid van het Arabisch Bahá', dat "glorie" of "pracht" betekent. De term "bahaïsme" is gebruikt in het verleden, maar dit wordt steeds minder gebruikt.
Geloof.
Aan de basis van alle bahai-leringen staat het idee van de eenheid van God, de eenheid van religie en de eenheid van de mensheid. Uit deze stellingen komt de overtuiging dat God periodiek zijn wil openbaart door middel van goddelijke opvoeders, waarvan het doel is het karakter van de mensheid te transformeren en, onder degenen die de boodschap accepteren, morele en spirituele kwaliteiten ontwikkelen. Religie wordt dus gezien als geordend, verenigd en progressief.
God.
De bahai-geschriften beschrijven een enkele, persoonlijke, ontoegankelijke, alwetende, alomtegenwoordige, onvergankelijke en almachtige God, die de schepper van alle dingen in het universum is. Het bestaan van God en het universum worden beschouwd als eeuwig, zonder begin of einde. Hoewel rechtstreeks ontoegankelijk, wordt God toch gezien als bewust van de schepping, met een wil en doel die worden uitgedrukt door middel van boodschappers die Manifestaties van God worden genoemd.
Bahai-leringen beschrijven dat God te groot is om door de mens ten volle begrepen te worden, of om door mensen zelf een compleet en accuraat beeld van te krijgen; menselijk begrip van God is door zijn openbaring via de Manifestaties van God. In de bahai-geschriften wordt God vaak genoemd door middel van titels en eigenschappen (bijvoorbeeld de almachtige, of de liefderijke) en er is een aanzienlijke nadruk op monotheïsme; doctrines als de drie-eenheid zijn in tegenspraak met bahai-visie dat God één is en geen gelijke heeft.
De bahai-leer beschrijft dat de eigenschappen die aan God worden toegekend gebruikt worden om het goddelijke te vertalen in menselijke termen en tevens om mensen te helpen zich te concentreren op hun eigen eigenschappen bij het aanbidden van God, om zo hun potenties te ontwikkelen op hun spirituele pad. Volgens de bahai-leringen is het doel van de mens God te leren kennen en lief te hebben door middel van gebed en meditatie.
Religie.
Het bahai-concept van progressieve religieuze openbaring resulteert in de aanvaarding van de geldigheid van de meeste wereldreligies, waarvan de stichters worden gezien als Manifestaties van God. Religieuze geschiedenis wordt geïnterpreteerd als een reeks dispensaties, waarbij elke Manifestatie een wat bredere en meer gevorderde openbaring brengt, die geschikt is voor de tijd en plaats waar deze verschijnt. Specifieke sociale leringen (bijvoorbeeld voedselbeperkingen) kunnen worden herroepen door een latere Manifestatie, zodat een meer passende lering voor de tijd en plaats kan worden vastgesteld. Omgekeerd kunnen bepaalde algemene principes (zoals naastenliefde) worden gezien als universeel en consistent. Volgens het bahai-geloof zal dit proces van progressieve openbaring niet eindigen en wordt het als cyclisch gezien. Gelovigen verwachten niet dat een nieuwe Manifestatie van God zal verschijnen binnen 1000 jaar vanaf Bahá'u'lláhs openbaring.
Bahai-leringen worden soms beschreven als syncretische combinaties van oudere religies. Volgens de gelovigen betreft het echter een onafhankelijke religie met zijn eigen geschriften, leer, wetten, en geschiedenis. De religieuze oorsprong in sji’i-islam wordt gezien als analoog aan de joodse context waarin het christendom ontstond. Bahai-gelovigen beschrijven hun geloof als een onafhankelijke wereldreligie, die alleen verschilt van de andere religies in de relatieve leeftijd en in de geschiktheid van Bahá'u'lláhs leer voor de huidige omstandigheden. Zij geloven dat Bahá'u'lláh de Messiaanse verwachtingen van de voorgaande religies vervult.
De mens.
De bahai-geschriften leren dat de mens beschikt over een "rationele ziel" en dat dit hem in staat stelt God en de relatie tussen de mensheid en haar schepper te erkennen. Ieder mens heeft de plicht God te erkennen via zijn boodschappers en hun leringen te volgen. Door middel van erkenning en gehoorzaamheid, dienstbaarheid aan de mensheid en gebed, komt de ziel dichter bij God. Wanneer een mens sterft, gaat de ziel over naar de volgende wereld, waar haar geestelijke ontwikkeling in de fysieke wereld een basis wordt voor vooruitgang in de spirituele wereld. Hemel en hel worden gezien als geestelijke staten van nabijheid en verafzijn van God in deze wereld en de volgende en niet als fysieke plaatsen van beloning en straf na de dood.
De bahai-geschriften leggen de nadruk op de wezenlijke gelijkwaardigheid van de mens en de afschaffing van vooroordelen. De mensheid wordt gezien als in wezen één, hoewel zeer gevarieerd; haar verscheidenheid van ras en cultuur worden zeer gewaardeerd. Racisme, nationalisme, hiërarchie op basis van kasten, sociale klassen of geslacht worden gezien als kunstmatige belemmeringen voor eenheid. De bahai-leringen stellen dat de eenwording van de mensheid van essentieel belang is in de religieuze en politieke omstandigheden van de huidige wereld.
Leringen.
Samenvatting.
Shoghi Effendi, het benoemde hoofd van de godsdienst vanaf 1921 tot 1957, schreef de volgende samenvatting van wat hij de onderscheidende principes van de leringen van Bahá'u'lláh te zijn, die samen met de wetten en de verordeningen van de Kitáb-i-Aqdas, de basis van het bahai-geloof vormen:
Principes.
De volgende principes worden vaak genoemd als een korte samenvatting van de bahai-leer. Ze zijn afgeleid van de transcripties van de toespraken van `Abdu'l-Bahá tijdens zijn bezoek aan Europa en Noord-Amerika in 1912. De lijst is niet gezaghebbend en er bestaan verscheidene van dergelijke lijsten.
Bahá'u'lláh schrijft dat alle mensen "zijn geschapen om een immer voortschrijdende beschaving uit te dragen", gebaseerd op de ontwikkeling van deugden, maar waarschuwt ook: "tot het uiterste doorgevoerd zal beschaving een even grote bron van kwaad blijken te zijn als van geluk, wanneer ze binnen de grenzen van gematigdheid wordt gehouden".
Met betrekking tot het bereiken van wereldvrede heeft Bahá'u'lláh een wereldwijde collectieve veiligheid regeling voorgeschreven als vereiste voor de totstandkoming van een duurzame vrede.
Het verbond.
De bahai-leringen spreken van zowel het "Grote Verbond", dat universeel en eindeloos is, en het "Kleine Verbond", dat uniek is voor elk religieus tijdperk. Het Kleine Verbond wordt gezien als een overeenkomst tussen een boodschapper van God en zijn volgelingen en omvat sociale gebruiken en de voortzetting van het gezag binnen de religie. Gelovigen zien de openbaring van Bahá'u'lláh als een bindend klein verbond voor zijn volgelingen; in de bahai-geschriften wordt standvastigheid in het verbond benadrukt. Het Grote Verbond wordt wel gezien als een meer permanente overeenkomst tussen God en de mensheid, waar een Manifestatie van God de komst van een volgende Manifestatie van God aankondigt.
Met eenheid als een essentiële leer van de religie, volgen gelovigen een administratief stelsel waarvan ze geloven dat het God verordend is, en zien daarom pogingen tot schisma's en divisies als inspanningen die strijdig zijn met de leer van Bahá'u'lláh. Schisma's hebben plaatsgevonden over de opvolging van gezag, maar iedere afsplitsing heeft relatief weinig succes gehad en weinig volgelingen aangetrokken (minder dan 0,1% van alle mensen die zich bahai noemen). De aanhangers van deze afsplitsingen worden beschouwd als verbondsbrekers; zij worden gemeden en in wezen geëxcommuniceerd.
Canonieke teksten.
De canonieke teksten van het bahai-geloof zijn de geschriften van de Báb, Bahá'u'lláh, 'Abdu'l-Bahá, Shoghi Effendi en het Universele Huis van Gerechtigheid, samen met de geautoriseerde toespraken van 'Abdu'l-Baha. Hiervan worden de geschriften van de Báb en Bahá'u'lláh als goddelijke openbaring beschouwd, de geschriften en toespraken van 'Abdu'l-Bahá en de geschriften van Shoghi Effendi als gezaghebbende interpretatie, en die van het Universele Huis van Gerechtigheid als gezaghebbende wetgeving en toelichting. In alle gevallen wordt een zekere mate van goddelijke leiding verondersteld.
Enkele van de belangrijkste geschriften van Bahá'u'lláh zijn de "Kitáb-i-Aqdas" (Het Heiligste Boek) en de "Kitáb-i-Íqán" (Het Boek van zekerheid). De "Verborgen Woorden" wordt gezien als beknopte weergave van zijn ethische en geestelijke leringen en de "Zeven Valleien" als mystieke verhandeling.
Mystieke geschriften.
Hoewel de bahai-leringen een sterke nadruk leggen op sociale en ethische kwesties, bestaat er een aantal fundamentele teksten die worden omschreven als mystiek. De "Zeven Valleien" wordt beschouwd als Bahá'u'lláhs "grootste mystieke compositie." Het is geschreven aan een volgeling van het soefisme, in de stijl van Attar. De "Verborgen Woorden" is een ander boek geschreven door Bahá'u'lláh uit dezelfde periode met 153 korte verzen waarin Bahá'u'lláh zegt de fundamentele kern van bepaalde spirituele waarheden te hebben genomen en ze in korte vorm op schrift te hebben gezet.
Geschiedenis.
Ontstaansgeschiedenis.
De bahai-geschiedenis bestaat uit een opeenvolging van leiders, die begint met de verklaring van de Báb op 23 mei 1844 in Shíráz, Iran en sinds 1963 op een administratieve orde rust. Het geloof was geïsoleerd binnen het Ottomaanse Rijk, tot er na de dood van Bahá'u'lláh in 1892 aanhangers in dertien landen in Azië en Afrika waren. Onder de leiding van zijn zoon, 'Abdu'l-Bahá, bereikte de godsdienst een positie in Europa en Amerika en werd geconsolideerd in Iran, waar het nog steeds onder intense vervolgingen lijdt. Na de dood van 'Abdu'l-Bahá in 1921, ontstond onder leiding van Shoghi Effendi, 'Abdu'l-Bahá's kleinzoon, een administratieve orde met een systeem van zowel verkozen raden als benoemde individuen.
De Báb.
Op 23 mei 1844 verklaarde Siyyid 'Alí Muhammad uit Shíráz, Perzië (Iran) dat hij "de Báb" (الباب" de Poort ")was, volgens een sjiitisch religieus concept. Zijn volgelingen werden bekend als bábís. Toen de leer van de Báb verspreidde, wat de islamitische geestelijken als een bedreiging zagen, werden zijn volgelingen vervolgd en gemarteld. Het conflict escaleerde in een aantal plaatsen tot militaire belegeringen door het leger van de Sjah. De Báb zelf werd gevangengenomen en uiteindelijk geëxecuteerd in 1850.
Bahai-gelovigen zien de Báb als de voorloper van het bahai-geloof, omdat de Bábs geschriften het concept "Hij dien God zal openbaren", een Messiaanse figuur wiens komst, volgens de gelovigen, werd aangekondigd in de geschriften van de grote wereldgodsdiensten en waarvan Bahá'u'lláh, de grondlegger van het bahai-geloof, in 1863 verklaarde de vervulling te zijn. De graftombe van de Báb, op de berg Karmel in Haifa, Israël, is een belangrijk bedevaartsoord voor gelovigen. De resten van de Báb werden in het geheim van Perzië (Iran) naar Israël gebracht en werden uiteindelijk bijgezet in de graftombe die gebouwd is op een speciaal door Bahá'u'lláh aangewezen plek.
Bahá'u'lláh.
Mírzá Husayn-'Alí van Núr, die later de titel Bahá'u'lláh aannam, was een van de vroege volgelingen van de Báb. Hij werd in 1852 voor deze betrokkenheid gearresteerd en gevangengezet. Bahá'u'lláh beschrijft dat in 1853, terwijl hij gevangen zat in de kerker van de Síyáh-Chál in Teheran, hij de eerste toespelingen ontving dat hij degene was die voorspeld was door de Báb.
Kort daarna werd hij verbannen uit Teheran naar Bagdad, in het Ottomaanse Rijk; vervolgens naar Constantinopel (nu Istanboel), en vervolgens naar Adrianopel (nu Edirne). Op 21 april 1863, voorafgaande aan zijn reis van Bagdad naar Constantinopel, maakte Bahá'u'lláh zijn aanspraak op een goddelijke missie bekend aan zijn gezin en zijn volgelingen. Vervolgens groeide de spanning tussen hem en Subh-i-Azal, de aangewezen leider van de Bábís die Bahá'u'lláhs claim niet erkende. Gedurende de rest van zijn leven kreeg Bahá'u'lláh het vertrouwen van de meeste Bábís, die bahá'ís werden genoemd. Vanaf 1866 begon hij zijn missie als een boodschapper van God bekend te maken in brieven aan religieuze en wereldlijke leiders, met inbegrip van paus Pius IX, Napoleon III, en koningin Victoria.
In 1868 werd Bahá'u'lláh voor de laatste keer verbannen door Sultan Abdülaziz naar de Ottomaanse strafkolonie Akko, in het huidige Israël. Aan het einde van zijn leven werd de strenge en zware opsluiting geleidelijk versoepeld, en werd hem toegestaan om in een huis nabij Akko te leven, maar officieel was hij nog steeds een gevangene van die stad. Hij stierf in 1892. Bahai-gelovigen zien zijn graftombe in Bahjí als de Qiblih waar zij zich dagelijks in gebed naar keren.
`Abdu'l-Bahá.
`Abbás Effendí was Bahá'u'lláhs oudste zoon, bekend onder de titel van 'Abdu'l-Bahá (dienaar van Bahá). Zijn vader liet een testament na waarin hij 'Abdu'l-Bahá benoemde als de leider van de bahai-gemeenschap en hem aanwees als het "centrum van het Verbond", "hoofd van het geloof", en de enige gezaghebbende vertolker van Bahá'u'lláhs geschriften. 'Abdu'l-Bahá deelde zijn vaders lange ballingschap en gevangenisstraf, die voortduurden tot 'Abdu'l-Bahás eigen vrijlating als gevolg van de staatsgreep van de Jong-Turken in 1908. Na zijn vrijlating leidde hij een leven van reizen, toespraken en het onderhouden van correspondentie met de bahai-gemeenschappen en individuen, waarbij hij de beginselen van het bahai-geloof verduidelijkte.
Bestuur.
De oorsprong van het bahai-bestuursstelsel ligt in de "Kitáb-i-Aqdas" van Bahá'u'lláh en het "Testament van 'Abdu'l-Bahá". Bahá'u'lláh beschrijft het verkozen Universele Huis van Gerechtigheid en ‘Abdu'l-Bahá stelde het benoemde erfelijke behoederschap in en verduidelijkte het verband tussen de twee instituten. In zijn Wil, benoemde 'Abdu'l-Bahá zijn oudste kleinzoon, Shoghi Effendi, als eerste behoeder van het bahai-geloof.
Shoghi Effendi vertaalde bahai-literatuur, ontwikkelde globale plannen voor de uitbreiding van de bahai-gemeenschap, ontwikkelde het Bahai-wereldcentrum, onderhield een omvangrijke correspondentie met gemeenschappen en individuen rond de wereld en bouwde de administratieve structuur van de religie, daarmee de gemeenschap voorbereidend voor de verkiezing van het Universele Huis van Gerechtigheid. Hij stierf in 1957 onder omstandigheden waarin hij geen opvolger kon benoemen.
Op plaatselijke, regionale en nationale niveaus, verkiezen gelovigen Geestelijke Raden, die elk uit negen leden bestaan. Er zijn ook benoemde individuen die op plaatselijk, nationaal en internationaal niveau werken, die als functie het verspreiden van de bahai-leringen en het beschermen van de gemeenschap hebben. Zij dienen niet als ‘geestelijkheid’, die het bahai-geloof niet kent.
Het Universele Huis van Gerechtigheid, dat voor het eerst in 1963 werd verkozen, is het hoogste bestuursorgaan van het bahai-geloof. Zijn negen leden worden elke vijf jaar gekozen door de leden van alle nationale Geestelijke Raden. Iedere mannelijke gelovige, 21 jaar of ouder, is verkiesbaar in het Universele Huis van Gerechtigheid; alle andere posities zijn open voor mannelijke en vrouwelijke gelovigen.
Internationale plannen.
Jaarlijks, op 21 april, stuurt het Universele Huis van Gerechtigheid een 'Ridván-boodschap aan de wereldwijde bahai-gemeenschap, waarin een update wordt gegeven over de vooruitgang die is geboekt met betrekking tot het huidige plan, en voorziet in verdere leiding voor het komende jaar. Gelovigen worden ertoe aangemoedigd de aandacht te richten op capaciteitsopbouw door middel van kinderenklassen, jeugdgroepen, meditatieve bijeenkomsten en een systematische studie van de religie die bekendstaat als leerkringen. Verdere aandachtspunten zijn betrokkenheid in sociale actie en deelname in het publieke debat. De periode van 2001 tot 2021, zal vier opeenvolgende vijfjarenplannen beslaan, culminerend in de honderdjarige verjaardag van het overlijden van 'Abdu'l-Bahá.
Demografie.
Sinds 1991 schatten bahai-bronnen het aantal gelovigen wereldwijd boven de vijf miljoen. De meeste encyclopedieën en andere soortgelijke bronnen geven schattingen tussen vijf en zes miljoen gelovigen wereldwijd in de vroege eenentwintigste eeuw.
In het "World Almanac and Book of Facts 2004" staat:
De bahai-religie wordt in het "Britannica Book of the Year" (1992-heden) vermeld als de tweede meest wijdverspreide onafhankelijke wereldgodsdienst in termen van het aantal vertegenwoordigde landen. Britannica schrijft dat het geloof gevestigd is in 247 landen en gebieden; meer dan 2.100 rassen en stammengroepen vertegenwoordigt; geschriften heeft die in meer dan 800 talen zijn vertaald; en wereldwijd zeven miljoen aanhangers heeft [2005].
De bahai-religie is gerangschikt op basis van de FP magazine als 's werelds tweede snelst groeiende religie, met een groei van 1,7% in 2007.
Nederland.
In Nederland begint de geschiedenis van de bahai-gemeenschap in de periode 1912-1917. Er is niet veel bekend over de gelovigen uit die tijd en er was geen registratie. Na de Tweede Wereldoorlog kwamen enkele gelovigen uit de Verenigde Staten en Iran in Nederland wonen. In 1948 werd in Amsterdam de eerste plaatselijke Geestelijke Raad gekozen. In 1962 werd voor het eerst de nationale Geestelijke Raad gekozen.
In Nederland zijn er ongeveer 1.300 gelovigen in 178 gemeenten. Momenteel zijn er in Nederland 31 plaatselijke Geestelijke Raden.
Sociale aspecten.
Bahai-wetten.
Wetten en verordeningen die gelden in het bahai-geloof zijn voornamelijk afkomstig uit de Kitáb-i-Aqdas van Bahá'u'lláh.
In de Kitáb-i-Aqdas stelt Bahá'u'lláh zowel religieuze als burgerlijke wetten in, zoals het dagelijkse verplichte gebed, de vasten, wetten over erfenis, de afschaffing van priesterdom, het verbod op zaken als slavernij, ascese, en gokken, de veroordeling van o.a. luiheid en roddelen, de specificatie van straffen voor zaken als moord en brandstichting, de vereiste dat ieder persoon een beroep moet uitoefenen en de nadruk op de noodzaak van de opvoeding van kinderen, evenals als de noodzaak zich strikt te houden aan de wetten van de regering van het land waar men woont. Bahá'u'lláh geeft ook algemene beginselen, waaronder hij zijn volgelingen aanspoort om vriendschappelijk samen te werken met mensen van alle religies en hen waarschuwt zich te hoeden voor fanatisme en trots. Ook moedigt hij zaken als reinheid en waarheidsgetrouwheid aan.
Hoewel sommige van de wetgevingen van de Kitáb-i-Aqdas op dit moment van toepassing zijn, heeft Bahá'u'lláh gezorgd voor de geleidelijke toepassing van andere wetten die afhankelijk zijn van het bestaan van een overwegende bahai-samenleving. De wetten, wanneer deze niet in direct conflict zijn met de burgerlijke wetten van het land, zijn bindend voor alle gelovigen en de naleving van persoonlijke wetten, zoals gebed en vasten, is de exclusieve verantwoordelijkheid van het individu.
Huwelijk.
Het doel van het huwelijk in het bahai-geloof is vooral het bevorderen van geestelijke harmonie, broederschap en eenheid tussen een man en een vrouw en een stabiele en liefdevolle omgeving te bieden voor het grootbrengen van kinderen. De bahai-leringen over het huwelijk noemen het een "vesting voor welzijn en heil" en plaatsen het huwelijk en het gezin als het fundament van de structuur van de menselijke samenleving. Bahá'u'lláh prees het huwelijk zeer, ontmoedigde echtscheiding en homoseksualiteit, en de vereiste kuisheid buiten het huwelijk; Bahá'u'lláh leert dat een man en vrouw ernaar moeten streven elkaars geestelijke leven te verbeteren. Interraciale huwelijken worden ook zeer geprezen in de bahai-geschriften.
Gelovigen die van plan zijn te trouwen wordt gevraagd een grondig begrip van het karakter van de ander te krijgen alvorens te beslissen om te trouwen. Hoewel ouders geen partners kiezen voor hun kinderen, moeten personen die besluiten te trouwen toestemming krijgen van alle levende biologische ouders, ook als één partner geen bahai-gelovige is. De huwelijksceremonie is eenvoudig: het enige verplichte onderdeel van de bruiloft bestaat uit het lezen van de huwelijksgelofte voorgeschreven door Bahá'u'lláh, die zowel door de bruidegom als de bruid worden gelezen, in het bijzijn van twee getuigen. De gelofte is "Wij zullen waarlijk allen verblijven bij de wil van God".
Werk.
Kloosterleven is verboden en bahai-gelovigen pogen hun spiritualiteit te aarden in het dagelijkse leven. Het uitvoeren van bijvoorbeeld nuttig werk, is niet alleen vereist, maar wordt gezien als een vorm van aanbidding. Bahá'u'lláh verbood bedelen en ascetisme, en stimuleerde gelovigen ertoe betrokken te zijn bij de behoeften van de samenleving. Verder wordt het belang van zelf-inspanning en dienstbaarheid aan de mensheid benadrukt in Bahá'u'lláhs geschriften, waarin hij stelt dat werk gedaan in de geest van dienstbaarheid aan de mensheid gelijk is aan gebed en aanbidding in de ogen van God.
Gebedsplaatsen.
De meeste bahai-bijeenkomsten vinden plaats in de woonhuizen van individuen, in plaatselijke bahai-centra, of in gehuurde ruimten. Wereldwijd zijn er momenteel zeven bahai-tempels, met een achtste in aanbouw in Chili. De bahai-geschriften verwijzen naar een instelling genaamd "Mashriqu'l-Adhkár" ("Dageraadplaats van Gods lof"), dat het middelpunt vormt van een complex van instellingen, waaronder een ziekenhuis en universiteit. Het allereerste Mashriqu'l-Adhkár in `Ishqábád, Turkmenistan, was tot op heden het meest complete gebedshuis.
De bahai-tempels zijn bedoeld voor gebed en meditatie en zijn voor iedereen vrij toegankelijk.
Bahai-kalender.
De bahai-kalender, ook de badí'-kalender genoemd, is een zonnekalender met regelmatige jaren van 365 dagen en schrikkeljaren van 366 dagen. De jaren zijn samengesteld uit 19 maanden van 19 dagen elk, plus een extra periode van "Schrikkeldagen" (4 in normale jaren en 5 in schrikkeljaren). Bahai-gemeenschappen komen aan het begin van elke maand samen tijdens het Negentiendaagsfeest voor meditatie, consultatie en socialiseren.
Gedurende het jaar nemen gelovigen elf heilige dagen in acht, op negen ervan worden zij geacht niet te werken. Deze dagen worden de belangrijkste momenten in de geschiedenis van het bahai-geloof gevierd of herdacht.
Bahai-symbolen.
Het officiële symbool van het bahai-geloof is de vijf-puntige ster.
Andere gebruikte symbolen zijn:
In de islam heeft God 99 namen en in enkele islamitische tradities gelooft men dat er een speciale verborgen 100e naam bestaat, die de grootste naam is. Bahai-gelovigen geloven dat de honderdste naam werd onthuld als "Bahá'" (Arabisch: بهاء), wat glorie en pracht betekent en het wortelwoord is voor Bahá'u'lláh en bahai. Bahá' is ook bekend als de Grootste Naam.
Sociaal-economische ontwikkeling.
Sinds haar oprichting is de bahai-gemeenschap betrokken geweest bij sociaal-economische ontwikkeling, te beginnen bij het geven van meer vrijheid aan vrouwen, het bevorderen van onderwijs voor vrouwen als een prioriteit. In de praktijk kwam dit met name tot uiting door het oprichten van scholen, landbouwcoöperaties en klinieken.
De religie ging een nieuwe fase van activiteit in toen het Universele Huis van Gerechtigheid in 1983 een brief schreef waarin de gelovigen werden aangespoord te zoeken naar manieren, verenigbaar met de bahai-leringen, waarin zij zouden kunnen worden betrokken bij de sociale en economische ontwikkeling van de gemeenschappen waarin zij leefden. In 1979 waren er wereldwijd 129 officieel erkende sociaal-economische ontwikkelingsprojecten. In 1987 was het aantal officieel erkende projecten verhoogd tot 1482.
Huidige initiatieven voor sociale actie omvatten activiteiten op gebieden als gezondheid, sanitaire voorzieningen, onderwijs, gendergelijkheid, kunst en media, landbouw en het milieu. Onderwijsprojecten omvatten scholen, die variëren van dorpsonderwijsscholen tot grote middelbare scholen, en enkele universiteiten. In 2017 waren er naar schatting 40.000 kleinschalige projecten, 1.400 langdurende projecten en 135 door Baháʼí geïnspireerde organisaties.
Verenigde Naties.
Bahá'u'lláh schreef over de noodzaak van wereldregering in het huidige tijdperk van het collectieve leven van de mensheid. Door deze nadruk heeft de bahai-gemeenschap ervoor gekozen inspanningen ter verbetering van internationale betrekkingen door organisaties zoals de Volkerenbond en de Verenigde Naties te ondersteunen. De Bahá'í International Community is een agentschap onder leiding van het Universele Huis van Gerechtigheid in Haifa en heeft een raadgevende status bij de volgende organisaties:
De Bahá'í International Community heeft kantoren bij de Verenigde Naties in New York en Genève en vertegenwoordigingen bij regionale commissies en andere kantoren van de Verenigde Naties in Addis Abeba, Bangkok, Nairobi, Rome, Santiago, en Wenen. In de afgelopen jaren zijn een Bureau voor het milieu en een Bureau voor de positie van de vrouw opgericht als onderdeel van het Bureau bij de Verenigde Naties. De internationale bahai-gemeenschap is ook begonnen met de gezamenlijke ontwikkeling van programma's in samenwerking met verschillende andere organisaties van de Verenigde Naties. Op het Millennium Forum van de Verenigde Naties in 2000 was een bahai-gelovige uitgenodigd als enige niet-gouvernementele spreker tijdens de top.
Vervolgingen.
Bahai-gelovigen worden vervolgd in enkele landen, omdat deze landen het bahai-geloof niet erkennen als een onafhankelijke religie of het zien als afvalligheid van de islam. De ernstigste vervolgingen vonden plaats in Iran, waar tussen 1978 en 1998 meer dan 200 gelovigen werden geëxecuteerd, en in Egypte.
Iran.
De bahai-gemeenschap in Iran kent sinds haar ontstaan halverwege de negentiende eeuw een lange geschiedenis van vervolgingen (met tussenpozen).
De sjah voerde in 1955 een campagne tegen de bahai-gelovigen, waarbij anti-bahaipropaganda werd verspreid via de Iraanse radio en televisie. In de jaren 70, toen de ondergrondse beweging tegen de sjah groeide, werd propaganda verspreid waarin bahai-gelovigen werden neergezet als adviseurs van de sjah, aanhangers van Israël en de Verenigde Staten en een bedreiging voor de economie.
Sinds de Iraanse Revolutie van 1979 zijn Iraanse bahai-gelovigen regelmatig doelwit geweest van uitsluiting van hoger onderwijs en banen bij de overheid en plunderingen, en enkele honderden kregen gevangenisstraf vanwege hun religieuze overtuiging, onder meer voor hun deelname aan leerkringen. Bahai-begraafplaatsen werden ontheiligd en eigendommen in beslag genomen of verwoest, waaronder het huis van Mírzá Buzurg, Bahá'u'lláhs vader. Het huis van de Báb in Shiráz, een van de drie plaatsen waarnaar gelovigen op pelgrimsreis gaan, werd tweemaal verwoest. Er zijn gevallen geweest van brandstichting, bedreiging, ontvoering en klopjachten. Huizen en winkels van gelovigen werden in brand gestoken of platgewalst en een aantal begraafplaatsen werd omgeploegd. Ook werden veel bahai-gelovigen ter dood gebracht, waaronder de 17-jarige Mona Mahmudnizhad, vanwege afvalligheid van de islam. Volgens Amnesty International zijn er meer dan 200 Bahai omgekomen in Iran sinds de islamitische revolutie van 1979.
Volgens een groep in de VS namen de aanvallen op bahai-gelovigen in Iran toe nadat Mahmoud Ahmadinejad president was geworden. De Mensenrechtencommissie van de Verenigde Naties maakte een vertrouwelijke brief van oktober 2005 openbaar, geschreven door het Hoofdkwartier van de Strijdkrachten van Iran, waarin werd verklaard dat Iran bahai-gelovigen identificeerde en hun activiteiten controleerde. De speciale rapporteur van de Commissie voor de Mensenrechten van de Verenigde Naties vermeldde op 20 maart 2006 dat ze "ook zijn bezorgdheid dat de verkregen informatie als gevolg van dit toezicht zal worden gebruikt als basis voor de vervolging van de toegenomen, en discriminatie van de leden van de bahai-geloof, in strijd met internationale normen. De Speciale Rapporteur is bezorgd dat deze laatste ontwikkeling geeft aan dat de situatie met betrekking tot religieuze minderheden in Iran is, in feite verslechtert. "
Op 14 mei 2008 werden zes vooraanstaande gelovigen, allen leden van een informele nationaal coördinerende groep, genaamd de "Vrienden" ("Yaran"), die de behoeften van de bahai-gemeenschap in Iran overzag, gearresteerd en naar de Evin gevangenis gebracht. Een zevende lid werd in maart al gearresteerd. In maart 2010 werd een petitie ondertekend door 1400 Nederlanders ingediend bij de ambassadeur van Iran in Den Haag. De petitie, een initiatief van professor René Smits en rabbijn Awraham Soetendorp verzocht "de zeven bahá'í-leiders hun vrijheid terug te geven" of in ieder geval te zorgen voor een open en eerlijke rechtsgang.
De rechtszaak van de zeven gevangenen is meermalen uitgesteld. De eerste zitting vond plaats op 12 januari 2010. Er werden geen waarnemers toegelaten in de rechtszaal en de advocaten, die twee jaar bijna geen toegang hebben gehad tot de gedaagden, hadden ook moeite de rechtszaal binnen te komen. De voorzitter van de Amerikaanse Commissie voor Internationale Godsdienstvrijheid zegt dat het erop lijkt dat de regering de uitkomst van de zaak al vooraf heeft bepaald en de mensenrechten binnen het internationaal recht schendt. Verdere zittingen vonden plaats op 7 februari, 12 april en 12 juni 2010. Op 11 augustus 2010 werd bekend dat elk van de zeven gelovigen was veroordeeld tot 20 jaar gevangenisstraf, wat later werd teruggebracht tot tien jaar. Na de uitspraak werden de zeven gevangenen overgebracht naar de Gohardasht gevangenis, waar de omstandigheden slecht zijn. In maart 2011 werd bekend dat de gevangenisstraf weer is omgezet naar de oorspronkelijke 20 jaar.
In oktober 2011 publiceerde de Bahá'í International Community het rapport "Inciting Hatred: Iran's Media Campaign to Demonize Baha'is", dat Iraanse media-artikelen van eind 2009 tot begin 2011 analyseert.
Volgens de bahai-gemeenschap zijn sinds 2005 meer dan duizend gelovigen gearresteerd en zitten rond de honderd Iraanse gelovigen vanwege hun godsdienstovertuiging gevangen. Andere vormen van vervolging zijn economische en educatieve discriminatie, beperkingen op het recht samen te komen, het verspreiden van anti-bahai-propaganda in de regering onder leiding van nieuwsmedia en het straffeloos aanvallen van bahai-gelovigen en hun eigendommen.
De Iraanse regering meent dat het bahai-geloof geen godsdienst is maar een politieke beweging en weigert daarom erkenning als een minderheidsreligie. De regering heeft hiervoor nooit overtuigend bewijs aangedragen.

</doc>
<doc id="26456" url="https://nl.wikipedia.org/wiki?curid=26456" title="Bahá'u'lláh">
Bahá'u'lláh

Bahá'u'lláh ("spreek uit: "baha'oellah""; Arabisch: بهاء الله, "Glorie van God"; Teheran, 12 november 1817 – Akko, 29 mei 1892), geboren als Mírzá Husayn-'Alí (Perzisch میرزا حسینعلی نوری), was de stichter van het bahá'í-geloof.
Hij zei de vervulling te zijn van de bábí-profetie "Hij dien God zal openbaren", maar in een bredere zin verklaarde hij ook de beloofde "Manifestatie van God" te zijn, met betrekking tot de vervulling van de verwachting van een profetische cyclus beginnend met Adam en inclusief de abrahamitische religies, evenals zoroastrisme, de Indiase religies en anderen. Bahá'ís zien Bahá'u'lláh als de eerste profeet van het tijdperk van vervulling; een nieuwe cyclus in de wereldgeschiedenis. De profeten tot en met Mohammed hebben allemaal een betere wereld voorspeld waarin vrede en eenheid zou heersen over de hele wereld. Volgens de bahá'ís is dit tijdperk met de komst van Bahá'u'lláh aangebroken. Het bahá'í-geloof ziet zichzelf dan ook niet als een nieuwe religie, maar de voortzetting van alle andere religies, die in oorsprong één zijn.
Bahá'u'lláh schreef vele religieuze werken, waarvan de Kitáb-i-Aqdas en de Kitáb-i-Íqán de voornaamste zijn. Hij overleed in Bahjí, het huidige Israël, waar hij ook begraven is.
Er zijn twee foto's van Bahá'u'lláh. Behalve tijdens de pelgrimsreis, bekijken bahá'ís zijn foto liever niet in het openbaar, of zelfs in hun eigen huis. Nadere informatie over dit onderwerp en een van de foto's kan worden gevonden in de foto-sectie van dit artikel.
Biografie.
Vroege jaren.
Bahá'u'lláh is geboren op 12 november 1817 in Teheran, de hoofdstad van Perzië, het huidige Iran. Zijn moeder was Khadíjih Khánum en zijn vader was Mírzá Buzurg van Núr (in de provincie van Mazindaran), een vooraanstaand man aan het hof van Kadjar Sjah Fath'Ali Kadjar, de koning van Perzië.
Als jong kind kreeg Bahá'u'lláh persoonlijk onderwijs en stond hij bekend om zijn intelligentie. Hij was een devoot sji'i moslim en op de leeftijd van 13 of 14 jaar besprak hij ingewikkelde godsdienstige kwesties met belangrijke oelema (islamitische geleerden).
De vader van Bahá'u'lláh, Mírzá Buzurg, had gediend als vizier van Imám-Virdi Mírzá, de twaalfde zoon van Sjah Fath'Ali. Mírzá Buzurg werd later benoemd tot gouverneur van Burujird en Lorestan, een positie die hij verloor tijdens de machtsovername van Mohammad Sjah Kadjar. Nadat zijn vader stierf, werd Bahá'u'lláh door de nieuwe vizier Haji Mirza Aqasi gevraagd om een overheidspost te betrekken, maar hij weigerde die positie.
De Bábi-beweging.
Op 23 mei 1844 kondigde sayyid Mirza Ali Mohammed, die later bekend werd als de Báb, in Shiraz, Perzië, aan dat hij de beloofde Mahdi van de islam was. Zijn beweging verspreidde zich snel over het Perzische Rijk en ontving wijdverspreide oppositie van de islamitische geestelijkheid. De Báb zelf werd in 1850 op de leeftijd van 30 geëxecuteerd en de gemeenschap was bijna volledig uitgeroeid in 1852.
Acceptatie van de Báb.
Op de leeftijd van 28 jaar ontving Bahá'u'lláh een boodschapper, Mullá Husayn, die hem van de Báb vertelde. Hij accepteerde de boodschap en werd een Bábí. Bahá'u'lláh begon de nieuwe beweging, vooral in zijn geboorteprovincie Núr, te verspreiden. Tijdens de overheidsonderdrukking van de godsdienst van Báb werd Bahá'u'lláh tweemaal gevangengenomen en kreeg hij eenmaal de bastinado (zweepslagen op de voetzolen).
Poging tot moord op de Shah.
Als resultaat van de executie van de Báb in 1850 door een vuurpeloton in Tabriz, werd twee jaar later door een handvol van woedende Bábís een aanslag gepleegd op de koning van Perzië, Naser ed-Din Kadjar, die hij overleefde. Hoewel de moordenaars beweerden dat zij alleen werkten, werd de volledige Bábí-gemeenschap beschuldigd en een slachting van duizenden Bábís volgde. Veel Bábís die niet werden gedood, waaronder Bahá'u'lláh, werden gevangengenomen in de Síyáh-Chál (Zwarte Put), een ondergrondse kerker in Teheran. Bahá'u'lláh zelf werd onschuldig bevonden van medeplichtigheid aan de poging tot moord, maar bleef meer dan vier maanden in Síyáh-Chál opgesloten.
Openbaring in de Síyáh-Chál.
Volgens Bahá'u'lláh was het tijdens zijn opsluiting in Síyáh-Chál dat hij een visie kreeg van een Maagd van God, door wie hij zijn opdracht als Boodschapper van God en als degene die de Báb had aangekondigd, ontving. Na vier maanden in de Síyáh-Chál lieten de autoriteiten Bahá'u'lláh vrij, ten gevolge van de vasthoudende eisen van de ambassadeur van Rusland en nadat de persoon die geprobeerd had de Shah te doden bekende en daarmee de Bábí-leiders vrijpleitte.
De autoriteiten verbanden Bahá'u'lláh uit Perzië en hij verkoos om naar Bagdad, toen een stad in het Ottomaanse Rijk, te gaan.
Verbanning.
De eerste verbanning bracht hem naar Bagdad, waar hij zich in 1863 bekendmaakte als degene die door de Báb beloofd was. Van Bagdad werd Bahá'u'lláh verbannen naar Constantinopel (Istanboel), Adrianopel (Edirne) en ten slotte naar Akko in Palestina, waar hij in 1868 als gevangene aankwam.
Bagdad.
Verbanning uit Perzië.
In 1853 reisden Bahá'u'lláh en zijn familie, met beperkte voedselvoorraden en door de winterse koude, van Perzië naar Bagdad.
Mírzá Yahyá, ook bekend als Subh-i-Azal, de halfbroer van Bahá'u'lláh, was door de Báb benoemd om de Bábí-gemeenschap te leiden, maar had in vermomming door Perzië gereisd. Hij besloot naar Bagdad te gaan en zich bij de groep te voegen, daarbij geld gebruikend dat hem door Bahá'u'lláh was gegeven.
Een groeiend aantal Bábí's zag Bagdad als het nieuwe centrum voor leiding van de Bábí-godsdienst en een stroom van pelgrims uit Perzië begon op gang te komen. Echter, in de loop der tijd begonnen steeds minder mensen naar Mírzá Yahyá te gaan voor leiding, maar zagen in plaats daarvan Bahá'u'lláh als hun leider.
Mírzá Yahyá, als benoemde leider van de Bábís, probeerde Bahá'u'lláh in diskrediet te brengen en verdeelde de gemeenschap. Zijn acties dreven vele mensen van de godsdienst af en stonden zijn vijanden toe om hun vervolging voort te zetten.
Koerdistan.
Op 10 april 1854 vertrok Bahá'u'lláh, zonder iemand zijn doel of bestemming te vertellen, met slechts één metgezel naar de bergen van Koerdistan, ten noordoosten van Bagdad, dicht bij de stad Sulaimaniya. Hij schreef later dat hij wegging om te vermijden dat hij de bron zou worden van onenigheid binnen de Bábí-gemeenschap.
Twee jaar leefde Bahá'u'lláh alleen in de bergen van Koerdistan. Op een bepaald moment merkte iemand zijn opmerkelijke schrijfkunst op, die de nieuwsgierigheid van de instructeurs van de plaatselijke Soefi-orden opwekte. Toen hij gasten begon te ontvangen, werd hij geprezen om zijn kennis en wijsheid. Shaykh 'Uthmán, Shaykh 'Abdu'r-Rahmán, en Shaykh Ismá'íl, onbetwiste leiders van respectievelijk de Naqshbandíyyih, Qádiríyyih, en Khálidíyyih orden, begonnen zijn advies te zoeken en hem te bewonderen. Het was aan 'Abdu'r-Rahmán dat de "Vier Valleien" is gericht. In deze periode werd ook de "Ode van de Duif" (Qasídiy-i-Varqá'íyyih) geschreven.
In Bagdad was, gezien het gebrek aan vaste en publieke leiding door Mirza Yahya, de Bábí-gemeenschap in verwarring. Enkele Bábí's, waaronder de familie van Bahá'u'lláh, zochten daarom naar Bahá'u'lláh. Toen het nieuws kwam dat een wijze man in de bergen onder de naam Darvish Muhammad leefde, smeekte Bahá'u'lláhs familie dat hij naar Bagdad terug zou keren, wat hij deed.
Terugkeer naar Bagdad.
Toen Bahá'u'lláh naar Bagdad terugkeerde zag hij dat de Bábí-gemeenschap ontmoedigd en verdeeld was. Tijdens zijn afwezigheid was de gemeenschap van Bagdad vervreemd van de godsdienst, aangezien Mirza Yahya de weduwe van de Báb tegen diens duidelijke instructies in gehuwd had en enkele aanhangers naar de provincie Núr gestuurd had voor een tweede aanslag op het leven van de Shah. Een aantal Bábís ging zover de aanspraak van Mirza Yahya op het leiderschap te weerleggen, tegenbewering te doen en hun eigen geschriften te verspreiden.
Bahá'u'lláh bleef meer dan zeven jaar in Bagdad. Deze keer, terwijl hij zijn rang als Manifestatie van God verborgen hield, onderwees hij de leerlingen van de Báb. Hij schreef vele boeken en verzen, die hij openbaringen noemde, met inbegrip van het "Boek van Zekerheid" en de "Verborgen Woorden".
De toenemende invloed van Bahá'u'lláh in de stad en de heropleving van de Perzische Bábí-gemeenschap kreeg de aandacht van zijn vijanden onder de islamitische geestelijkheid en de Perzische overheid. Zij waren uiteindelijk succesvol. De Ottomaanse overheid besloot tot de verbanning van Bahá'u'lláh van Bagdad naar Constantinopel.
Verklaring in de Tuin van Ridvan.
Op 22 april 1863 verliet Bahá'u'lláh Bagdad en ging naar de "Tuin van Ridván", vlak buiten Bagdad. Bahá'u'lláh en zij die hem vergezelden zouden twaalf dagen in deze tuin blijven, alvorens naar Constantinopel te vertrekken. Het was tijdens dit verblijf dat Bahá'u'lláh zijn missie en rang als Boodschapper van God aan zijn metgezellen bekendmaakte. Tegenwoordig vieren de bahá'ís de twaalf dagen dat Bahá'u'lláh in de Tuin van Ridván was als het Ridván-feest.
Gevangenschap.
Istanboel en Edirne.
Zoals eerder vermeld, kreeg Bahá'u'lláh het bevel om zich in de Ottomaanse hoofdstad Istanboel te vestigen. Hoewel nog geen formele gevangene, was de gedwongen ballingschap uit Bagdad het begin van een lang proces dat hem uiteindelijk naar de strafkolonie van Akko, Palestina zou brengen, (nu Israël).
Bahá'u'lláh en zijn familie, samen met een kleine groep Bábís (samen 75 mensen), bleven slechts vier maanden in Constantinopel. In deze periode zette de Perzische ambassadeur in het hof van de sultan een systematische campagne tegen Bahá'u'lláh op. Zo werd hij verbannen naar Adrianopel (nu Edirne). In december 1863 reisden Bahá'u'lláh en zijn familie in twaalf dagen naar Adrianopel. Bahá'u'lláh bleef hier vier en een half jaar.
Brieven aan heersers.
In Adrianopel verkondigde Bahá'u'lláh het Bahá'í-geloof verder door tafelen aan de koningen en heersers van de wereld te sturen, waarin hij hen vroeg om zijn openbaring te accepteren, afstand te doen van hun materieel bezit, samen te werken om geschillen op te lossen en te streven naar de verbetering van de wereld en haar volkeren. Enkele van deze leiders waren:
Akko.
In 1868 besloten de Ottomaanse en Perzische autoriteiten Bahá'u'lláh nogmaals te verplaatsen. Op een ochtend, zonder enige aankondiging, omringden soldaten Bahá'u'lláhs huis en vertelden iedereen zich klaar te maken om te vertrekken naar de gevangenis-stad van Akko in Palestina. Bahá'u'lláh en zijn familie verlieten Adrianopel op 12 augustus 1868 en na een reis over land en zee kwamen zij op 31 augustus aan in Akko. De inwoners van Akko werd verteld dat de nieuwe gevangenen vijanden waren van de staat, van God en zijn godsdienst, en dat het strikt verboden was met hen om te gaan.
Tijdens de eerste jaren in Akko waren de omstandigheden zeer zwaar. Mirzá Mihdí, de zoon van Bahá'u'lláh, stierf op de leeftijd van tweeëntwintig jaar, toen hij door een luik viel terwijl hij heen en weer liep in gebed en meditatie. Na enige tijd begonnen de mensen en ambtenaren Bahá'u'lláh te vertrouwen en te respecteren en werden de beperkingen versoepeld. Uiteindelijk, na Sultan 'Abdu'l-'Aziz' dood, mocht Bahá'u'lláh de stad verlaten en nabijgelegen plaatsen bezoeken. Van 1877 tot 1879 woonde Bahá'u'lláh in het huis van Mazra'ih, iets ten noorden van Akko.
De laatste jaren.
De laatste jaren van het leven van Bahá'u'lláh (1879-1892) vonden plaats in het Huis van Bahjí, net buiten Akko, ook al was hij nog formeel een gevangene van het Ottomaanse Rijk. Tijdens zijn jaren in Akko en Bahjí schreef Bahá'u'lláh vele werken, waaronder de Kitáb-i-Aqdas.
In 1890 ontving Bahá'u'lláh in Bahjí Edward Granville Browne, een oriëntalist van de Universiteit van Cambridge. Browne schrijft over deze ontmoeting:
Op 9 mei 1892 kreeg Bahá'u'lláh een lichte koorts die in de volgende dagen opliep, verminderde en uiteindelijk zijn leven nam op 29 mei 1892. Hij werd begraven in de graftombe die gelegen is naast het huis van Bahjí. Een aantal relieken van Bahá'u'lláh is tentoongesteld in het Bahá'í Internationale Archiefgebouw in het Bahá'í-wereldcentrum in Haifa, dat toegankelijk is voor bahá'í-pelgrims.
Pas na zijn dood begonnen zijn leringen buiten de grenzen van het Midden-Oosten bekend te worden. In zijn "Wil en Testament" wees hij zijn oudste zoon 'Abdu'l-Bahá aan als zijn opvolger en uitlegger van zijn geschriften.
Aanspraken.
Bahá'u'lláh verklaarde dat hij de "Beloofde" van alle godsdiensten was, die de Messiaanse profetieën van de wereldreligies vervulde. Hij verklaarde dat zijn aanspraken verscheidene messiassen te zijn in één persoon de symbolische, in plaats van letterlijke, vervulling was van de Messiaanse en eschatologische profetieën in de literatuur van de grote religies. Bahá'u'lláhs aanspraken vormen zes verschillende Messiaanse identificaties: uit het jodendom, de incarnatie van de "Eeuwige Vader" uit de profetie van Jesaja 9: 6 en de "Heer der Heirscharen"; uit het christendom, de "geest van de waarheid" of Trooster voorspeld door Jezus in zijn afscheidsrede van Johannes 14-17 en de terugkeer van Christus "in de glorie van de Vader"; uit het Zoroastrianisme, de terugkeer van de Shah Bahram Varjavand, een Zoroastrian messias voorspeld in verschillende late Pahlavi teksten; uit de Shi'a islam de terugkeer van de derde imam, Imam Husayn; uit de soennitische islam, de terugkeer van Jezus, Isa; en uit Bábisme, "Hij die God Manifesteert".
Hoewel Bahá'u'lláh zelf niet claimde de hindoe of boeddhistische messias te zijn, deed hij dat in principe door middel van zijn geschriften. Later verklaarde 'Abdu'l-Bahá dat Bahá'u'lláh de Kalki avatar was, die in het klassieke Vaishnavisme de tiende en laatste avatara (grote incarnatie) van Vishnu is, die een einde komt maken aan het tijdperk van duisternis en vernietiging. Bahá'ís geloven ook dat Bahá'u'lláh de vervulling is van de profetie van de verschijning van Maitreya, een toekomstige Boeddha, die uiteindelijk op de aarde zal verschijnen, volledige verlichting zal bereiken en de zuivere Dharma zal onderwijzen. Bahá'ís geloven dat de profetie dat Maitreya een nieuwe samenleving van tolerantie en liefde zal inluiden is voldaan door Bahá'u'lláhs leringen over wereldvrede. Bahá'u'lláh wordt gezien als een afstammeling van een lange lijn van koningen van Perzië door Yazdagird III, de laatste monarch van het Sassanidische dynastie; hij wordt tevens gezien als afstammeling van Abraham via zijn derde vrouw Keturah.
Werken.
Bahá'u'lláh schreef vele boeken, tafelen en gebeden, waarvan tot nu toe slechts een fractie in het Engels, en in nog mindere mate in het Nederlands, is vertaald. Hij schreef duizenden teksten met een totaal volume van meer dan 70 keer de grootte van de Koran en meer dan 15 keer de grootte van het Oude en Nieuwe Testament van de Bijbel.
Foto.
Er bestaan twee foto's van Bahá'u'lláh. Deze foto werd genomen terwijl hij in Adrianopel was. Exemplaren van beide afbeeldingen worden bewaard in het Bahá'í-wereldcentrum en één wordt getoond in het Internationaal Archiefgebouw, waar bahá'ís het als deel van een georganiseerde pelgrimsreis bekijken. Buiten deze ervaring geven bahá'ís er de voorkeur aan deze foto niet in het openbaar te bekijken of te tonen in huis en de Bahá'í-instellingen hebben de pers verzocht om de foto in media niet te publiceren.
De foto van Bahá'u'lláh is niet aanstootgevend voor bahá'ís. Echter, bahá'ís worden geacht de afbeelding van iedere Manifestatie van God met uiterste achting te behandelen.
Het officiële bahá'í-standpunt over het tonen van de foto van Bahá'u'lláh is: "Er is geen bezwaar dat gelovigen de foto van Bahá'u'lláh bekijken, maar zij zouden dit met het uiterste respect moeten doen en zouden ook niet moeten toestaan dat het openlijk getoond wordt, zelfs in hun eigen huizen." (Uit een brief namens Shoghi Effendi aan een individuele gelovige, 6 december 1939) (Compilations, Lights of Guidance, p. 540)
Betreffende het publiceren van de foto op andere websites heeft het Bahá'í-wereldcentrum geschreven: "Voor bahá'ís is de foto van Bahá'u'lláh zeer kostbaar en hij zou niet alleen met gepaste achting en eerbied moeten worden bekeken maar ook zo worden behandeld, wat hier niet het geval is. Aldus is het inderdaad storend voor bahá'ís dat de foto van Bahá'u'lláh op een dergelijke oneerbiedige manier wordt behandeld. Nochtans, aangezien de maker van de Site geen bahá'í is, kan er weinig tot niets worden gedaan aan deze kwestie." (Office for Public Information, 4 september 1999, Photo of Bahá'u'lláh on Web Site)

</doc>
<doc id="26457" url="https://nl.wikipedia.org/wiki?curid=26457" title="Vlaamse beweging">
Vlaamse beweging



</doc>
<doc id="26458" url="https://nl.wikipedia.org/wiki?curid=26458" title="Báb">
Báb

De Báb, geboren als Siyyid 'Alí Muhammad (Perzisch: سيد علی محمد) (Shíráz, 20 oktober 1819 - Tabriz, 9 juli 1850) was de grondlegger van het bábisme. Hij was een koopman uit Shíráz, Perzië, die op de leeftijd van vijfentwintig beweerde de beloofde Qá'im (of Mahdi) te zijn. Na zijn verklaring nam hij de titel van de Báb (Arabisch: باب) wat "Poort" betekent. Hij schreef honderden brieven en boeken (vaak tafelen genoemd), waarin hij zijn messiaanse claims maakte en zijn leer uiteenzette, die een nieuwe "sharí'ah" of religieus recht vormden. Zijn beweging trok uiteindelijk tienduizenden volgelingen, kreeg zware tegenstand van de sjiitische geestelijken en werd onderdrukt door de Iraanse regering waardoor duizenden van zijn aanhangers, die Bábís werden genoemd, vervolgd en vermoord werden. In 1850 werd de Báb neergeschoten door een vuurpeloton in Tabríz.
Bahá'ís geloven dat de Báb ook de terugkeer was van Elia en Johannes de Doper, dat hij de "Ushídar-Máh" was die voorspeld werd in de zoroastrische geschriften en dat hij de voorloper van hun eigen religie was. Bahá'u'lláh, de grondlegger van het Bahá'í-geloof, was een volgeling van de Báb en verklaarde vervulling te zijn van de Bábs belofte dat God een andere boodschapper zou sturen.
Leven.
Vroege leven.
De Báb is geboren op 20 oktober 1819 in Shiraz als zoon van een handelaar in de stad; zijn vader stierf toen hij nog heel jong was en hij werd opgevoed door zijn oom van moederskant Hájí Mírzá Siyyid 'Ali, die ook een handelaar was. Hij is een afstammeling van Mohammed via Imam Husayn, via zijn beide ouders. Ergens tussen de leeftijd van 15 en 20 ging hij bij zijn oom werken in het familiebedrijf, een handelshuis en werd een handelaar in de stad Bushehr in de buurt van de Perzische Golf. Uit enkele van zijn vroege geschriften blijkt dat hij niet genoot van het familiebedrijf en zich liever bezighield met de studie van de religieuze literatuur. In 1842 trouwde hij met Khadíjih-Bagum en zij hadden een zoon, Ahmad, die stierf als zuigeling. Een tijdgenoot beschreef hem als "zeer zwijgzaam en [hij] zou nooit een woord spreken, tenzij absoluut noodzakelijk. Hij gaf zelfs geen antwoord op onze vragen. Hij was voortdurend geabsorbeerd in zijn eigen gedachten en was bezig met het herhalen van gebeden en verzen. Hij was een knappe man met een dunne baard, gekleed in schone kleren en droeg een groene sjaal en een zwarte tulband."
De Shaykhi-beweging.
In de jaren 1790 in Perzië, begon Shaykh Ahmad (1753-1826) een religieuze beweging binnen het sjiisme. Zijn volgelingen, die later bekend werd als Shaykhis, verwachtten de verschijning van de Qá'im van het Huis van Mohammed, ook wel de Mahdi. Na de dood van Shaykh Ahmad, werd het leiderschap doorgegeven aan Sayyid Kázim van Rasjt (1793-1843).
Rond 1839-40 ging de Báb op bedevaart naar Irak en verbleef voornamelijk in en rond Karbala. Er wordt gezegd dat hij daar de leider van de Shaykhis, Sayyid Kázim, had gezien. Sayyid Kázim bleek groot respect voor hem te hebben. Hij zou deelgenomen hebben aan een aantal van Siyyid Kazims lezingen, maar deze periode is vrijwel geheel ongedocumenteerd.
Bij zijn overlijden in december 1843, had Sayyid Kázim zijn volgelingen opgedragen hun huizen te verlaten om de Mahdi te zoeken, die volgens zijn profetieën binnenkort zou verschijnen. Een van deze volgelingen, genaamd Mullá Husayn, reisde, na voor veertig dagen een nachtwake in een moskee gehouden te hebben, naar Shiraz, waar hij een ontmoeting had met de Báb.
Verklaring aan Mullá Husayn.
Kort na zijn aankomst in Shiraz, kwam Mullá Husayn in contact met de Báb. Op de avond van 23 mei 1844 werd Mullá Husayn uitgenodigd door de Báb naar zijn huis; op die nacht vertelde Mullá Husayn hem dat hij op zoek was naar de mogelijke opvolger van Siyyid Kázim, de Beloofde, en de Báb vertelde Mullá Husayn dat hij de opvolger van Siyyid Kázim en de drager van de goddelijke kennis was.
Na enige overweging, werd Mullá Husayn de eerste om de claims van de Báb als de beloofde boodschapper van God te aanvaarden; de Báb had alle vragen van Mullá Husayn op een bevredigende manier beantwoord en schreef in zijn aanwezigheid, met extreme snelheid, een lang commentaar op de Surih van Jozef, dat de Qayyúmu'l-Asmá' wordt genoemd en beschouwd wordt als het eerste werk dat de Báb openbaarde.
Letters van de Levende.
Mullá Husayn was de eerste leerling van de Báb. Binnen vijf maanden hadden zeventien andere leerlingen van Siyyid Kázim onafhankelijk de Báb als een manifestatie van God erkend. Onder hen was een vrouw, Zarrín Táj Baragháni, een dichteres, die later de naam Táhirih (de Zuivere) kreeg. Deze achttien leerlingen werden later bekend als de Letters van de Levende en kregen de taak van verspreiding van het nieuwe geloof in Iran en Irak. De Báb benadrukt hun spirituele station als leden van de eerste "Eenheid" van zijn religie. In het Arabisch wordt het woord "eenheid" getranslitereerd als "vahid", dat in het Abjad-systeem een numerieke waarde van 19 heeft, dat staat voor het aantal Letters van de Levende plus de Báb.
Pelgrimsreis en gevangenschap.
Nadat de achttien Letters van de Levende hem hadden herkend, maakte de Báb en de achttiende Letter van de Levende, Quddús, op pelgrimsreis naar Mekka en Medina, de heilige steden van de islam. In Mekka schreef de Báb een brief naar de Sjarief van Mekka, de beschermer van de Kaaba, waarin hij zijn missie aankondigde. Na hun pelgrimstocht keerden de Báb en Quddús terug naar Bushehr, Iran.
Na enige tijd leidden de activiteiten van de Letters van de levende tot oppositie door de islamitische geestelijken, waarna de gouverneur van Shiraz het bevel gaf de Báb te arresteren. Toen de Báb van het arrestatiebevel hoorde, vertrok hij naar Shiraz in juni 1845 en gaf zich aan bij de autoriteiten. Hij werd onder huisarrest geplaatst in het huis van zijn oom tot een cholera-epidemie uitbrak in de stad in september 1846. De Báb werd vrijgelaten en vertrok naar Isfahan. Daar kwamen velen om hem te zien in het huis van de imám jum'ih, hoofd van de plaatselijke geestelijken, die sympathie voor hem toonde. Na een informele bijeenkomst waar de Báb debatteerde met de plaatselijke geestelijken, steeg zijn populariteit enorm. Na de dood van de gouverneur van Isfahan, die voorstander was geworden, beval de Sjah, Mohammad Sjah Kadjar, onder druk van de geestelijken van de provincie, in januari 1847 de Báb naar Teheran te brengen. Na enkele maanden in een kamp buiten Teheran gewacht te hebben en voordat de Báb de Sjah had kunnen ontmoeten, stuurde de minister-president de Báb naar Tabriz in het noordwesten van het land, waar hij werd opgesloten.
Na veertig dagen in Tabriz, werd de Báb vervolgens overgebracht naar het fort van Máh-Kú in de provincie Azerbeidzjan dicht bij de Turkse grens. Tijdens zijn opsluiting begon de Báb aan zijn belangrijkste werk, de Perzische Bayán, dat hij nooit afkreeg. Als gevolg van de groeiende populariteit van de Báb in Máh-Kú en de sympathie van de gouverneur van Máh-Kú, verplaatste de minister-president hem in april 1848 naar het fort van Chihríq. Ook in die plaats groeide de populariteit van de Báb en zijn bewakers werden minder streng. Vandaar dat de minister-president de opdracht gaf de Báb terug te brengen naar Tabriz waar de religieuze autoriteiten werd verzocht de Báb te berechten voor blasfemie en afvalligheid.
Proces.
Het proces vond plaats in juli 1848 in aanwezigheid van de kroonprins en tal van lokale geestelijken. Zij ondervroegen de Báb over de aard van zijn claims en zijn leringen en eisten hem wonderen te tonen om zijn goddelijke autoriteit te bewijzen. Zij vroegen hem zijn claims te herroepen. Er bestaan negen ooggetuigen-verslagen van het proces. Zes van deze verslagen zijn van moslims en zetten de Báb in een slecht daglicht. In totaal geven de negen bronnen 35 antwoorden, maar slechts één antwoord komt terug in alle negen ooggetuigen-verslagen, waar de Báb stelt dat "Ik ben degene die u duizend jaar hebt gewacht." Zijn aanspraak de Mahdi te zijn was ondubbelzinnig.
Het proces bracht geen eenduidig resultaat. De arts van de kroonprins, William Cormick, onderzocht de Báb en voldeed aan het verzoek van de regering hem ontoerekeningsvatbaar te verklaren, zodat de doodstraf niet uitgevoerd kon worden, maar de geestelijken stonden erop dat de Báb twintig zweepslagen op de voetzolen kreeg (bastinado). De Báb werd uiteindelijk teruggebracht naar het fort van Chihríq.
Executie.
Halverwege 1850 gaf een nieuwe minister-president, Amir Kabir, het bevel voor de executie van de Báb, waarschijnlijk omdat verschillende Bábí-opstanden waren verslagen en de beweging aan populariteit leek te verliezen. Ongeveer 20.000 van zijn volgelingen kwamen om bij vervolgingen en bloedbaden in heel Perzië. De Báb werd teruggebracht naar Tabríz, zodat hij zou kunnen worden neergeschoten door een vuurpeloton. De nacht voor zijn executie, toen hij naar zijn cel werd geleid, wierp een jonge Bábí, Muhammad-'Alíy-i-Zunúzí, genaamd Anís, zich voor de voeten van de Báb en smeekte samen met gedood te mogen worden. Hij werd onmiddellijk gearresteerd en in dezelfde cel als de Báb geplaatst.
Op de ochtend van 9 juli 1850 werd de Báb naar de binnenplaats van de kazerne waar hij werd vastgehouden gebracht, waar duizenden mensen zich hadden verzameld om zijn executie te bekijken. De Báb en Anís waren voor een muur vastgebonden en een groot vuurpeloton van christelijke soldaten bereidde zich voor te schieten. Tal van ooggetuige-verslagen, inclusief van westerse diplomaten, vertellen het resultaat. De opdracht te vuren werd gegeven en het plein vulde zich met rook. Toen de rook optrok was de Báb niet meer op de binnenplaats en zijn metgezel stond er ongedeerd; de kogels hadden beide mannen blijkbaar niet geschaad, maar had het touw waarmee zij aan de muur waren vastgebonden, kapotgeschoten. Er was een grote commotie, velen in de menigte geloofden dat de Báb naar de hemel was opgestegen of gewoon was verdwenen. Maar de soldaten vonden de Báb ongedeerd in een ander deel van de kazerne, waar hij zijn laatste instructies aan zijn secretaris gaf. Hij en Anís werden nogmaals voor de executie vastgebonden, een tweede vuurpeloton van moslim-soldaten stelde zich op en een tweede bevel om te vuren werd gegeven. Deze keer werden de Báb en zijn metgezel gedood. In de Bábí-Bahá'í-traditie gelooft men dat de mislukking van het eerste vuurpeloton de Báb te doden een wonder is. Hun resten werden buiten de poorten van de stad gedumpt om opgegeten te worden door dieren.
Maar de stoffelijke resten werden in het geheim gered door een handvol Bábis en werden verborgen. Na verloop van tijd werden ze in het geheim vervoerd via Isfahan, Kirmansháh, Bagdad en Damascus naar Beiroet en vandaar per schip naar Akko op de vlakte onder de berg Karmel in 1899. In 1909 werden de resten vervolgens begraven in een graftombe, speciaal voor dit doel opgericht door 'Abdu'l-Bahá, op de berg Karmel in Haifa, Israël.
Opvolging.
In de meeste van zijn geschriften, zinspeelde de Báb op een Beloofde, meestal aangeduid als "man yazhiruhu'lláh", "Hij dien God zal openbaren", en dat hij zelf "maar een ring aan de hand van Hij dien God zal openbaren" was. Gedurende 20 jaar na de dood van de Báb beweerden meer dan 25 mensen dat zij de Beloofde waren, waarvan Bahá'u'lláh de meest opvallende is.
Vóór de dood van de Báb stuurde hij een brief naar Mírzá Yahyá, getiteld Subh-i-Azal, die wordt beschouwd als zijn wil en testament. De brief wordt erkend als de benoeming van Subh-i-Azal wordt de leider van de Bábí-gemeenschap na de dood van de Báb. Hij wordt ook opgedragen de Beloofde te gehoorzamen wanneer hij verschijnt. Op het moment dat dat de brief verstuurd werd was Subh-i-Azal nog een tiener, had nog nooit leiderschap in de Bábí-beweging aangetoond en woonde nog in het huis van zijn oudere broer, Bahá'u'lláh. Dit alles geeft vertrouwen in de Bahá'í-bewering dat de Báb Subh-i-Azal benoemde als het hoofd van het Bábí-geloof om zo de aandacht af te leiden van Bahá'u'lláh, terwijl de Bábís Bahá'u'lláh vrij konden bezoeken en Bahá'u'lláh de vrijheid had met de Bábís te corresponderen.
Bahá'u'lláh schrijft dat hij in 1853, terwijl hij een gevangene was in Teheran, bezocht werd door een 'Hemelse Maagd', die symbolisch het begin markeerde van zijn missie als een boodschapper van God. Tien jaar later in Bagdad maakte hij zijn eerste publieke verklaring en werd uiteindelijk erkend door de overgrote meerderheid van de Bábís als "Hij dien God zal openbaren". Zijn volgelingen begonnen zich Bahá'ís te noemen.
Subh-i-Azal bleef bij of in de buurt van Bahá'u'lláh wonen tijdens diens verbanningen uit Iran naar Bagdad en vervolgens naar Istanbul en Edirne, ook al veroorzaakte de claim van Bahá'u'lláh een boodschapper God te zijn in 1863 een twistpunt over de autoriteit van Subh-i-Azal als het hoofd van de Bábí-gemeenschap. In september 1867, in Edirne, daagde Subh-i-Azal Bahá'u'lláh uit voor een test van de goddelijke wil, in een plaatselijke moskee in Edirne (Adrianopel), zodat "God de leugenaar zou neerslaan". Bahá'u'lláh ging hiermee akkoord en ging naar de Sultan Selim moskee op de afgesproken tijd, maar Mirza Yahya kwam niet opdagen.
De volgelingen van Subh-i-Azal werden bekend als azalis of azali bábís. Voor de bábís die Bahá'u'lláh niet erkenden, bleef Subh-i-Azal hun leider tot aan zijn dood in 1912. Of hij een opvolger had, wordt betwist. Bahá'í-bronnen melden dat 11 van de 18 "getuigen" benoemd door Subh-i-Azal om voor de Bábí-gemeenschap te zorgen, bahá'ís werden, evenals zijn zoon. De man die beweerde door Subh-i-Azal benoemd te zijn als zijn opvolger, Hadíy-i-Dawlat-Abádí, herriep later publiekelijk zijn geloof in de Báb en Subh-i-Azal.
Uiteindelijk bleek Bahá'u'llah succesvoller te zijn en bijna alle volgelingen van de Báb verlieten Subh-i-Azal en werden bahá'ís. Tegenwoordig heeft het Bahá'í-geloof miljoenen volgelingen, terwijl de schattingen van het aantal Azalís over het algemeen rond de duizend zijn, geïsoleerd in Iran.
Leringen.
De leringen van de Báb kunnen worden ingedeeld in drie grote fasen. Zijn vroegste leringen worden gekenmerkt door zijn interpretatie van de Koran en islamitische tradities. In de tweede filosofische fase geeft de Báb een toelichting op de metafysica van de schepping en in de derde wetgevende fase worden mystieke en historische beginselen expliciet verenigd.
In zijn vroege jaren richtte de Báb zich op uitleg en commentaar op de verzen van de Koran. In tegenstelling tot klassieke Koran-commentaren door theologen of soefi's ging zijn commentaar meestal in op de betekenis van de tekst letter voor letter in plaats van de betekenissen van woorden en zinnen, wat hem in staat stelde gebruik te maken van een heilige tekst als uitgangspunt voor een thema dat los stond van de Koran-passage. De Bábs benadering van teksten en veel islamitische leringen was symbolisch en metaforisch en vaak wees hij letterlijke interpretaties van de Apocalyps af.
De Báb leringen begonnen te veranderen in 1848, toen hij de islamitische Sharia wetgeving afschafte. De Bábí Sharia bevatte zijn eigen vorm van een bedevaart naar het huis van de Báb in Shiraz. Een Bábí-kalender van negentien maanden van negentien dagen werd vastgesteld dat begon op het Perzische Naw-Ruz en een vierdaagse schrikkelperiode had (om het totaal op 365 dagen te brengen; 19 keer 19 is slechts 361). De laatste negentiendaagse maand, die in maart viel, werd de Bábí maand van vasten. Het Bábí-verplichte gebed verschilde van de islamitische, maar werd minder benadrukt dan dhikr, de herhaling van verzen. De wetgeving voor het huwelijk raadde polygamie af, verbood concubinaat en gebood een jaar van geduld voordat een echtscheiding kon worden afgerond. Deze wetten en de opheffing van een expliciete noodzaak voor vrouwen om een sluier te dragen, verbeterde mogelijk de positie van de vrouw tot een aanzienlijke hoogte. Echter, de Báb heeft nooit een beginsel van gelijkheid van de seksen ingesteld en andere regelgeving zette de scheiding van de seksen in het openbaar voort.
In zijn latere geschriften beschreef de Báb het goddelijke of eeuwige wezen als onkenbaar, onbeschrijflijk en ontoegankelijk. De Báb vergeleek het goddelijke met de zon die steeds één blijft, ook al manifesteert het zich onder verschillende namen en vormen in personen, profeten. Sommige van deze leringen tonen gemeenschappelijke kenmerken met eerdere Sjiitische groeperingen, maar zijn leringen over de opeenvolgende "profetische cycli" vormen een volledig een origineel concept. Hij geeft ook herinterpretaties van Sjii eschatologische termen, zoals 'opstanding', 'de dag des oordeels’, en ‘paradijs’ en ‘hel.’ Hij verklaarde dat "Opstanding" de verschijning van een nieuwe openbaring betekent en dat "het opstaan van de doden" verwijst naar het geestelijk ontwaken van hen die ver van ware godsdienst verwijderd zijn. Hij voegde hieraan toe dat "de dag des oordeels" verwijst naar de tijd dat een nieuwe Manifestatie van God komt, en naar de aanvaarding of afwijzing van hem door de mensen. De Báb leerde dat met zijn openbaring de eindtijd was gekomen, dat het tijdperk van de opstanding was begonnen en dat de eindtijd symbolisch stond voor het einde van de laatste profetische cyclus. Traditionele sjiitische overtuigingen werden zo radicaal opnieuw geïnterpreteerd, dat maar weinig van de populaire traditionele verwachtingen heel werden gelaten.
Een ander vast thema in zijn werk, met name in de Perzische Bayán, is dat van “Hij dien God zal openbaren”: een Messiaanse figuur die na hem zou komen. Bábís werden aangespoord om op alle bijeenkomsten een stoel voor hem vrij te houden en voortdurend voorbereid te zijn om hem te accepteren.
De Bábs geschriften bevatten ook veel talismanische figuren, astrologische tabellen, cijfers en berekeningen, die lijken op de Nuqtavi kabbalistische symboliek. Het nummer 19 komt vaak voor in de geschriften van de Báb. Zijn leer heeft een mystieke kijk op de wereld waar het heilige karakter van de mens het beeld van God is.

</doc>
<doc id="26459" url="https://nl.wikipedia.org/wiki?curid=26459" title="Lubbeek">
Lubbeek

Lubbeek is een gemeente in de Belgische provincie Vlaams-Brabant, in de regio Hageland.
Geschiedenis.
In de 17e eeuw werd Pellenberg een baronie. In 1781 werd de steenweg tussen Leuven en Diest voltooid, die ook door Lubbeek liep en waarheen de parochie Sint-Bernard zou ontstaan. Bij de Tiendaagse Veldtocht in 1831 werd ook gevochten in Lubbeek en in Pellenberg werd uiteindelijk het wapenstilstandsverdrag getekend dat een einde maakte aan deze veldtocht.
Tweede Wereldoorlog.
De gemeente werd rond 18 Mei 1940 bezet door het Duitse leger en bevrijd op 4 September 1944.
Weerstand.
Vele inwoners van Lubbeek namen deel aan het gewapend verzet. Minstens 53 weerstanders werden naar het "Auffanglager" van Breendonk gedeporteerd.
Geografie.
Kernen.
Tijdens de fusie van Belgische gemeenten in 1977 kreeg Lubbeek er drie deelgemeenten bij, namelijk Pellenberg, Binkom en Linden.
Topografie.
Lubbeek is vrij heuvelachtig en heeft een gemengd agrarisch-residentieel karakter. Linden verstedelijkt steeds meer omwille van de nabijheid van Leuven, en kent dan ook een groot aantal inwijkelingen, terwijl Binkom nog helemaal het Hagelands karakter vertoont. Het op een na hoogste punt van Vlaams-Brabant ligt in Pellenberg, met een hoogte van 106 meter.
Aangrenzende gemeenten.
Buurgemeenten zijn Leuven in het westen, Holsbeek en Tielt-Winge in het noorden, Bierbeek, Boutersem en Tienen in het zuiden en Glabbeek in het oosten.
Natuur en landschap.
Lubbeek ligt in het Hageland op een hoogte van 35-100 meter. 
Natuurgebieden zijn onder meer De Spicht (met "Molenbroek" en "Goorbroek"), het Kalvariebos en het park van het Kasteel van Brakum.
Demografie.
Demografische ontwikkeling van de fusiegemeente.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Mobiliteit.
Openbaar vervoer.
Het openbaar vervoer in de gemeente Lubbeek wordt verzorgd door De Lijn. Door de nabijheid van de stad Leuven worden alle deelgemeentes goed ontsloten. Belangrijke buslijnen zijn lijn 3, lijn 485 en de lijnenbundel 370 (370-371-373-374).
Daarnaast zijn er nog de schoolbuslijnen (524, 525, 527, 585 en 590) die Lubbeek en de deelgemeenten verbinden met de scholen in Leuven, Tienen en Aarschot, en een marktbus (685) tussen Lubbeek en Tienen.
Wandelwegen.
Lubbeek is een vrij groene gemeente met tal van wandel- en fietsmogelijkheden.
Politiek.
De gemeenteraad telt 23 leden, en het schepencollege bestaat uit 6 personen. Burgemeester is Theo Francken (N-VA). Hij leidt een coalitie bestaande uit N-VA en CD&amp;V. Samen vormen ze de meerderheid met 13 op 23 zetels.
Resultaten gemeenteraadsverkiezingen sinds 1976.
&lt;br&gt;
&lt;br&gt;
Economie.
Het gemiddeld belastbaar inkomen in Lubbeek lag in 2004 op 17.964 EUR, waarmee de gemeente de zesde plaats in België bekleedt. Op het vlak van sociale huurwoningen scoort Lubbeek met 8 eenheden dan weer ver beneden het Vlaamse streefcijfer van 5%, wat voor Lubbeek overeenkomt met ongeveer 250 woningen. In een onderzoek in 2006 van de UCL kwam Lubbeek naar voren als een gemeente waarin het goed leven is, alhoewel de dienstverlening op landelijk niveau bij de mindere behoort.
Sport.
In Lubbeek kunnen er meerdere sporten beoefend worden, met onder meer:
Bekende Lubbekenaren.
Bekende personen die geboren of woonachtig zijn of waren in Lubbeek of een andere significante band met de gemeente hebben:
Nabijgelegen kernen.
Sint-Bernard, Sint-Joris-Winge, Binkom, Kerkom, Boutersem, Pellenberg

</doc>
<doc id="26461" url="https://nl.wikipedia.org/wiki?curid=26461" title="Lijst van plaatsen die onder communistisch bewind een andere naam kregen">
Lijst van plaatsen die onder communistisch bewind een andere naam kregen

Sinds de Russische Revolutie van 1917 hebben veel plaatsen van de communistische machthebbers een nieuwe naam gekregen, meestal om een hoge partijfunctionaris te eren. Veel van deze plaatsen hebben maar kort een andere naam gehad: met de dood van Stalin werden de aan hem opgedragen veranderingen alweer teruggedraaid. Sinds de val van het communisme begin jaren 90 volgden de meeste andere namen. Veel steden zijn, zeker in Rusland, nog steeds bekender onder hun sovjetnaam dan onder hun "nieuwe" naam. In enkele gevallen (Volgograd) keerde niet de oude naam terug, maar kwam er een geheel nieuwe.
Per land.
Onderstaande steden zijn voor kortere of langere tijd omgedoopt geweest, of dragen nog steeds een "communistische" naam. Ze zijn vermeld onder het land waarin ze tegenwoordig liggen. "Cursief" staan de namen die niet zijn terugveranderd. 
Oost-Pruisen.
In het voormalige Oost-Pruisen, dat in 1945 onderdeel van de Sovjet-Unie, en in 1991 onderdeel van Rusland werd, kregen alle plaatsen een geheel nieuwe naam, die ze tot op heden hebben behouden:
etc.
Steden met een nieuwe naam.
Er zijn ook enkele steden die onder de communisten werden gesticht en naderhand een andere naam kregen (deze kregen dus geen oude naam terug, maar hiervoor werd een geheel nieuwe naam bedacht):

</doc>
<doc id="26462" url="https://nl.wikipedia.org/wiki?curid=26462" title="Hagedissen">
Hagedissen

Hagedissen (Lacertilia) vormen een onderorde van de schubreptielen (Squamata), die meer dan 7100 soorten telt. Hagedissen zijn daardoor de grootste groep van alle moderne reptielen. Ze zijn ontstaan in het Trias, maar goede fossielen zijn pas bekend uit het Jura. De slangen ontstonden in het Krijt uit een groep van de hagedissen. Hoewel slangen dus evolutionair gezien tot de hagedissen behoren, worden ze hier verder niet behandeld vanwege de afwijkende fysiologie en levenswijze.
Hagedissen blijven meestal klein, de meeste soorten worden inclusief staart niet groter dan 50 centimeter en slechts weinig soorten bereiken een lengte van meer dan één meter. De meeste hagedissen zijn groen tot bruin van kleur en hebben een afgeplat lichaam met een duidelijk te onderscheiden kop en staart en vier goed ontwikkelde poten. Een aantal groepen heeft echter een cilindrisch lichaam en gedegenereerde poten, enkele soorten hebben alleen voorpoten en een aantal groepen is geheel pootloos, dergelijke hagedissen kunnen gemakkelijk met slangen worden verward.
De kleuren en diverse aanpassingen van het lichaam kunnen heel verschillend zijn. Een aantal hagedissen heeft lichaamsuitsteeksels zoals stekels, kammen, hoorntjes, kragen of zweefvleugels. De kameleons hebben een sterk zijdelings afgeplat lichaam met verschillende zeer kenmerkende aanpassingen.
Hagedissen zijn koudbloedig en nemen graag een zonnebad om zich op te warmen, zodat ze sneller kunnen bewegen en efficiënter jagen en vluchten. Hagedissen eten overwegend insecten en andere geleedpotigen, grotere soorten eten soms gewervelden of schakelen over op planten. Ze eten plaagdieren zoals huiskrekels, sprinkhanen en kakkerlakken.
Er worden tegenwoordig 38 verschillende families erkend. De levenswijze van hagedissen is zeer variabel en hangt veelal samen met de familie waartoe een soort behoort. Gekko's bijvoorbeeld zijn meestal 's nachts actief en leven in bomen, terwijl de echte hagedissen overdag actief zijn en op de bodem leven. Beide groepen kennen echter ook weer uitzonderingen, zoals dagactieve gekko's en klimmende echte hagedissen.
Enkele bekendere families van hagedissen zijn leguanen, varanen, anolissen, hazelwormen en skinken. Veel families van hagedissen zijn vrij onbekend en hebben nog geen Nederlandstalige naam.
Verspreiding en habitat.
Hagedissen komen vrijwel wereldwijd voor, alleen in het noorden van Noord-Amerika en het uiterste noorden van Azië komen geen soorten voor. Hagedissen leven vooral in vochtige tropische en subtropische gebieden, maar er zijn ook soorten die leven in meer gematigde gebieden of zich hebben gespecialiseerd in droge, schrale omgevingen zoals bergstreken, steppen en zelfs woestijnen. In tegenstelling tot de krokodilachtigen, de schildpadden en de slangen is er geen enkele hagedis die permanent in zee leeft.
Het verspreidingsgebied hangt samen met de familie, agamen bijvoorbeeld komen in alle werelddelen voor, maar anolissen leven alleen in Zuid- en Midden-Amerika en dove varanen, slechts vertegenwoordigd door één soort, zijn uitsluitend te vinden op het eiland Borneo.
Hagedissen komen voor in zeer uiteenlopende habitats, zowel qua hoogte en vegetatietype als de bijbehorende (lucht)vochtigheid en temperatuur. Sommige hagedissen leiden een gravend bestaan onder de grond en andere leven op de bodem tussen rotsblokken of klimmen in bomen en struiken. Deze verschillende levenswijzen kunnen weer verder worden onderverdeeld; een voorbeeld zijn hagedissen die in bomen leven. Veel van deze soorten hebben een meer specifiek deel van de boom als habitat dat de microhabitat wordt genoemd. Zo zijn er soorten die meer in de lagere takken leven, soorten die liever tegen de stam van de boom kruipen en soorten die juist hoger in de kruin te vinden zijn.
In Nederland en België.
In Nederland en België komen vier soorten hagedissen voor waarvan één pootloze soort; de hazelworm ("Anguis fragilis"). Deze glanzende, egaal bruin tot grijs gekleurde hagedis lijkt oppervlakkig op een slang maar blijft kleiner dan 50 cm, heeft in tegenstelling tot een slang oogleden en is veel stijver dan een slang. De duinhagedis of zandhagedis ("Lacerta agilis") leeft op zandgronden als verstuivingen en duinen, mannetjes zijn in het voorjaar fel groen van kleur, de vrouwtjes zijn bruin. De muurhagedis ("Podarcis muralis") leeft op steenhopen en muren, in Nederland alleen in Limburg. Ten slotte de levendbarende hagedis ("Zootoca vivipara"), die zich evenals de hazelworm heeft aangepast door de eitjes in het lichaam zich te laten ontwikkelen. Hierdoor profiteren de embryo's van de lichaamswarmte van de moeder en kan de hagedis zich toch voortplanten in meer gematigde streken. De omgevingstemperatuur is hier te laag voor de ontwikkeling van eitjes die op de bodem worden afgezet.
Kenmerken.
Alle hagedissen hebben in principe een vergelijkbare bouw, maar de verschillende soorten kunnen sterk afwijken qua lengte, kleur en lichaamsvorm. De kleinste soorten worden slechts enkele centimeters lang, de grootste soorten bereiken een lengte van meer dan drie meter. De kleinste soorten zijn de kogelvingergekko's, de grootste soorten behoren tot de varanen. De voor zover bekend grootste en zwaarste hagedis is de komodovaraan ("Varanus komodoensis"), die een lengte van meer dan drie meter kan bereiken.
Ondanks de variatie in lengte en de grote vormenrijkdom binnen de hagedissen volgen ze over het algemeen ongeveer hetzelfde bouwplan. Opvallend zijn het langwerpige lichaam dat bestaat uit een lange romp en een lange staart, maar een relatief kleine en platte kop. De vier gebogen poten staan niet naar onderen maar zijwaarts gericht waardoor de buik over de grond sleept. De schedel is kenmerkend: de vorm en de plaatsing van de neusgaten, gehoororganen en ogen is onmiskenbaar en makkelijk te onderscheiden van krokodilachtigen en schildpadden. Met brughagedissen ligt het wat moeilijker. Ze lijken sprekend op hagedissen, maar zijn een zeer oude groep van reptielen. Ondanks de naam zijn ze niet direct verwant aan de hagedissen.
Door de afgeplatte lichaamsvorm en de dito kop kunnen hagedissen makkelijk onder en tussen stenen en andere objecten kruipen. Er zijn echter uitzonderingen, sommige gravende soorten hebben een rolrond lichaam en korte staart, de kameleons hebben juist een zijdelings afgeplat bladachtig lichaam en een oprolbare grijpstaart. Ze hebben daarnaast een grote brede kop en lijken qua bouw niet op de andere groepen van hagedissen.
Huid.
De huid van een hagedis is altijd bedekt met schubben, soorten uit een aantal groepen hebben daarnaast kleine benige insluitingen die osteodermen worden genoemd en voor extra versteviging zorgen. Veel hagedissen hebben een verbeende onderlaag, deze ontbreekt echter bij een aantal groepen zoals de gekko's. Osteodermen komen ook voor bij andere reptielen zoals de krokodilachtigen, voorbeelden van hagedissen met osteodermen zijn de korsthagedissen (Helodermatidae) en de knobbelhagedissen (Xenosauridae). Hagedissen met een dergelijk pantser zijn goed beschermd, maar hebben een stijvere huid die weinig beweeglijk is. Aan de flanken is vaak een ongeschubde huidplooi aanwezig zodat de huid kan uitrekken voor de ademhaling en de zwangerschap.
De huid bestaat uit twee lagen; van binnen naar buiten respectievelijk de dermis of lederhuid en de epidermis of opperhuid, dit is het aan de oppervlakte gelegen deel van de huid. De lederhuid bestaat uit bindweefsel, eventuele osteodermen liggen in de lederhuid. De opperhuid wordt verder onderverdeeld in drie zones. In de onderste laag, het "stratum germinativum" of kiemlaag, worden de schubben gevormd door mitose uit kubusvormige cellen. Hierboven bevindt zich een tussenlaag, waarin de schubben als het ware 'rijpen': ze worden compacter en harder. De bovenste laag ten slotte wordt het "stratum corneum" of hoornlaag genoemd en bestaat uit de volledig ontwikkelde schubben die gevormd zijn uit het harde bèta-keratine, een hoornachtige stof. Een schub is opgebouwd uit vele zeer dunne laagjes keratine, ook eventuele stekels en hoorns worden uit keratine opgebouwd. De schubben bieden bescherming en hebben een isolerende functie. Ze zijn bovendien waterafstotend en hebben geen poriën om te voorkomen dat de hagedis uitdroogt. Een nadeel is dat de hagedis niet kan zweten om af te koelen.
Net als andere reptielen moeten hagedissen regelmatig vervellen, dit wordt ook wel ecdysis genoemd. De vervelling is een gevolg van de mitose van de kiemlaag, waardoor de cellen naar de tussenlaag worden verplaatst. De cellen van de tussenlaag verharden en groeien uit tot een nieuwe hoornlaag, waarna de oude huid loslaat. Alleen tijdens de mitose vindt wondgenezing plaats, vandaar dat hagedissen net als andere reptielen maar langzaam herstellen van verwondingen.
De vervellingsfrequentie hangt af van onder andere het levensstadium van een hagedis, vooral als ze nog klein moeten ze vanwege de snelle groei vaak vervellen, oudere hagedissen werpen hun huid minder vaak af. In tegenstelling tot slangen die in één keer vervellen en schildpadden en krokodillen, waarvan de schubben of hoornplaten een voor een loslaten, vervellen hagedissen in flarden. De oude huid scheurt steeds verder af tot deze geheel is verloren. De nieuwe huid oogt helderder van kleur, is gladder en is direct droog. Hagedissen hoeven niet na een vervelling de nieuwe huid te laten uitharden zoals bij geleedpotigen het geval is.
De huid kent verschillende aandoeningen en ziekten. Scherpe voorwerpen of klauwen en beten van concurrenten en vijanden veroorzaken langzaam genezende penetraties en rijtwonden, gram-negatieve bacteriën veroorzaken abcessen. Zweren worden vaak veroorzaakt door te vochtige of vervuilde omstandigheden. Bij dieren als zoogdieren zijn kleine infecties van de huid normaal. Dit komt door de aanwezigheid van een zeer groot aantal poriën en haarzakjes die gemakkelijk ontsteken maar snel genezen. Hagedissen hebben geen poriën en haarzakjes, een infectie van de huid is daarom altijd een potentieel gevaar voor het dier. Hagedissen kunnen een breed scala aan parasieten bij zich dragen die zich meestal manifesteren op de huid. Voorbeelden van dergelijke parasieten zijn schimmels, wormen, bacteriën, mijten en teken.
Huidskleur.
De kleur van de huid wordt veroorzaakt door melanine, een organisch pigment dat geproduceerd wordt door de melanocyten. Dit zijn cellen die gepositioneerd zijn in de onderste laag van de opperhuid. Ze transporteren de pigmenten door middel van dendrieten (tentakelachtige structuren) naar de keratocyten (de schubvormende cellen) tijdens de aanmaak van de nieuwe huid. In de bovenste laag van de lederhuid zijn de chromatoforen gelegen, dit zijn pigmenthoudende cellen die verschillende pigmenten bevatten. Xantoforen veroorzaken een gele kleur, erytroforen een rode en leukoforen en guanoforen een witte kleur. Iridoforen ten slotte zijn geen kleurpigmenten maar reflecteren of iriseren het licht, wat de olieachtige glans van veel reptielen veroorzaakt. Sommige hagedissen hebben in tegenstelling tot hun soortgenoten een geheel witte kleur. Deze exemplaren worden vaak albino genoemd maar hebben meestal, in tegenstelling tot 'echte' albino's, geen volledig gebrek aan melanine maar slechts een tekort.
Hagedissen die van kleur kunnen veranderen, zoals kameleons, maar ook (hoewel in mindere mate) veel anolissen, gekko's en echte hagedissen, doen dit door de pigmenten in de chromatoforen te herverdelen, zodat een andere kleur ontstaat. Lange tijd werd gedacht dat de hagedissen die van kleur kunnen veranderen dit vermogen uitsluitend gebruikten om minder op te vallen in de natuurlijke omgeving en de kleuren aan te passen aan een andere omgeving. Het veranderen van kleur heeft echter voornamelijk te maken met omgevingsomstandigheden als lichtintensiteit, omgevingstemperatuur en luchtvochtigheid. Met name de soorten die een behoorlijke kleuromslag kunnen maken, zoals anolissen, veranderen voornamelijk van kleur om hun expressie te tonen. Een gestreste of geïrriteerde hagedis kleurt donkerder, een hagedis die een soortgenoot van de andere sekse probeert te lokken zal heel bonte kleuren vertonen. Bekend zijn de zwangere vrouwtjes van verschillende soorten kameleons die niet alleen heel snel van kleur veranderen maar bovendien kleuren tonen die in de natuur uitzonderlijk zijn zoals roze en blauw. Zwangere vrouwtjes geven daarmee aan dat ze al bevrucht zijn en geen behoefte hebben aan avances.
Kop.
De kop van een hagedis is meestal sterk afgeplat en in de regel duidelijk van de langwerpige en puntig eindigende staart te onderscheiden. De schubben op de kop van de hagedis zijn vaak groot en glanzend. De vorm van de schedel en de structuur van de schubben is in de basis bij iedere groep van hagedissen ongeveer hetzelfde, maar verschilt enigszins per soort. Sommige soorten hagedissen lijken zo sterk op elkaar dat het kijken naar de schubben op onder andere de kop de enige manier is om ze te determineren. De schubben hebben afhankelijk van de positie een andere naam, de schubben op de kop worden bijvoorbeeld de frontale schubben genoemd, wat "voorzijde" betekent. De schubben bij de neusgaten worden nasaal genoemd (nasaal: "met betrekking tot de neus"), die aan de zijkanten van de bovenzijde van de kop worden pariëtaal genoemd, wat "met betrekking tot de wand" betekent. Sommige hagedissen hebben grove stekels, kammen die gevormd zijn uit vergroeiingen van de schedel of zelfs hoornachtige uitsteeksels op de kop.
De ogen zijn relatief klein en zijn altijd duidelijk zichtbaar en aan de zijkant van de kop gepositioneerd. De meeste hagedissen hebben beweeglijke oogleden, maar sommige groepen (zoals de gekko's) hebben deze niet. Het onderste ooglid is bij deze hagedissen over de oogbal vergroeid met het bovenste ooglid en vormt een beschermende laag, het als venster functionerende ooglid wordt regelmatig afgelikt met de tong om het schoon te houden.
Sommige hagedissen, zoals de slangenooghagedis ("Ophisops elegans"), hebben beweeglijke oogleden die doorzichtig zijn. Door het venster, dat als een bril fungeert, kunnen ze met gesloten oogleden toch goed zien. Het oog wordt bij de soorten met beweeglijke oogleden beschermd door een knipvlies, dat zich sluit in een reflex, dit zogenaamde 'derde ooglid' komt ook voor bij andere reptielen. Het ontbreekt echter bij de meeste gekko's, die hierdoor op geen enkele manier hun ogen kunnen sluiten. De pupil van hagedissen kan rond, ovaal of spleetvormig zijn, dagactieve soorten hebben een ronde pupil, nachtactieve hagedissen hebben vaak een spleetvormige, verticale pupil. De iris kan bij hagedissen verschillende kleuren hebben, variërend van groen, bruin, grijs, oranje, rood of geel.
Veel hagedissen, zoals leguanen en agamen hebben op het midden van de bovenzijde van de kop een derde oog. Dit 'oog' is zeer primitief en anatomisch niet te vergelijken met de andere ogen, het bestaat uit lichtgevoelige cellen onder de huid, die in directe verbinding staan met de Epifyse of pijnappelklier. Het derde oog speelt onder andere een rol bij het bepalen van het dag- en nachtritme van de hagedis. Ook kunnen van boven aanstormende vijanden worden opgemerkt zoals roofvogels, omdat deze een verandering van het invallende licht veroorzaken die door het derde oog kan worden opgemerkt. Bij sommige reptielen, zoals de brughagedissen, is het derde oog veel beter ontwikkeld.
De bek van hagedissen bevat tanden die niet in tandholten geplaatst zijn zoals bij de zoogdieren (thecodont). De tanden zijn gehecht aan de binnenkant van het kaakbeen (pleurodont) of zijn boven op de kaakbeenrand gepositioneerd (acrodont). Niet alleen de boven- en onderkaak dragen tanden maar ook in het verhemelte kunnen tanden aanwezig zijn: de vomerine tanden.
De tong van hagedissen dient niet om mee te proeven, maar voornamelijk om te ruiken. Net als bij de slangen wordt de tong regelmatig uit de bek gestoken om zo geurdeeltjes op te vangen die naar het orgaan van Jacobson worden gebracht, een in het verhemelte gelegen orgaan met geurreceptoren. De tong wordt ook gebruikt om te drinken door dauwdruppels op te likken. Na een maaltijd wordt met de tong de bek schoon gelikt om voedselresten te verwijderen. De gekko's, die in de regel geen beweeglijke oogleden hebben, likken met de tong het als een soort bril functionerende ooglid schoon.
Hagedissen hebben uitwendige ooropeningen, in tegenstelling tot slangen, en een goed ontwikkeld binnenoor. Ze kunnen geluiden waarnemen maar gaan voornamelijk af op vibraties in de grond. Hierdoor kunnen prooien worden opgespoord en vijanden worden ontweken voordat ze de hagedis hebben opgemerkt. De aanwezigheid van de externe ooropeningen achter de ogen is een van de duidelijkste verschillen tussen slangen en pootloze hagedissen, aangezien het al dan niet voorkomen van oogleden niet bij alle soorten uitsluitsel biedt.
Ledematen.
De meeste hagedissen hebben vier poten met elk vijf relatief lange tenen die nagels dragen. De poten en met name de klauwen verschillen afhankelijk van de functie in vorm, grootte en kracht, dit hangt vaak samen met de groep waartoe de hagedis behoort. Soorten die in bomen leven hebben grote poten met kromme klauwen en vaak lange, kromme nagels. Een voorbeeld zijn de kameleons, die klauwen hebben die aan wanten doen denken, de vingers en tenen zijn gepaard en staan tegenover elkaar. Hierdoor kunnen ze zich goed vasthouden aan een tak maar over takken rennen of snel over de bodem lopen is niet mogelijk en veel kameleons verplaatsen zich hier langzaam en zijn zeer kwetsbaar. Andere voorbeelden zijn de franjeteenhagedissen uit het geslacht "Acanthodactylus", die in woestijnen leven en over het hete zand rennen. Om de poten te beschermen tegen verbranding hebben ze een soort 'sneeuwschoenen' onder hun tenen bestaande uit geschubde flapjes.
Gekko's en anolissen hebben "lamellae", kleine gleufjes met een relatief groot aantal kleine haartjes die elk weer veel uitlopers hebben. Hierdoor wordt het absolute contactoppervlak zeer groot waardoor ze overal tegen blijven plakken, zelfs ondersteboven tegen gladde oppervlakken zoals glas.
Hagedissen die op de bodem leven hebben eveneens vaak grote, krachtige poten en lange klauwen en tenen om zich snel uit de voeten te kunnen maken. Veel bodembewoners zijn erg bedreven in het graven van holen om snel weg te kruipen bij gevaar en te schuilen bij slechte omstandigheden. Sommige soorten kunnen zelfs op de achterpoten wegrennen, zoals de basilisken. Deze hagedis kan tot acht meter over het water rennen dankzij een speciale looptechniek. Hagedissen die veel zwemmen hebben korte maar krachtige poten, de tenen zijn vaak voorzien van vliezen om efficiënter te kunnen zwemmen. Dergelijke soorten zijn veelal boombewoners, die bij gevaar in het water springen om te ontkomen. Slechts enkele soorten, zoals de zeeleguaan, zoeken actief naar voedsel onder water. Een aantal hagedissen heeft gereduceerde ledematen of helemaal geen poten, voorbeelden zijn skinken en hazelwormen. Bij een aantal soorten ontbreken de voorpoten volledig en zijn de achterpoten sterk gedegenereerd. Ze worden niet meer gebruikt om te lopen maar spelen nog wel een rol bij de paring.
Staart.
Alle hagedissen hebben een staart die in veel gevallen net zo lang is als het lichaam. Waar het lichaam eindigt en de staart begint, is van boven vaak moeilijk te zien, zeker bij de pootloze soorten. Aan de onderzijde echter is de grens duidelijk zichtbaar: de staart is dat deel van het lichaam dat zich achter de cloaca bevindt.
De staart wordt bij het rennen als balans gebruikt, veel klimmende soorten hebben een meer beweeglijke staart die dient als extra grijporgaan. De kameleons zijn de bekendste groep van hagedissen met een grijpstaart, maar ook sommige andere soorten zoals enkele gekko's, de smaragdvaraan en verschillende soorten die tussen grashalmen leven kunnen zich met hun staart verankeren, zoals de langstaarthagedis ("Takydromus sexlineatus"). Bij het zwemmen wordt de staart voor de voortstuwing gebruikt door deze snel heen en weer te bewegen. Bij veel in het water levende soorten, zoals de Chinese wateragame ("Physignathus cocincinus"), is de staart zijdelings afgeplat zodat de voortstuwende werking wordt vergroot.
De staart kan bij veel hagedissen worden afgeworpen als deze wordt vastgepakt door een vijand. Dit wordt autotomie genoemd en komt voor bij onder andere de gekko's en de echte hagedissen, maar niet bij onder andere de kameleons, de agamen en de varanen. Als de staart wordt afgeworpen, gebeurt dit altijd bij een speciaal gevormde, zwakkere staartwervel. Het afwerpen van de staart kan door de hagedis worden gestuurd door spiercontracties in de staart die de wervel doen breken. De spieren in de staart knijpen vervolgens samen om al te veel bloedverlies door de aderen in de staart te voorkomen. Na te zijn afgeworpen blijft de staart kronkelen doordat de lichaamsonafhankelijke zenuwen en spieren na de breuk nog enige tijd actief blijven. Hierdoor zal een vijand sterk aangetrokken worden door de spastisch bewegende staart zodat de hagedis kan ontsnappen. De vijand wordt zo afgeleid en heeft zelfs nog wat te eten doordat de hagedis zijn staart als vetopslag gebruikt. De staart groeit na verloop van tijd weer aan maar heeft een afwijkende, donkere kleur en blijft kleiner doordat de staartwervels niet meer aangroeien. De opslagcapaciteit van lichaamsvet is hierdoor kleiner.
Sommige hagedissen gebruiken afwijkende vormen om verwarring tussen kop en staart te veroorzaken. Bij enkele gekko's en skinken lijkt de kop sprekend op de staart zodat een vijand wordt misleid en de verkeerde kant aanvalt. Een voorbeeld is de pijnappelskink ("Tiliqua rugosa") uit Australië die een korte staart heeft met een sterk verdikte staartpunt die lijkt op de kop. De staart laat bij deze soort echter niet los. Met name de grotere soorten gebruiken hun staart als slagwapen door deze in een reflex zijwaarts te bewegen.
Anatomie en fysiologie.
Hagedissen hebben ongeveer dezelfde organen als zoogdieren, het spijsverteringsstelsel neemt de meeste ruimte van de lichaamsholte in en bestaat uit de slokdarm, maag, dunne en dikke darm en de lever, die een uniforme roodpaarse kleur heeft. Het hart wordt omgeven door het hartzakje of "pericardium", de nieren zijn gekwabd. Het ademhalingssysteem is in de bovenzijde van de lichaamsholte gelegen, de longen bestaan uit een roze-rode zak met een netachtige structuur. De geslachtsorganen bevinden zich in het midden van de bovenzijde van het lichaam, de teelballen van het mannetje zijn relatief groot. De eierstokken van het vrouwtje zijn te herkennen aan de bolvormige, witte eieren in ontwikkeling, de grootte hiervan hangt af van de ontwikkelingsfase. Volledig ontwikkelde eitjes zijn aanzienlijk groter, ze bevinden zich soms in de eileider.
Slangen hebben door hun langwerpige lichaam maar één functionele long om de lichaamsruimte efficiënter te benutten, bovendien liggen de nieren en testikels in elkaars verlengde. Bij een aantal slangen ontbreekt de linkerlong soms volledig. Hagedissen daarentegen hebben altijd twee gelijkwaardige longen en ook de nieren en testikels liggen naast elkaar.
Skelet en spieren.
Het skelet van de hagedis bestaat van neus tot staartpunt uit de schedel, de halswervels, de schoudergordel, de voorpoten, de ribbendragende borstwervels, de bekkengordel, de achterpoten en ten slotte de staartwervels. Slangen verschillen qua skelet op een aantal gebieden, zo hebben slangen geen schoudergordel en slechts enkele slangen hebben restanten van een bekkengordel. Bij slangen en wormhagedissen komen soms gevorkte ribben voor maar bij hagedissen niet.
Door de bouw van hagedissen, hun flexibele skelet en gespierde ledematen zijn veel soorten behoorlijk snel. Enkele soorten halen een snelheid van 24 kilometer per uur, waarmee ze niet onderdoen voor (warmbloedige) zoogdieren met een gelijke massa en lengte. Vanwege de afwijkende energiehuishouding houden hagedissen dergelijke snelheden echter maar korte tijd vol.
Bloedsomloop.
Hagedissen lijken inwendig op andere reptielen en hebben dezelfde organen en ongeveer dezelfde bouw als bijvoorbeeld brughagedissen en krokodilachtigen.
Hagedissen hebben net als de meeste reptielen een driekamerig hart, in tegenstelling tot krokodilachtigen, vogels en zoogdieren die een vierkamerig hart bezitten. Het hart van de hagedis bestaat uit een linker- en een rechterboezem, verbonden door een enkele ventrikel. De ventrikel wordt echter verdeeld door een gespierd septum, dat op een opening na een tussenschot vormt.
De linkerzijde van de ventrikel loopt vol zuurstofrijk bloed uit de linkerkamer en pompt dit naar het lichaam. De rechterzijde van de ventrikel wordt van zuurstofarm bloed voorzien door de rechterboezem en pompt het naar de longen waar het gereoxideerd wordt. Bij de contractie of systole wordt het bloed uit de ventrikel gepompt waarbij de beide zijden van de ventrikel met elkaar in verbinding staan. Tijdens het vollopen van het hart tijdens de relaxatie of diastole wordt de opening in het ventrikel echter volledig gesloten. Dit zorgt ervoor dat het zuurstofrijke en zuurstofarme bloed gescheiden blijft waardoor de enkele ventrikel dezelfde werking heeft als een dubbele ventrikel. Hierdoor functioneert het driekamerige hart van de hagedissen toch als een vierkamerig hart zoals bij de zoogdieren. Dit heeft onder andere als voordeel dat een hogere bloeddruk kan worden gehandhaafd.
Uitscheiding.
Hagedissen gebruiken de cloaca voor afgifte van urine en ontlasting. De ontlasting bestaat uit een waterige witte massa (urinezuur) en een bruine dikkere substantie die bestaat uit de verteerde voedselresten. Ze hebben een goed ontwikkeld urinair stelsel, alle soorten hebben gepaarde, symmetrische nieren. De afvalstoffen uit de nieren worden geconcentreerd tot urinezuur en afgegeven door de cloaca. Het urinezuur is slecht oplosbaar in water en slaat neer, waardoor er slechts een relatief kleine hoeveelheid water nodig is om het urinezuur uit te scheiden. De afscheiding heeft een hoge viscositeit en is zichtbaar als de helder witte substantie in de ontlasting van de hagedis. Omdat urinezuur neerslaat en niet oplosbaar is wordt de glomerulus, een deel van de nier dat oplosbare stoffen uit het bloed filtert, overbodig en bij een aantal reptielen ontbreekt de glomerulus zelfs volledig.
Hagedissen hebben in de regel een urineblaas wat een duidelijk verschil is met de uit hagedissen geëvolueerde slangen. Bij de slangen en de krokodilachtigen ontbreekt een urineblaas. De blaas wordt met name bij woestijnbewonende soorten gebruikt als waterreservoir. Het water wordt bij uitdroging teruggevoerd in het lichaam om het tekort aan te vullen. Bij sommige soorten, zoals het gilamonster ("Heloderma suspectum"), kan het water weken tot maanden worden bewaard. Naast verschillende andere aanpassingen in uiterlijk en gedrag, zoals inactiviteit bij droogte, draagt de blaas in belangrijke mate bij aan de overleving van hagedissen in zeer droge omgevingen.
Voedsel.
Hagedissen zijn in de regel vleesetend of carnivoor, ze eten levende prooidieren en zijn meestal niet erg kieskeurig. Ze pakken alles wat beweegt, niet repulsief of gevaarlijk lijkt, er eetbaar uitziet en in de bek past. Omdat veel soorten niet zo groot worden eten de meeste hagedissen voornamelijk insecten, slakken en andere kleine ongewervelden. Grotere soorten eten ook wel de eieren van verschillende dieren of kleine gewervelden zoals muizen of andere hagedissen. Ook kleine soortgenoten worden niet gespaard, veel hagedissen zijn erg kannibalistisch. Heel grote soorten zoals varanen en korsthagedissen jagen actief op grotere prooien zoals wat grotere knaagdieren of vogels.
Tot de soorten met een bijzonder menu behoort de groene leguaan die als juveniel op prooien jaagt maar eenmaal volwassen enkel planten eet en herbivoor is. Het komt wel meer voor bij een aantal grotere leguaanachtigen (Iguania) dat de dieren naarmate ze ouder worden een meer vegetarisch dieet krijgen en uiteindelijk alleen plantendelen eten zoals bloemen of vruchten. De zeeleguaan leeft van algen en duikt in de zee om die onder water van de rotsen te schrapen. Kaaimanteju's hebben zich gespecialiseerd in slakken, enkele soorten hagedissen leven van mieren en termieten en zijn formicivoor. Alleen viseters (piscivoor) ontbreken bij de hagedissen, met uitzondering van bepaalde uitgestorven zeereptielen zoals de maashagedissen. De komodovaraan heeft weleens mensen aangevallen en jaagt soms op grote gewervelden als hoefdieren.
Enkele soorten blijven stilzitten en wachten de prooi op om plotseling toe te slaan, bijvoorbeeld de kameleons en sommige leguaanachtigen. De meeste hagedissen zijn echte jagers die actief foerageren en aangetrokken worden door bewegende prooien. Veel hagedissen sporen de prooi op door de tong te gebruiken, zie ook onder de sectie "schedel". De tanden dienen voornamelijk om de prooi vast te houden; hagedissen maken vaak wel een soort kauwbeweging maar dit dient om de prooi te doden of enigszins te verkleinen zodat uitsteeksels als poten en vleugels worden verloren. Ze slikken de prooi echter in één keer door.
Vijanden en verdediging.
Hagedissen worden bejaagd door verschillende vijanden, de voornaamste zijn roofvogels, slangen en rovende zoogdieren. Roofvogels plukken de hagedis van de bodem terwijl veel zoogdieren de hagedis in het hol achtervolgen. Ook veel soorten grotere hagedissen en slangen hebben hagedissen op het menu staan. De belangrijkste vijand is echter de mens die door landschapsverandering en verdroging de natuurlijke habitat van veel soorten vernietigt.
Veel soorten hagedissen zijn uitgestorven of worden bedreigd door de introductie van dieren als honden, katten, ratten en varkens in hun leefgebied, die meeliften met de mens. Honden en katten jagen op de hagedissen, ratten en varkens graven de eitjes op. Een voorbeeld van een soort die door de introductie van exoten is uitgestorven is de Rodrigues daggekko ("Phelsuma edwardnewtoni").
Een aantal soorten vogels en slangen zijn sterk afhankelijk van hagedissen als voedselbron. Een voorbeeld is de katslang, waarvan het gif alleen werkzaam is op hagedissen, andere dieren zijn niet gevoelig voor het gif.
Hagedissen kennen een beperkte vorm van passieve verdediging zoals bepaalde kleuren. Veel soorten hagedissen met felle kleuren worden door de mens ten onrechte als giftig gezien en door de lokale bevolking doodgemaakt. Alleen de twee soorten korsthagedissen uit Mexico zijn giftig voor de mens en hebben gele of roze tot rode kleuren. De bonte kleuren spelen bij alle andere hagedissen alleen een rol bij het afleiden van vijanden en het lokken van de andere sekse in de voortplantingstijd. De kleuren hebben niets met gevaar of giftigheid te maken, in tegenstelling tot sommige giftige en felgekleurde slangen zoals de koraalslangen. Sommige soorten die sprekend lijken op slangen, zoals de in Nederland en België levende hazelworm, worden daardoor onterecht als gevaarlijk beschouwd. In stedelijke gebieden hebben ze hieronder te lijden, terwijl in de natuur juist hagedissen leven die slangen duidelijk imiteren. De zwartkopschubpoothagedis imiteert met zijn bruine kleur en zwarte kop de zeer giftige Australische taipan. Dit nabootsen van gevaarlijke soorten wordt mimicry van Bates genoemd.
Bij een aantal soorten is de staart van de juvenielen fel rood of blauw van kleur waardoor deze extra opvalt. Dit dient echter niet alleen om vijanden af te leiden maar waarschijnlijk ook om aan te geven dat ze nog niet geslachtsrijp zijn. Hierdoor zien geslachtsrijpe mannetjes ze niet als concurrent wat voorkomt dat ze de eigen jongen aanvallen.
De belangrijkste actieve verdediging van hagedissen bestaat uit een snelle vlucht. Vrijwel alle soorten zoeken daarbij holletjes of spleten tussen rotsen of muren op en zetten de ribben uit door zich vol te zuigen met lucht waardoor ze vast komen te zitten. Veel soorten aarzelen niet om het water in te duiken en weg te zwemmen. Sommige agamen zijn hoog in de bomen te vinden en kunnen bij gevaar stukjes door de lucht zweven met de huidvliezen, soms verstevigd met de ribben, een voorbeeld is het vliegend draakje ("Draco volans").
Dreiggedrag.
Slechts enkele hagedissen kennen een gespecialiseerd dreiggedrag, een voorbeeld is de kraaghagedis ("Chlamydosaurus kingii"). Deze agame spert de bek open waarbij de indrukwekkende halskraag wordt opgezet. Als de belager toch dichterbij komt zet de agame het op een lopen en gebruikt daarbij alleen de achterpoten.
Een hagedis die verder in het nauw wordt gedreven maakt vaak sissende tot grommende geluiden. Met name de gekko's staan hier bekend om maar ook kameleons en veel grote hagedissen kunnen luidruchtig zijn. Grotere soorten zullen proberen te slaan met de staart waarbij gemikt wordt op het gelaat. Als een vijand er ondanks de snelheid en het gedreig in slaagt een hagedis te pakken te krijgen, hangt de verdediging af van de plaats op het lichaam waar de hagedis wordt gegrepen.
Als een vijand het lichaam van de hagedis grijpt, bijt de hagedis van zich af met de bek vol kleine maar scherpe tandjes, veel soorten hebben een stevige beet omdat ze relatief harde prooien moeten kraken. Vrijwel alle soorten geven een snelle, krachtige beet die een schrikeffect teweeg moet brengen en gaan er daarna snel vandoor. Slechts van weinig soorten is bekend dat ze erg vasthoudend zijn maar een uitzondering zijn soorten als de tokeh ("Gekko gecko") en het gilamonster ("Heloderma suspectum").
Als een vijand de staart van de hagedis grijpt, breekt deze bij een aantal soorten functioneel af, dit wordt autotomie genoemd. Zie ook onder het kopje staart.
Lange tijd waren maar twee soorten giftige hagedissen bekend; de korsthagedis en het sterk gelijkende en nauw verwante gilamonster. Onlangs is ontdekt dat er wel meer soorten zijn, zoals varanen en leguanen, die een gif produceren. Het gif wordt net als bij de eerder genoemde soorten niet overgebracht door directe injectie middels giftanden zoals gebeurt bij giftige slangen. Wel treffen we bij de giftige hagedissen negen verschillende soorten gifstoffen aan die ook bij slangen voorkomen, zoals de ratelslangen. Het gif loopt in groeven langs de tanden en komt in de prooi terecht door het maken van kauwbewegingen. Het veroorzaakt veranderingen in de bloeddruk en verlaagt de bloedstolling, maar is typisch ongevaarlijk voor mensen.
Grotere hagedissen hebben naast gif permanent rottingsbacteriën in de bek die levensgevaarlijk kunnen zijn als ze in het bloed terechtkomen. Van de komodovaraan wordt gedacht dat hij de gevaarlijke beet gebruikt om zijn prooi te doden; hoewel deze niet zelden ontsnapt, bezwijkt de prooi later vaak alsnog. Het lijk wordt door de varaan opgespoord met behulp van de goed ontwikkelde reukzin. Recent onderzoek doet echter vermoeden dat zijn grote gifklieren misschien toch een belangrijker rol spelen.
Enkele stekelleguanen hebben een ongebruikelijke manier om vijanden af te schrikken; ze voeren de druk in adertjes onder de ogen op tot deze knappen en mikken met het bloedstraaltje op het gelaat.
Voortplanting.
De voortplanting van hagedissen vindt in de regel plaats in de lente, zodat aan het begin van de zomer de eitjes kunnen worden afgezet als het warm is. Aan het eind van de zomer komen ze uit, als er genoeg voedsel is voor de jongen. Hagedissen die in tropische streken leven planten zich het hele jaar voort, vele noordelijke en zuidelijke soorten zijn niet het gehele jaar actief vanwege het gematigde klimaat. Veel van deze soorten houden een winterslaap waarbij het metabolisme wordt verlaagd, de lichaamstemperatuur lager is en de hartslag sterk vertraagd.
Geslachtsonderscheid.
Mannetjes en vrouwtjes zijn vaak seksueel dimorf, wat betekent dat het mannetje en het vrouwtje iets afwijkende kenmerken hebben. Dit is vaak pas bij volwassen exemplaren te zien omdat de juvenielen nog niet alle adulte kenmerken hebben. Mannetjes hebben vaak een forsere bouw, een grotere kop en een dikkere staart. Mannetjes worden gemiddeld langer dan vrouwtjes. Bij veel soorten als kameleons die hoorns of andere uitsteeksels hebben, zijn deze bij de vrouwtjes onderontwikkeld of ontbreken ze volledig. Met name in de paartijd krijgen de mannetjes van veel soorten een felle kleur, een bekend voorbeeld is de zandhagedis ("Lacerta agilis"). Bij sommige soorten echter is er weinig verschil tussen de man en de vrouw en omdat hagedissen geen uitwendige geslachtsorganen hebben zijn de seksen moeilijk uit elkaar te houden. Door te sonderen, te kijken hoe diep de cloaca is, kan het geslacht bepaald worden. Ondanks dat bij de mannetjes inwendig de testikels en de penis aanwezig zijn is de cloaca bij het mannetje dieper te sonderen. Vaak is de cloaca vanaf de buitenzijde gezien meer gewelfd door de aanwezigheid van de mannelijke geslachtsorganen.
Ook door naar de vorm en grootte van de pori femorales te kijken kan het geslacht worden vastgesteld. De pori femorales zijn gelegen aan de dijen en dienen om geurstoffen af te geven die de andere sekse lokken. De poriën zijn bij mannetjes altijd duidelijk vergroot en scheiden een harde, vettige, gele stof af die diverse lipofiele chemische verbindingen bevat zoals esters en alcoholen alsmede steroïden waaronder cholesterol. De afscheiding heeft een prikkelende werking op de andere sekse. Omdat ze aan de onderzijde van het lichaam liggen wordt de stof waarschijnlijk afgegeven aan de ondergrond, vergelijkbaar met een geurvlag. Vermoed wordt dat het vrouwtje de chemische stoffen in de afscheiding als het ware 'uitleest' en zo informatie verkrijgt over de gezondheid van het mannetje en haar partnerkeuze hierop baseert.
Opmerkelijk is dat bij veel soorten die in groepen leven de minst dominante mannetjes meer op vrouwtjes gaan lijken; ze blijven kleiner en typische mannelijke kenmerken als een dikkere staart, grovere stekelkam of grotere kop worden minder goed ontwikkeld. Dit komt door de stress waaraan ze onderhevig zijn maar ze hebben hierdoor minder te duchten van de dominante mannetjes. Andersom gaat het ook op, dominante vrouwtjes lijken meer op mannetjes.
In tegenstelling tot sommige amfibieën kan geen enkele hagedis van geslacht veranderen. Wel kennen sommige soorten maagdelijke voortplanting, waaruit alleen vrouwtjes voortkomen, een verschijnsel dat ook voorkomt bij onder andere amfibieën en insecten. Een voorbeeld is de Europese soort "Darevskia armeniaca" die zich vrijwel uitsluitend op deze manier voortplant.
Paring.
Als een koppeltje elkaar gevonden heeft, vindt de paring plaats, hagedissen kennen een inwendige bevruchting. Het mannetje moet contact maken met de cloaca van het vrouwtje, wat bemoeilijkt wordt door de staart. Daarom hebben mannelijke hagedissen een 'dubbele', eigenlijk gesplitste of gevorkte penis. Het geheel noemt men een hemipenis, "hemi" betekent 'half'. De gepaarde penis maakt contact aan beide zijden mogelijk wat de paring vergemakkelijkt omdat het mannetje zowel links als rechts contact kan maken. De hemipenis dient overigens uitsluitend voor de zaadoverdracht, en wordt niet gebruikt als urinebuis. Tijdens de paring bijt het mannetje vaak in de nek van het vrouwtje. Het kan er behoorlijk heftig aan toe gaan waarbij het eerder lijkt of de dieren vechten, verwondingen zijn bij veel soorten niet zeldzaam.
Incubatie.
Van sommige hagedissen zoals enkele varanen en kameleons is bekend dat ze het sperma na de paring een tijdje kunnen opslaan om het later pas te gebruiken voor de bevruchting. De meeste hagedissen leggen eieren, typische eierleggende groepen zijn leguanen en gekko's. Een gezond vrouwtje produceert ieder jaar eitjes, ongeacht of er een paring of bevruchting heeft plaatsgevonden. Tijdens de zwangerschap wordt vaak niet gegeten, dit komt doordat er simpelweg geen plaats is voor voedsel in de buik die tijdens de dracht sterk opgezwollen is. Net als andere reptielen kunnen hagedissen lange tijd teren op hun reserves waardoor de vrouwtjes geen schade ondervinden van de zwangerschap. Hagedissen die eieren leggen begraven deze vaak ondiep in de bodem zodat ze niet zichtbaar zijn voor vijanden maar makkelijk opgewarmd worden door de zon. De meeste soorten produceren enkele tientallen eieren per jaar, die in een enkel legsel worden afgezet. Sommige anolissen produceren slechts een enkel ei per legsel, bij de gekko's zijn twee eieren per legsel gebruikelijk.
Hagedissen hebben zoals alle reptielen geen geslachtschromosomen; het geslacht wordt in het ei bepaald door de omgevingstemperatuur. Bij een bepaalde temperatuur, die per soort verschilt, kruipen er voornamelijk mannetjes uit het ei. Bij een hogere óf een lagere temperatuur ontstaan vrouwtjes. De eitjes mogen na het afzetten niet gedraaid worden omdat het embryo hierdoor kan sterven.
Ei.
De meeste hagedissen leggen eieren en zijn ovipaar, enkele zijn eierlevendbarend of ovovivipaar. Dit betekent dat de eieren geen harde schaal hebben maar een dun vliesje waar de jongen soms al in het moederdier uit komen, voordat ze worden geboren. Dit dient vaak om in koelere streken, waar het te koud is voor de ontwikkeling van de eieren, toch te kunnen overleven doordat het vrouwtje haar lichaamswarmte afgeeft aan de eieren die ze bij zich draagt tot ze volledig ontwikkeld zijn. Bekende voorbeelden van hagedissen waarvan de juvenielen levend ter wereld komen zijn de hazelworm en de levendbarende hagedis. Beide soorten komen hierdoor voor tot bij de poolcirkel. Ook een aantal kameleons en sommige skinken zijn eierlevendbarend. Sommige hagedissen kennen zelfs een complexe embryonale ontwikkeling, die veel gemeen heeft met de placentale ontwikkeling zoals we die vinden bij de zoogdieren. Een nadeel van eierlevendbarendheid is de relatief lange zwangerschap, waarbij de vrouwtjes de ongeboren jongen bij zich moeten dragen. Ze kunnen hierdoor langere tijd niet eten en het vluchten voor vijanden gaat moeizamer. Omdat de ontwikkeling van het nageslacht bij levendbarende soorten langzamer gaat onttrekken de vrouwtjes zich regelmatig aan de voortplanting. Hierdoor wordt niet ieder jaar nageslacht geproduceerd maar kunnen de dieren op krachten komen. Eierleggende soorten daarentegen kunnen vaak meerdere legsels per jaar produceren.
Juveniel.
Na het afzetten van de eitjes verlaat het moederdier in de regel het nest, broedzorg is vrij uitzonderlijk bij de hagedissen. Als de juvenielen uit het ei kruipen staan ze er alleen voor. Bij het openen van het leerachtige tot perkamentachtige ei wordt gebruikgemaakt van de eitand, een verbeend uitsteeksel aan de snuit dat enkel dient om het ei te openen en na enige tijd loslaat. Juvenielen moeten vaak uitkijken voor grotere soortgenoten, veel hagedissen zijn kannibalistisch. Een uitzondering zijn sommige skinken waarbij het moederdier de juvenielen een tijdje beschermt. Bij de meeste soorten hebben de jongen een duidelijk afwijkende tekening om te voorkomen dat de volwassen mannetjes ze als concurrent zien en aanvallen.
Kleinere hagedissen uit tropische gebieden zijn vaak na een jaar volwassen, bij grotere soorten of soorten die in meer gematigde streken leven kan het vele jaren duren voordat de hagedis geslachtsrijp is. De levensverwachting van hagedissen hangt sterk af van de groep. Zo worden veel kameleons niet ouder dan een jaar of vijf, grotere soorten zoals varanen kunnen een leeftijd van meer dan 20 jaar bereiken. Ook de levensomstandigheden en het natuurlijk verval zijn van invloed. Exemplaren die voedseltekorten hebben gekend of te lijden hebben gehad onder parasieten, concurrenten en vijanden worden lang niet zo oud als dieren die in gevangenschap worden gehouden onder ideale condities.
Thermoregulatie.
Hagedissen zijn koudbloedig of ectotherm wat betekent dat ze de lichaamstemperatuur zelf niet direct kunnen beïnvloeden. Eenmaal opgewarmd zijn ze veel sneller, zodat ze zich zowel in de ochtend als in de namiddag opwarmen in de zon zodat ze sneller op prooien kunnen jagen en alerter zijn op vijanden. Gedurende het heetst van de dag schuilen hagedissen vaak op een koeler plekje zoals onder een steen. Nachtactieve soorten zonnen niet en komen alleen voor in gebieden met relatief hoge nachttemperaturen.
Omdat ze een schubbenpantser hebben zijn ze aan de ene kant goed geïsoleerd maar een nadeel is dat ze niet kunnen zweten om af te koelen. Als een hagedis het warm heeft wordt de schaduw opgezocht, bij aanhoudende zeer hete perioden trekt de hagedis zich gedurende enkele weken tot maanden terug in holletjes, onder stenen of boomstronken en wordt er een aestivatie of zomerslaap gehouden om oververhitting of uitdroging te voorkomen. Gedurende deze tijd is de hagedis niet actief en hetzelfde geldt voor aanhoudende koele perioden zoals de in meer gematigde gebieden strenge winters, deze rustperiode wordt de winterslaap genoemd.
In subtropische gebieden, waar geen heel warme of heel koude seizoenen voorkomen, kennen hagedissen geen rigoureuze wisselingen van perioden van inactiviteit en activiteit maar hebben een minder actieve periode, waarbij ze niet in rust gaan maar minder voedsel nodig hebben, een fletsere kleur krijgen en zich minder actief bewegen. Het einde van de minder actieve periode luidt meestal het begin van de voortplantingstijd in, een voorbeeld van een dergelijke soort is de baardagame ("Pogona vitticeps").
Evolutie.
De hagedissen behoren tot de Lepidosauromorpha, een belangrijke hoofdgroep onder de reptielen. Binnen een meer afgeleide deelgroep daarvan, de Lepidosauria, zijn de hagedissen de zustergroep van de Sphenodontia, waartoe mede de moderne brughagedissen behoren.
De hagedissen splitsen zich vermoedelijk af in het midden van het Trias, zo'n 230 miljoen jaar geleden. Er zijn echter maar weinig goede vondsten uit die periode bewaard gebleven: we kunnen de ouderdom voornamelijk afleiden uit het feit dat de brughagedissen toen al bestonden en de hagedissen er dus ook moeten zijn geweest. De laatsten maakten kennelijk geen belangrijk deel uit van de fauna. Dat veranderde tijdens het Jura en Krijt; toen begonnen de hagedissen dezelfde niches te vullen, die ze tegenwoordig nog bezetten: die van kleine insectenetende roofdieren en wat grotere jagers die een hinderlaag leggen voor hun prooi (andere hagedissen, de kleine zoogdieren van die tijd) of nesten leegroven, bijvoorbeeld van dinosauriërs. Tijdens het Mesozoïcum was het hete aardklimaat erg gunstig voor koudbloedige dieren en er moeten vele tienduizenden hagedissensoorten geëvolueerd zijn, ofschoon ze wel concurrentie ondervonden van de vaak nog talrijke brughagedissen.
Als groep overleefden de hagedissen de massa-extinctie die de dinosauriërs deed uitsterven, vermoedelijk omdat ze als koudbloedige dieren weinig voedsel nodig hadden en als holengravers beschermd werden tegen de warmtestraling die de meteorietinslag veroorzaakte. Tijdens het opnieuw hete Paleogeen verdrongen ze kennelijk de brughagedissen. Door de afkoeling tijdens het Neogeen werden echter belangrijke delen van het aardoppervlak voor hagedissen door koude onbewoonbaar, en andere streken zo droog dat de vormenrijkdom er af moet zijn genomen. Lokaal speelden ze echter een belangrijke rol, zoals de in het Pleistoceen levende, acht meter lange varaan "Varanus prisca" ("Megalania"). Deze varaan was in die tijd voor zover bekend de toppredator van Australië.
De meeste groepen hagedissen behielden al die tijd de bouw, ofwel morfologie, van de allereerste reptielen: landbewoners met poten in spreidstand die meestal op hun buik voortschuifelen. Tegenwoordig zijn ze, met uitzondering van de twee nog levende soorten brughagedissen, de enige dieren die er nog zo uitzien. Dat kan ertoe leiden dat vroege groepen reptielen voor hagedissen worden aangezien, hoewel ze daar niet bijzonder verwant aan waren.
Sommige groepen hagedissen zouden zich echter sterk specialiseren. Eén daarvan waren de Mosasauridae die evolueerden tot reusachtige zeereptielen. Een andere groep betreft de slangen. Slangen behoren evolutionair gezien tot de hagedissen maar wijken toch sterk af door het ontbreken van poten, de afwijkende anatomie van het oog en het grote aantal wervels. De slangen zijn in tijd een zeer oude afsplitsing; ongeveer 150 miljoen jaar geleden begon een evolutieproces dat leidde naar de slangen in het Krijt. Op dat moment hadden de meeste moderne hoofdgroepen van de hagedissen zich echter al gevormd. Dit is de reden van de totaal andere bouw en levenswijze van slangen ten opzichte van de hagedissen terwijl ze hier toch van afstammen; ze hebben zich al zeer lang geleden afgesplitst.
Het schema hiernaast is een cladogram (oftewel een stamboom), van de moderne reptielen, de lengte van de verbindingslijnen is schematisch en verhoudt zich niet tot de werkelijke tijdsduur tussen de verschillende afsplitsingen. De Lacertilia (hagedissen zonder de slangen) (2) zijn veel nauwer aan de slangen (3) verwant dan aan de brughagedissen (1), die echter wel een sterk op hagedissen gelijkende morfologie hebben. Aan de krokodilachtigen (4) zijn de hagedissen nog minder nauw verwant omdat de tak die naar de krokodillen voert een nog oudere afsplitsing vormt. Krokodillen zijn nauwer aan de vogels (5) verwant dan aan de hagedissen. Maar sommige Lacertilia zijn nauwer aan de slangen verwant dan aan andere hagedissen. Het }-teken geeft daarom aan dat de Lacertilia geen monofyletische groep vormen: zij zijn dus zelf geen clade, maar een relatief willekeurige combinatie van opeenvolgende aftakkingen binnen de Squamata die zich, ten opzichte van de slangen, eerder hebben afgesplitst en dus onderling niet bijzonder verwant zijn.
Traditioneel werden de hagedissen en de slangen in twee aparte groepen geplaatst, de hagedissen werden Sauria genoemd. Tegenwoordig is het echter in de paleontologie gebruikelijk geworden om alleen diergroepen te erkennen die monofyletisch zijn, dat wil zeggen: alle afstammelingen bevatten van de laatste gemeenschappelijke voorouder van de leden van de groep. Tot zo'n groep zouden in dit geval dus ook de slangen behoren en die zouden dan ook Lacertilia zijn geworden. Men heeft er echter voor gekozen deze groep de Squamata te noemen, de naam die traditioneel al voor het geheel van slangen en hagedissen werd gebruikt. Dat betekent dat het begrip Lacertilia binnen de paleontologie in onbruik is geraakt. Binnen de neontologie echter, het bestuderen van nog levende soorten, wordt het concept nog wel toegepast.
Indeling van de hagedissen.
De wetenschappelijke naam van de hagedissen, in traditionele zin, is Lacertilia, maar lange tijd werd de naam Sauria gebruikt. Tegenwoordig wordt de naam Sauria in een veel ruimere betekenis toegepast als de clade die de Lepidosauromorpha en de Archosauromorpha omvat, dus ook de huidige krokodillen en vogels. Dat komt meer overeen met de oudste betekenis van het woord: tot diep in de 19e eeuw duidde het vele groepen van moderne en uitgestorven reptielen aan.
Het begrip Lacertilia wordt meestal gebruikt als het over de 'moderne' schubreptielen gaat, hoewel alle groepen daarbinnen vele uitgestorven soorten tellen. Samen met de slangen worden de hagedissen traditioneel tot de orde schubreptielen (Squamata) gerekend, die dus dezelfde naam heeft als de omvattende clade, wat voor verwarring kan zorgen. Slangen zijn ooit ontstaan uit hagedissen en behoren daarom evolutionair tot deze groep ondanks de sterk afwijkende bouw. Omdat slangen van hagedissen afstammen, maakt het uitsluiten van de slangen de Lacertilia parafyletisch: een groep die niet alle afstammelingen bevat.
Net als andere diergroepen zijn de hagedissen verdeeld in verschillende deelgroepen. Traditioneel krijgen die een taxonomische rang, zoals families, onderfamilies en geslachten. Die rangen dienen om een zeker overzicht te scheppen, ze verwijzen niet naar een objectieve waarneembare realiteit. Bij de rangtoedeling let men op verwantschap en gelijkenis in bouw; omdat die laatste altijd relatief is, hangt de uiteindelijke keuze af van het subjectieve oordeel van de taxonoom. De indelingen plachten daarom nogal te verschillen.
De laatste tijd is het ook in de neontologie gebruikelijk geworden slechts monofyletische groepen te gebruiken, die strikt op afstamming gebaseerd zijn. Het parafyletische begrip Lacertilia gebruikt men dan niet meer. De stamboom van de Squamata is daarbij voortdurend aan verandering onderhevig door de constante aanvoer van nieuwe inzichten en gegevens. Er is een groot verschil tussen de indeling van enkele decennia geleden op basis van morfologische kenmerken, en de huidige gebaseerd op de mitochondriale verschillen. Deze laatste tonen in potentie de genetische verwantschap erg nauwkeurig. Dit zou er dan toe dwingen vele soorten van geslachtsnaam of zelfs familienaam te doen veranderen; vaak laat men daarom rangaanduidingen boven die van geslacht maar achterwege. De geslachtsnaam is verplicht om een soort te benoemen.
Vanwege het ontbreken van overeenstemming over een hogere indeling, was men in het oude systeem sterk geneigd de nadruk te leggen op enkele goed te onderscheiden groepen, die dan de rang familie kregen: agamen, echte hagedissen, gekko's, kameleons, leguanen, skinken, varanen, wormhagedissen en lang geleden ook nog de brughagedissen, die tegenwoordig helemaal niet meer tot de hagedissen worden gerekend. Hun onderlinge relatie werd verwaarloosd.
Tegenwoordig is het een standaardmethodiek deze groepen in een stamboom onder te brengen. Helaas leveren de verschillende analyses zeer afwijkende uitkomsten op. Binnen de Squamata zijn er vermoedelijk enkele vroege afsplitsingen geweest die geen moderne afstammelingen hebben nagelaten, zoals de Bavarisauridae en de Eichstaettisauridae, maar zelfs dit is omstreden. De oudste nog bestaande tak zijn wellicht de Iguania of leguaanachtigen. Soms wordt daaraan nog de rang infraorde aan toegekend en dan zijn groepen die vroeger als onderfamilies werden aangeduid gepromoveerd tot families, zoals de maskerleguanen, de kielstaartleguanen en de aardleguanen. De infraorde bevat naast leguanen de kameleons en de agamen.
Ook andere Squamata buiten de Lacertilia moeten dan binnen de stamboom verderop hun plaats vinden. In de eerste plaats betreft dit de slangen. Ook hun positie is echter nog onzeker: meestal vallen ze in een Pythonomorpha uit, samen met de Mosasauridae — maar soms zijn die een afsplitsing vlak na de Iguania, en dan zijn de varanen verderop met hazelwormen verbonden in de Anguimorpha; soms daarentegen bevinden de slangen zich in de Platynota met de Varanidae. Niet alleen de slangen werden echter in de traditionele indeling buiten de hagedissen gehouden; dit gebeurde vanwege hun totaal andere morfologie ook met de wormhagedissen (Amphisbaenia). Deze groep wordt nu soms als verwant van de Gekkota en de Didamidae ondergebracht in de Nyctisauria, de zustergroep van de Scincomorpha binnen de Scincogekkonomorpha.
Andere analyses tonen echter de Didamidae als oudste aftakking, laten vervolgens de Gekkota, de skinken en de Amphisbaenia afsplitsen en hebben uiteindelijk de Iguania als verwanten van de varanen en de slangen.
Gezien deze onzekerheden is het niet verwonderlijk dat men voor het gemak vaak opnieuw nevenschikkend, en de slangen en wormhagedissen weer buiten beschouwing latend, vijf verschillende groepen van hagedissen onderscheidt; ze worden wel aangeduid als infra-orden maar de rang wordt vaak weggelaten:
Zie voor de verschillende families ook de lijst van families van hagedissen voor meer uitgebreide informatie, met voorbeeldsoorten en afbeeldingen.
Behalve deze hogere indelingen zijn er nog de soorten zelf. Er zijn tegenwoordig (november 2017) 6263 verschillende moderne soorten hagedissen beschreven. Nog regelmatig worden er nieuwe soorten ontdekt, sommige waren volledig onbekend, andere zijn ondersoorten en populaties die de status van soort wordt toegekend.
Hagedissen in de cultuur.
Hagedissen zijn door hun schuwe en onverwachte gedrag en hun 'gladde' schubbenhuid weinig aaibaar. Vanwege hun schuwheid zijn hagedissen vaak al gevlucht voor men de kans heeft ze waar te nemen en door de goede camouflage van veel soorten worden ze zelfs van dichtbij over het hoofd gezien. De mens heeft over het algemeen een negatieve impact op hagedissen hoewel er uitzonderingen zijn. Van veel soorten die in bossen leven wordt de habitat vernietigd en ook de handel in exotische dieren zorgt ervoor dat vele dieren gevangen worden en uit hun natuurlijke habitat verdwijnen.
Hagedissen spelen geen grote rol in het dagelijks leven van de mens. Ecologisch gezien spelen hagedissen een rol als opruimers van diverse plaagdieren zoals krekels, kakkerlakken en rupsen.
Vrijwel alle hagedissen zijn ongevaarlijk voor de mens, ondanks eventuele stekels en felle kleuren. Alle hagedissen zullen als ze worden opgepakt bijten, de meeste soorten blijven echter klein (15–25 cm totale lengte) en een beet zal hooguit resulteren in een 'vinger-met-een-hagedis-eraan'. Veel soorten zijn vasthoudend maar komen met de kleine tanden niet door de huid heen en kunnen gemakkelijk worden losgemaakt. Wat grotere soorten (25–100 cm) hebben vaak ook krachtigere kaken en kunnen met de tanden oppervlakkige verwondingen toebrengen of pijnlijk bijten, berucht is de algemeen voorkomende en veel als huisdier gehouden tokeh. Door heel grote soorten, langer dan een meter, kunnen diepere vleeswonden worden toegebracht, die bestaan uit rijtwonden en penetraties. Bij veel soorten die de huid kunnen beschadigen moet men rekening houden met een tetanusinfectie.
Alleen varanen en korsthagedissen zijn als echt gevaarlijk aan te merken en dit komt bij de varanen hoofdzakelijk door de gevaarlijke bacteriën in de bek. Korsthagedissen hebben een gif dat op het zenuwstelsel werkt en doordat ze erg krachtig bijten en vasthoudend zijn heeft het gif een grotere efficiëntie. Zie voor gevaarlijke hagedissen ook onder het kopje "vijanden en verdediging".
Hagedissen worden soms beschouwd als bushmeat, met als bekendste voorbeeld de groene leguaan. Deze hagedis wordt hierdoor in Suriname wel met "boomkip" aangeduid, omdat het vlees naar kip zou smaken. Vooral de staart wordt beschouwd als een ware delicatesse. In Afrika en India staan voornamelijk doornstaartleguanen ("Uromastyx") op het menu.
In vergelijking met andere reptielen, zoals slangen en schildpadden, spelen hagedissen een bescheiden rol in oude culturen en symboliek. Een uitzondering vormen de varanen, die door hun afschrikwekkende gestalte een van de bekendste groepen zijn. Varanen werden volgens een Indiase legende gebruikt om de muren van het fort Sinhagad van een motief te voorzien.
Omdat hagedissen meestal klein blijven en de huid van grotere soorten vaak gepenetreerd wordt door stekels en osteodermen (harde knobbels) is de huid niet zo geschikt om leer van te maken. Hierdoor hebben ze veel minder te lijden gehad onder de jacht op de huid dan veel slangen (slangenleer) en krokodilachtigen (krokodillenleer). Een uitzondering zijn de varanen, maar deze soorten zijn zonder uitzondering beschermd en de jacht op de huid is verboden.
Etymologie.
Het woord hagedis stamt af van het Middelnederlandse "egedisse" en "egetisse", en het Oudhoogduitse "egidehsa". De beginletter "h" is een volksetymologische toegevoeging onder invloed van heg.

</doc>
<doc id="26463" url="https://nl.wikipedia.org/wiki?curid=26463" title="George Michael">
George Michael

George Michael, geboren als Georgios Kyriacos Panagiotou (Grieks: ) (East Finchley (Londen), 25 juni 1963 – Goring-on-Thames, 25 december 2016), was een Brits popzanger, liedjesschrijver en muziekproducent.
Michael was een van de succesvolste zangers uit de jaren 80 en 90 van de twintigste eeuw. Hij won twee Grammy's en verkocht meer dan 100 miljoen platen wereldwijd. Hij was de meest gespeelde artiest op de Britse radio in de periode 1984-2004.
Biografie.
George Michael werd geboren als Georgios Kyriacos Panagiotou op 25 juni 1963 in East Finchley, Londen. Zijn vader, Kyriacos Panagiotou (bijgenaamd "Jack"), was een Grieks-Cypriotische restauranthouder die in de jaren vijftig naar Engeland emigreerde. Zijn moeder, Lesley Angold (geboren Harrison), was een Engelse danseres. In juni 2008 vertelde Michael de Los Angeles Times dat zijn grootmoeder van moeders zijde Joods was, maar ze trouwde met een niet-joodse man en voedde haar kinderen op zonder kennis van hun Joodse achtergrond vanwege haar angst tijdens de Tweede Wereldoorlog. Michael bracht het grootste deel van zijn jeugd door in Kingsbury, Londen, in het huis dat zijn ouders kort na zijn geboorte kochten; hij ging naar Roe Green Junior School en Kingsbury High School. Zijn zussen zijn Yioda (1962) en Melanie (1964-2019). Michael begon zijn carrière met het oprichten van de ska-band The Executive, samen met zijn beste vrienden Andrew Ridgeley, Paul Ridgeley, Andrew Leaver en David Mortimer. Deze band was echter geen lang leven beschoren.
Wham!
In 1981, toen hij Wham! oprichtte met Andrew Ridgeley, begon het succes voor Michael. Het eerste album, "Fantastic", belandde in 1983 in zijn thuisland op de eerste plaats. In Nederland behaalde het een achtste positie in de Album Top 100. Diverse uitgebrachte singles van dit album behaalden in het Verenigd Koninkrijk een plek in de top tien, waaronder "Young Guns", "Wham Rap!" en "Club Tropicana". Het tweede album "Make It Big" bereikte de top van de hitlijsten in de Verenigde Staten en Nederland. De van dit album afgeleide single "Wake Me Up Before You Go-Go" werd nummer 1 in het Verenigd Koninkrijk en de Verenigde Staten. De single "Careless Whisper" (1984) bereikte de eerste plek in de hitlijsten van bijna vijfentwintig landen. Deze single was tevens de eerste die hij solo uitbracht. Het album "The Final" stond twee weken bovenaan in de Nederlandse Album Top 100. Ook zong Michael mee met de Band Aid-hit "Do They Know It's Christmas?" In het nummer "Nikita" van Elton John neemt Michael de achtergrondzang voor zijn rekening, alsmede op het eerste soloalbum van zijn vaste bassist, Deon Estus.
Na de afscheidssingle "Edge of Heaven" ging Wham! in 1986 uit elkaar, met een afscheidsconcert in een uitverkocht Wembley Stadion.
Solocarrière.
Michael wilde zich richten op een wat volwassener publiek dan de tienermeisjes die hij aantrok in zijn tijd met Wham! Hij vervolgde de ingeslagen weg van "Careless Whisper" met "A Different Corner" (1986) en nam een duet op met soul-icoon Aretha Franklin, "I Knew You Were Waiting (for Me)", een grote hit in 1987. Het nummer behaalde de eerste positie in de wekelijkse hitlijsten in Nederland, maar ook in de "Billboard Hot 100" in de Verenigde Staten en in het Verenigd Koninkrijk. Met "I Knew You Were Waiting (for Me)" won George ook een Grammy Award in 1988.
"Faith".
Het eerste soloalbum van Michael was "Faith". De eerste single, "I Want Your Sex", werd door veel radiozenders genegeerd vanwege het suggestieve onderwerp. Het nummer werd desondanks (misschien zelfs dankzij) een grote hit. In Nederland werd het lied niet geboycot en stond het drie weken bovenaan in de Top 40.
De tweede single, het titelnummer "Faith", werd uitgebracht in oktober 1987, een paar weken voor de uitgave van het album. Het nummer werd een van de bekendste nummers van Michael, het stond zes weken op de eerste plaats in de Nederlandse Top 40. De intro van "Faith" is een stukje uit het Wham!-nummer "Freedom", langzaam gespeeld op een kerkorgel.
Ook drie andere singles van het album behaalden in Nederland de top 10; "Father Figure" kwam tot plek twee, "One More Try" behaalde de vierde plaats en "Monkey" schopte het tot zes. "Kissing a Fool" werd de eerste single van het album die in Nederland niet in de top 10 kwam, maar bleef steken op dertien.
"Listen Without Prejudice Vol. 1".
"Listen Without Prejudice Vol. 1" ("luister zonder vooroordeel") kwam op de markt in september 1990. Na het enorme succes van voorganger "Faith" probeerde Michael met dit album een nieuw imago voor zichzelf te creëren. De titel is een indicatie van zijn wens om meer serieus genomen te worden als songwriter. Er werd geen promotie gemaakt voor het album en er waren ook geen videoclips bij de singles.
De eerste single van het album werd "Praying for Time" (augustus 1990), een somber nummer en deed niet veel in de hitlijsten. De tweede single werd "Waiting for That Day", dat weinig aandacht kreeg. De Top 40 werd door dit nummer niet gehaald.
De volgende single werd "Freedom '90", de enige single van dat album met een bijbehorende videoclip. Het nummer was een bekennend project van Michael dat de betrekkelijkheid liet zien van zijn eerdere imago met Wham! en "Faith". Michael zelf verscheen niet in de clip, die geregisseerd werd door David Fincher. In plaats daarvan werd een aantal van zijn vriendinnen, onder wie Naomi Campbell, Linda Evangelista, Christy Turlington, Tatjana Patitz en Cindy Crawford, ingezet om delen van de teksten in de clip te playbacken. In de clip werden demonstratief enkele symbolen uit de "Faith"-tijd met explosieven opgeblazen (gefilmd met hi-speed/slow-motioncamera's) waaronder het leren BSA-jack, de gitaar en de jukebox.
"Listen Without Prejudice Vol. 2".
Tijdens de "Cover to Cover Tour" in 1991 zong Michael samen met Elton John het nummer "Don't Let the Sun Go Down on Me", een single oorspronkelijk uit 1974, van Elton John alleen. Het nummer werd nu als duet opnieuw uitgebracht en werd een enorme hit wereldwijd.
Ondertussen werd het album "Listen Without Prejudice Vol. 2" geschrapt om onduidelijke redenen, ook al is het aannemelijk dat het kwam door de strubbelingen tussen de zanger en zijn platenlabel Sony. De maatschappij had de release van zijn tweede album niet volledig ondersteund door het ontbreken van de videoclips.
In plaats van het album werd de single "Too Funky" uitgebracht door het label Epic Records in de lente van 1992. Tekstueel een simpel nummer, een dierlijk pleidooi van Michael voor de seks. Muzikaal was het nummer het meest uptemponummer sinds "Faith". Het verscheen op het album "Red Hot + Dance" dat door de internationale organisatie Red Hot (fighting AIDS through pop culture) werd uitgebracht. Ook verscheen het op zijn "best of"-albums uit 1998 en 2006. In de bijbehorende videoclip speelt Michael een regisseur die een aantal modellen filmt, waaronder Linda Evangelista, Tyra Banks, Beverly Peele en Nadja Auermann.
"Five Live".
Michael trad op tijdens het Freddie Mercury Tribute Concert, een eerbetoon aan de overleden zanger van Queen. Michael stal de show met zijn versie van "Somebody to Love".
"Five Live" is een album uit 1993, met daarop vijf nummers gezongen door Michael, Queen en Lisa Stansfield. "Somebody to Love" en "These Are the Days of Our Lives" waren opgenomen bij het concert. "Killer", "Papa Was a Rollin' Stone" en "Calling You" zijn liveoptredens van Michael tijdens zijn "Cover to Cover Tour".
Rechtszaak tegen Sony.
Tijdens zijn optreden op het Freddie Mercury Tribute wist Michael al dat zijn Braziliaanse vriend Anselmo Feleppa terminaal ziek was. In maart 1993 overleed deze aan een aan aids gerelateerde hersenbloeding. Michael stopte achttien maanden met het schrijven van teksten en ging door een diepe depressie.
Hij stopte al zijn woede in een rechtszaak tegen Sony, over zijn contract. Volgens zijn advocaten was Michael niet alleen slachtoffer van een oneerlijk contract, maar ook van een industrie waar de macht aan een kleine groep toebehoort, in het nadeel van artiesten. Sony had als tegenargument dat Michael een bindend contract had getekend. George Michaels advocaat Mark Cran gaf als verdediging dat Michael bij het ondertekenen van het contract – hij was toen achttien jaar – te jong was om de consequenties te kunnen overzien. De uitspraak was in het nadeel van Michael. Daarom verklaarde de zanger dat hij geen nieuw materiaal zou uitbrengen aangezien hij aan het minimale aantal verplichtingen jegens Sony zou hebben voldaan.
"Older".
November 1994, tijdens de eerste editie van de MTV Europe Music Awards, kwam Michael weer met nieuw materiaal. Het nummer "Jesus to a Child" was een ode aan zijn Braziliaanse vriend Anselmo. Door de rechtszaak met Sony kon Michael geen nieuw materiaal uitbrengen bij Epic. Het label DreamWorks maakte echter een deal met Sony, waardoor Michael met een nieuw label verder ging. "Jesus to a Child" werd de eerste van zes singles van het album "Older".
Als tweede single werd "Fastlove" uitgebracht, een energiek nummer over het verlangen naar bevrediging en voldoening zonder tegenprestatie. Het nummer viel op omdat een refrein ontbrak en vanwege de futuristische videoclip. Na de twee singles werd het album "Older" uitgebracht, tien jaar na de opheffing van Wham!. Het album behaalde de eerste plaats in de Nederlandse Album Top 100, het tweede album van drie soloalbums dat dit voor elkaar kreeg ("Listen Without Prejudice" kwam tot nummer 2). Het album bracht Michael een MTV Video Music Award voor "Fastlove" en een MTV Europe Music Award voor beste mannelijke artiest in 1997.
"Ladies &amp; Gentlemen: The Best of George Michael".
"" is een greatest hits-collectie uit 1998. Het album bevat 29 nummers, verdeeld over twee cd's. De eerste cd, "For the Heart", bevat de meeste ballads, terwijl op cd 2, "For the Feet", voornamelijk zijn dansnummers te vinden zijn.
Ook zijn er drie duetten opgenomen die niet eerder op een album van Michael verschenen, te weten "I Knew You Were Waiting for Me" (met Aretha Franklin), "Don't Let the Sun Go Down on Me" (met Elton John) en "Desafinado", een Portugees duet met de Braziliaanse zangeres Astrud Gilberto.
Er waren ook enkele nieuwe nummers bij. Daarvan werd "Outside" de eerste single. Het nummer geeft een humoristische kijk op zijn arrestatie, kort ervoor, voor het 'provoceren' van een (undercover) politieagent in een openbaar toilet. Het nummer behaalde de elfde positie in de Top 40.
"As", een duet met Mary J. Blige werd de tweede single en behaalde de zevende plaats in de Nederlandse Top 40. Ofschoon de "Born Again Christian" Blige en haar Amerikaanse platenmaatschappij oordeelden dat associatie met een openlijk homoseksuele en controversiële popster niet goed zou zijn voor haar carrière, liet ze zich wel positief uit over homoseksuelen. Het nummer verscheen desondanks niet op haar album "No More Drama".
Overige albums.
Op het album "Songs from the Last Century" uit 1999 zette Michael alleen covernummers, door hem gezongen. "Songs from the Last Century" bevat nummers geschreven door de grootste componisten uit de afgelopen honderd jaar zoals "Roxanne" (geschreven door Sting). Het album werd uitgegeven door Virgin Records en geproduceerd door Michael zelf met behulp van Phil Ramone.
In 2004 verscheen het album "Patience", zijn eerste met origineel materiaal sinds 1996. De single "Shoot the Dog" was een kritisch nummer over de Irakoorlog. In de videoclip wordt Tony Blair neergezet als een hond die zijn baasje George W. Bush overal volgt. Om het album te promoten verscheen Michael in "The Oprah Winfrey Show", zijn eerste tv-optreden in meer dan 10 jaar. In de show praatte hij over zijn arrestatie, zijn homoseksualiteit en zijn terugkeer in de spotlights. Ook trad hij op met het nummer "Amazing", afkomstig van het album "Patience".
Zijn album "Twenty Five", waarmee de 25ste verjaardag van zijn muziekcarrière werd gevierd, bevatte zijn grootste hits. Het album werd uitgegeven in november 2006. Het bevat solonummers, maar ook werk uit de Wham!-tijd. Het bevat 26 nummers, inclusief vier Wham!-liedjes en drie nieuwe nummers: "An Easier Affair", "This Is Not Real Love" (een duet met Mutya Buena) en "Heal the Pain" (een duet met Paul McCartney).
In 2014 kwam zijn laatste album uit, "Symphonica", met vooral live gezongen liedjes van zijn wereldtournee van 2011/2012.
"Carpool Karaoke".
In 2011 nam Michael samen met de Britse komiek James Corden een sketch op voor de inzamelingsactie "Red Nose Day" van Comic Relief. In deze sketch zongen Corden (als het personage "Smithy" uit Gavin &amp; Stacey) en Michael liedjes van de zanger, terwijl ze in een auto door Londen reden. Vanaf 2015 gebruikte Corden dit idee in het populaire item "Carpool Karaoke" in zijn Amerikaanse talkshow "The Late Late Show with James Corden".
Persoonlijk leven.
Homoseksualiteit.
Tot zijn publieke coming-out in 1997 liet George Michael zich niet in het openbaar uit over zijn seksuele geaardheid. Hij zei daar later over dat hij zelf nooit ook maar enig moreel probleem met zijn geaardheid had gehad, maar dat hij simpelweg zijn moeder niet ongerust wilde maken, in een tijd dat homoseksualiteit en aids vaak nog onlosmakelijk met elkaar verbonden leken. Bovendien vond hij dat hij, voor de goede verstaander, al duidelijk genoeg was in zijn werk, en wilde hij lange tijd niet toegeven aan de in zijn ogen misplaatste, opdringerige nieuwsgierigheid van de roddelpers.
In zijn vriendenkring was zijn geaardheid wel al veel eerder bekend. Zo vertelde hij reeds begin jaren tachtig aan Wham!-collega Andrew Ridgeley dat hij op mannen viel. Toch dacht hij nog lange tijd dat hij biseksueel was, en deelde hij het bed in die jaren meer met vrouwen dan met mannen. Pas begin jaren negentig had hij zijn eerste serieuze relatie met een man, de Braziliaanse modeontwerper Anselmo Feleppa. Het was deze relatie, zo verklaarde hij later, die hem deed beseffen dat zijn gevoelens voor mannen toch echt veel diepgaander waren dan die voor vrouwen, wat ertoe leidde dat hij zichzelf vanaf dat moment definitief zag als een homoseksuele man.
In april 1992 gaf hij volgens velen een van zijn beste optredens ooit, op het Freddie Mercury Tribute Concert for Aids Awareness, georganiseerd ter nagedachtenis van de enige maanden daarvoor aan aids overleden Queen-zanger. Op dat moment wist hij ironisch genoeg ook nog maar net enkele maanden dat Feleppa aan diezelfde, toen nog vaak dodelijke ziekte leed. Het feit dat hij dit verdriet met niemand kon delen maakte hem, zo vertelde hij later, eenzamer dan ooit: In maart 1993 bezweek Feleppa uiteindelijk aan de gevolgen van aids. Een dag later vertelde een aangeslagen, verwarde Michael zijn ouders dan toch eindelijk over zijn voorkeur voor mannen.
Anderhalf jaar na Feleppa's dood schreef hij het nummer "Jesus to a Child", als een ode aan zijn gestorven geliefde. Het nummer markeerde, zoals hij later zelf verklaarde, het einde van een pijnlijke rouwperiode waarin hij tot weinig in staat was. Intussen namen, mede door de toespelingen in dit nummer, de geruchten omtrent Michaels vermeende homoseksualiteit almaar toe. Uiteindelijk besloot hij zich dan toch publiekelijk uit te spreken over zijn liefdesleven, en gaf hij in november 1997 een interview aan de Engelse krant The Mirror. In dit gesprek was hij buitengewoon openhartig over wat zijn relatie met Feleppa voor hem betekend had. Enkele dagen later kopte de homonieuwssite Gay Today dan ook in niet mis te verstane koeienletters: "GEORGE MICHAEL COMES OUT!"
Nog geen half jaar later, in april 1998, werd Michael gearresteerd voor een "ontuchtige handeling" in een openbaar toilet in een park in Beverly Hills, Californië, daartoe, althans in zijn eigen lezing, uitgelokt door een undercoveragent. Het gênante voorval werd direct wereldnieuws. Michael besloot van meet af aan het schandaal met opgeheven hoofd tegemoet te treden en zich niet te verstoppen voor de pers. Reeds enkele dagen na het incident gaf hij een interview aan nieuwszender CNN, waarin hij verklaarde dat hij in die specifieke situatie weliswaar roekeloos en dwaas gehandeld had, maar dat hij los daarvan een trotse, zelfbewuste homoseksueel was, die zich totaal niet schaamde voor zijn geaardheid.
De zanger werd een maand later veroordeeld tot een boete van 810 dollar, 80 uur taakstraf en het zoeken van psychologische hulp. Door het hele voorval met de nodige ironie te benaderen nam hij zijn critici handig de wind uit de zeilen. Zo beschreef hij in een interview met muziekzender MTV, in november 1998, de gebeurtenis als volgt: "I got followed into the restroom and then this cop -- I didn't know it was a cop, obviously -- he started playing this game, which I think is called, 'I'll show you mine, you show me yours, and then when you show me yours, I'm going to nick you'", om met gespeelde verbazing te vervolgen: "If someone's waving their genitalia at you, you don't automatically assume that they're an officer of the law..."
Maar hij liet het niet bij interviews alleen. Datzelfde najaar kwam hij met een nieuwe single, "Outside", die, met de bijbehorende videoclip, overduidelijk gebaseerd was op deze affaire. In de gedurfde, bewust provocerende clip stak hij genadeloos de draak met zowel zichzelf als met de in zijn ogen benepen seksuele moraal van die tijd: de video begint als een parodie op een Scandinavische pornofilm, toont beelden van een discotheek vol opzichtig glinsterende urinoirs, bevat menig verwijzing naar publieke seks en eindigt met twee zoenende politiemannen.
Het is wellicht deze brutale, doortastende reactie van Michael op zijn arrestatie geweest die ertoe geleid heeft dat deze gebeurtenis sindsdien door vrijwel iedereen herinnerd wordt als Michaels plotselinge, noodgedwongen coming-out, tot in de vele necrologieën die bij zijn dood verschenen aan toe. Niets is echter minder waar, zijn eigenlijke coming-out was reeds een half jaar eerder, in het eerdergenoemde interview in The Mirror. Toch hield zelfs Michael zelf, om onduidelijke redenen, deze wijdverbreide mythe in stand, door meermalen, nog jaren na het incident, te verklaren dat hij deze gênante confrontatie in het toilet "subconsciously deliberate" (onderbewust en opzettelijk tegelijk) had opgezocht, om eindelijk af te zijn van alle geheimzinnigheid rond zijn geaardheid en voortaan volledig zichzelf te kunnen zijn.
Zijn aanvankelijke terughoudendheid omtrent zijn liefdesleven leverde Michael reeds in de jaren tachtig de woede van collega-artiest Boy George op. De toenmalige zanger van Culture Club nam het hem zeer kwalijk dat hij zich maar al te makkelijk het imago van vrouwenversierder liet aanleunen, en dat hij niet openlijk voor zijn homoseksualiteit uitkwam. Nog in 2005 verweet Boy George hem in het geniep "rond te hebben gehangen in publieke toiletten, als een soort van vooroorlogse homoseksueel".
Hoe het ook zij, sinds zijn al dan niet gedwongen coming-out was Michael in elk geval openhartiger dan ooit tevoren over zijn relaties met mannen, of het nu ging om serieuze, langdurige relaties, vluchtige sekscontacten ("Mannen blijven hun leven lang jagers, maar homo's hebben hun vrijheid wat dat betreft nou eenmaal beter geregeld dan hetero's")&lt;ref name="George Michael on Depression, Sexual Monogamy, 9/11 &amp; Love + Death"&gt;George Michael on Depression, Sexual Monogamy, 9/11 &amp; Love + Death, MTV News, juni 2004 (via YouTube)&lt;/ref&gt; of zelfs de betaalde liefde ("You don't pay an escort for sex. What you really pay an escort for is to leave after the sex"). Hij groeide uit tot een prominent voorvechter van homorechten, die zich, juist ook in de Verenigde Staten, ondubbelzinnig uitsprak voor het homohuwelijk en tegen de zogeheten conversietherapie, een behandeling bedoeld om tieners van hun homoseksualiteit te "genezen", iets dat in zijn ogen niets anders dan een ernstige vorm van marteling was. En toen hij in 2006 opnieuw in het nieuws kwam vanwege het cruisen naar anonieme seks, dit keer in Londen, zei hij hier geen enkel probleem meer mee te hebben. Hij was de schaamte definitief voorbij, en wilde graag een voorbeeld zijn voor jonge homo's, als een expliciete, zich voor niets of niemand verontschuldigende homoseksueel, die tegelijkertijd al decennialang zeer succesvol was in de muziekindustrie. Een volop praktiserende, uitgesproken promiscue homoseksueel ook, die een open relatie met zijn toenmalige partner had, in tegenstelling tot de ongevaarlijke, seksloze homo's die de Britse tv-kijker volgens hem maar al te vaak voorgeschoteld kreeg: "Gay people in the media are doing what makes straight people comfortable, and automatically my response to that is to say I'm a dirty filthy fucker and if you can't deal with it, you can't deal with it."
Drugs.
Michael heeft toegegeven zware drugs te hebben gebruikt. In februari 2006 werd hij gearresteerd omdat hij onder invloed van drank en harddrugs achter het stuur zat, iets wat hij zelf "mijn eigen stomme schuld" noemde. In mei van dat jaar was het weer raak. De zanger lag te slapen op het stuur van zijn auto en ontwaakte pas nadat iemand vijf minuten lang op zijn raam klopte. De zanger reed door en raakte een paal. In oktober 2006 werd de zanger in Londen buiten bewustzijn gevonden in zijn auto, waardoor hij een verkeersopstopping veroorzaakte. Hij werd meegenomen naar het ziekenhuis voor onderzoek, waarna hij naar het politiebureau werd gebracht. Later werd hij gearresteerd vanwege het bezit van cannabis. Hij kreeg in juni 2007 een rijontzegging van twee jaar en een taakstraf. In augustus 2009 reed hij zijn Range Rover total loss, maar dit keer was er geen sprake van alcohol of drugs.
Op 4 juli 2010 's nachts reed hij in een auto, onder invloed van drugs, tegen de voorgevel van een filiaal van de fotoketen Snappy Snaps. Hiervoor werd hij op 14 september dat jaar veroordeeld tot een gevangenisstraf van acht weken, waarvan vier weken voorwaardelijk, een rijontzegging van vijf jaar en een geldboete van 1365 Engelse pond. Zijn celstraf ging onmiddellijk in. Hij zat vast in de Highpoint Prison in het Engelse graafschap Suffolk en op 11 oktober werd hij weer vrijgelaten.
Humanitair werk.
In 1984 zong hij als onderdeel van Band Aid mee met de kerstsingle "Do They Know It's Christmas?" Een gedeelte van de opbrengst ging naar het verlichten van de hongersnood in Ethiopië. Met 3,7 miljoen verkochte singles werd het de best verkochte single in het Verenigd Koninkrijk, totdat Elton John die positie in 1997 overnam met zijn heruitgave van "Candle in the Wind". George Michael trad onder meer met Elton John op tijdens Live Aid in 1985. Het geld dat hij overhield aan zijn single "Last Christmas" schonk hij eveneens aan Band Aid.
In 1986 zong George Michael bij het liefdadigheidsconcert van de The Prince's Trust het lied "Everytime You Go Away" met Paul Young. In 1988 deed hij in het Londense Wembley stadion mee aan het eerbetoon ter gelegenheid van Nelson Mandela's zeventigste verjaardag en trad op met het nummer "Sexual Healing" (van Marvin Gaye, 1982).
George Michael voerde campagne voor Lgbt-rechten en was een hiv/aids-fondsenwerver. De royalty's die hij ontving voor het met Elton John zingen van Johns lied "Don't Let the Sun Go Down on Me" werden verdeeld over tien liefdadigheidsfondsen voor kinderen, aids en opvoeding. In 2003 deed hij mee aan een campagne voor terminaal zieke kinderen.
Kort na zijn overlijden maakte Dame Esther Rantzen, oprichtster en president van Childline, bekend dat hij haar liefdadigheidsfonds bij leven "miljoenen" had geschonken. De opbrengst van zijn in 1996 opgenomen single "Jesus to a Child" gaf hij ook aan deze organisatie.
Politiek.
Michael nam regelmatig publiekelijk een politiek standpunt in. In de jaren 80 was Michael kritisch over het beleid van de Britse premier Margaret Thatcher aangaande de kruisraketten. Hij zei zich slecht te voelen belasting te moeten betalen om die wapens te bekostigen. Ook het nummer "Shoot the Dog" was een kritisch nummer over politiek. In 2003 nam Michael een liveversie van het nummer "The Grave" (Don McLean) op, als protest tegen de oorlog in Irak.
Woningen.
George Michael bezat verschillende huizen, op verschillende plaatsen in de wereld, waaronder Londen, Los Angeles en een zestiende-eeuws huis in Goring-on-Thames in het Engelse graafschap Oxfordshire. Eerder had hij ook een huis in Dallas, Texas.
Gezondheid.
Op 26 oktober 2011 annuleerde hij een voorstelling in de Londense Royal Albert Hall vanwege een virusinfectie. Op 21 november dat jaar werd hij kort voor een optreden in Wenen met borstpijnen opgenomen in een plaatselijk ziekenhuis. Hij bleek een longontsteking te hebben. Die nacht verergerde zijn gezondheidstoestand, waarna alle resterende concerten van dat jaar afgelast werden. Tot 1 december verbleef hij op de afdeling intensive care. Onder meer werd er bij hem een luchtpijpsnede aangebracht. Op 21 december verliet hij het ziekenhuis.
Op 16 mei 2013 liep hij bij een auto-ongeval hoofdletsel op en werd hij per helikopter naar een ziekenhuis gebracht. Achteraf beweerde hij een bijna-doodervaring te hebben gehad. Na zijn herstel maakte hij hierover het nummer "White Light."
Overlijden.
George Michael werd op 25 december 2016 dood aangetroffen in bed door zijn partner, in zijn huis te Goring-on-Thames. Bij de uitwendige lijkschouwing werden geen verdachte omstandigheden aangetroffen. De politie verordonneerde vervolgens een inwendige lijkschouwing om de doodsoorzaak vast te stellen. Op 7 maart 2017 maakte de "senior coroner" de definitieve conclusie van die uitgebreidere autopsie bekend, namelijk dat Michael een natuurlijke dood gestorven was. De officiële doodsoorzaak bleek een gedilateerde cardiomyopathie in combinatie met een myocarditis en een leververvetting te zijn. De plaatselijke politie liet weten dat ze het onderzoek naar Michaels dood daarmee als afgesloten beschouwde.
Op woensdag 29 maart 2017 werd hij pas begraven. De uitvaart vond in besloten kring plaats. Hij werd bij zijn moeder begraven op de Highgate Cemetery in Londen.
Discografie.
Michael stond negen keer op de eerste plaats in de Nederlandse Top 40: tweemaal als onderdeel van het duo Wham!, viermaal als soloartiest, tweemaal in duet met een andere artiest en eenmaal met het liefdadigheidscollectief Band Aid.

</doc>
<doc id="26464" url="https://nl.wikipedia.org/wiki?curid=26464" title="Tom Jones (zanger)">
Tom Jones (zanger)

Sir Thomas John Woodward OBE, beter bekend als Tom Jones (Pontypridd (Wales), 7 juni 1940) is een Britse popzanger, afkomstig uit Zuid-Wales. Hij scoorde vanaf 1965 verschillende hits, zoals "It's Not Unusual", "Delilah", "Green, Green Grass of Home" en "She's a Lady".
Biografie.
Jones kwam ter wereld als zoon van een mijnwerker. Hij begon al op jonge leeftijd te zingen en in 1964 verwierf hij uiteindelijk een platencontract bij Decca Records. Zijn in dat jaar verschenen debuutsingle, "Chills and fever", werd geen succes, maar met de opvolger "It's not unusual" scoorde hij in 1965 een internationale hit.
Vooral in de jaren zestig en zeventig was Tom Jones een wereldster en een sekssymbool. Hij scoorde wereldwijd vele hits. Vanaf 1970 was hij een graag geziene gast in Las Vegas. Daar trad hij op naast andere wereldvedetten als Elvis Presley (die tevens een goede vriend was van Jones) en Frank Sinatra. In 1979 maakte hij zijn filmdebuut in de televisiefilm "Pleasure Cove".
Na de jaren zeventig nam Jones' populariteit af, maar in 1988 scoorde hij opnieuw een wereldhit met de single "Kiss" (gecoverd van Prince). Eind jaren '90 kende Jones opnieuw een groot succes met het duettenalbum "Reload", waarvoor hij samenwerkte met uiteenlopende artiesten. Vooral de single "Sex bomb", een samenwerking met Mousse T., werd een hit en zorgde ervoor dat ook jongere generaties kennismaakten met Jones.
Van maart 2012 tot 1 oktober 2015 is Tom Jones coach geweest bij "The Voice UK" op de zender BBC 1. Op 11 april 2016 overleed zijn echtgenote Melinda op 75-jarige leeftijd thuis in Los Angeles. Ze waren 59 jaar getrouwd. Begin 2017 werd hij opnieuw coach bij "The Voice". In 2018 trad hij op 78-jarige leeftijd nog steeds op, maar moest vanwege gezondheidsproblemen diverse keren concerten annuleren.
Onderscheiding.
Op 29 maart 2006 werd Jones geridderd door de Britse koningin Elizabeth II.

</doc>
<doc id="26466" url="https://nl.wikipedia.org/wiki?curid=26466" title="Verenigd Streekvervoer Nederland">
Verenigd Streekvervoer Nederland

Verenigd Streekvervoer Nederland, afgekort als VSN of VSN-Groep, was een Nederlandse busholding.
Verenigd Streekvervoer Nederland werd in 1989 opgericht uit ESO (Vereniging Exploitatieve Samenwerking Openbaarvervoerbedrijven) en de ABS (NV Aandelenbezit Streekvervoer). In ABS NV waren alle aandelen van de Nederlandse spoorwegen in de Nederlandse busmaatschappijen ondergebracht. In 1992 werd de naam Verenigd Streekvervoer Nederland veranderd in VSN-Groep.
Geschiedenis.
De rijksoverheid wilde als enige aandeelhouder in de ESO-ondernemingen en in de N.V. Aandelenbezit Streekvervoer graag een nieuwe structuur op poten zetten voor de bedrijfstak onder het motto "Op weg naar nieuwe bestuurlijke verhoudingen in stads- en streekvervoer". Het adviesbureau McKinsey kreeg de opdracht een rapport op te stellen over de kwestie en kwam tot de conclusie dat een holding of coöperatie de beste bedrijfsvorm zou zijn. De ESO wees het rapport echter van de hand en koos ervoor om door te gaan als vereniging, omdat veel OV-bedrijven bang waren hun eigen invloed te verliezen. In 1989 bleken 9 van de 13 vervoersondernemingen uiteindelijk toch voorstander van de opheffing van de vereniging te zijn en verder te willen gaan als holding. De NV Verenigd Streekvervoer Nederland (VSN) werd een feit. 
Op 30 mei 1989 werd C.J. Nyqvist benoemd tot voorzitter van de Raad van Bestuur van de holding. De belangrijkste opdrachten voor de nieuwe onderneming waren het terugbrengen van de enorme verliezen in het streekvervoer en het bereiken van een groter reizigersaantal. Dat laatste moest onder andere gerealiseerd worden met de invoering van de OV-studentenkaart. Ter besparing van, met name administratieve, kosten moesten het aantal regionale vervoersbedrijven tot de helft gereduceerd worden, waardoor er ongeveer zes zouden overblijven.
Fusies.
Tot 1989 waren de volgende vervoersondernemingen actief in het streekvervoer, al dan niet verenigd in de VSN-holding:
Vervolgens vond een aantal fusies plaats:
Aanvankelijk zou BBA bij de Hermes-groep of ZWN gevoegd worden en GADO bij VEONN, maar deze fusies werden niet doorgevoerd. Hierdoor bleven er uiteindelijk acht busmaatschappijen over, in plaats van de geplande zes: BBA, GADO, Hermes, Midnet, NZH, Oostnet, VEONN en ZWN. Oad, Pieper, Verhoef en Van Oeveren wisten zich bovendien als particuliere busondernemingen staande te houden.
Vervolg.
De overheid toonde zich steeds minder willig de exploitatietekorten te compenseren, maar er werd wel in de infrastructuur geïnvesteerd. Ook werden er nieuwe OV-concepten bedacht. In samenwerking met de Nederlandse Spoorwegen introduceerde VSN een plan om grote forenzengemeentes zonder NS-station te ontsluiten met een HOV-busnetwerk, waarop met NS-vervoersbewijzen vanaf elk station in Nederland gereisd kon worden: de Interliner was geboren. De Interliner zou ook lijndiensten bieden op ontbrekende schakels in het railnetwerk, zoals over de Afsluitdijk.
Splitsing.
In 1998 werd VSN opgedeeld in twee delen: VSN-1 en VSN-2. De reden voor die opdeling was de nieuw in te voeren Wet personenvervoer 2000 die bedrijven met een marktaandeel van meer dan 50% uitsluit van deelname aan een openbare aanbesteding. In 1996 hadden de VSN-dochters een gezamenlijk marktaandeel van 98%. 
VSN-1.
De busbedrijven die bij de VSN-1-groep werden ingedeeld (Midnet, NZH, Oostnet en ZWN) gingen vanaf 1999 verder onder de naam Connexxion.
VSN-2.
De overige bedrijven (BBA, GADO, Hermes en VEONN) werden ingedeeld in de VSN-2-groep en zouden worden verkocht. BBA werd op 19 maart onafhankelijk van de VSN-groep doordat VSN ruim 60% van de aandelen overdroeg aan de provincie Noord-Brabant en de B.V. Stadsvervoer waar de gemeentes Breda, 's-Hertogenbosch en Tilburg in zaten. De provincie Noord-Brabant kreeg 47.6 % en de B.V. Stadsvervoer gezamenlijk 6.7%. VSN behoudt een minderheidsaandeel van 45.7%. VEONN en GADO zijn in 1999 verkocht aan het Britse Arriva. Arriva heeft inmiddels terrein veroverd op het VSN-1-gebied (Connexxion) door winst van aanbestedingen in gebieden als Waterland, regio Dordrecht en Duin- en Bollenstreek/Leiden Rijnstreek/Midden-Holland .
In 2001 werden de minderheids-BBA-aandelen van 45.7% verkocht aan het Franse Connex (nu Veolia Transport Nederland). Voor de verkoop van de BBA-aandelen is er nog een poging gewaagd tussen Hermes, BBA en Stadsbus Maastricht samen tot een fusie te komen maar dat mislukte. Hermes werd uiteindelijk niet verkocht en werd een dochteronderneming van Connexxion (VSN-1) welke een meerderheidsaandeel in haar bezit kreeg. De overige aandelen lagen bij de provincie Limburg en enkele Limburgse gemeenten. In 2001 probeerde Connexxion Hermes compleet in te lijven. De Provincie Limburg zou dan haar aandelen moeten verkopen aan Connexxion of de provincie Limburg en enkele Limburgse gemeentes moeten toestemming verlenen, maar dat zou betekenen dat naast het Ministerie van Financiën ook de provincie Limburg aandeelhouder zou moeten worden in Connexxion. Inmiddels is Hermes niet meer actief in Limburg, doordat Veolia Transport de concessie Limburg gewonnen heeft. De provincie en de gemeenten hebben hierop hun aandelen aan Connexxion verkocht. Hermes heeft wel het vervoer in de regio SRE behouden.

</doc>
<doc id="26467" url="https://nl.wikipedia.org/wiki?curid=26467" title="VSN">
VSN



</doc>
<doc id="26468" url="https://nl.wikipedia.org/wiki?curid=26468" title="VSN-Groep">
VSN-Groep



</doc>
<doc id="26469" url="https://nl.wikipedia.org/wiki?curid=26469" title="VSN Groep">
VSN Groep



</doc>
<doc id="26471" url="https://nl.wikipedia.org/wiki?curid=26471" title="Kans">
Kans



</doc>
<doc id="26473" url="https://nl.wikipedia.org/wiki?curid=26473" title="Interliner">
Interliner

De Interliner was een netwerk van snelbuslijnen in Nederland, dat op 6 november 1994 werd geïntroduceerd door de VSN-Groep. Het doel van de Interlinerformule was om het interlokale busvervoer in Nederland te verbeteren. Het volgende plan zou zijn om de stads- en streekbuslijnen om te dopen in "Regioliners", "Cityliners" en "Miniliners". Dit laatste kwam nooit van de grond en van de Interliner-formule was 10 jaar later weinig meer over.
Kenmerken.
De lijnen werden geëxploiteerd met luxueus uitgevoerde bussen, meestal met een lengte van 15 meter, die op de vervoersmarkt een plek had tussen de trein en de reguliere streekbus. Er was geen standaardtype Interliner-bus. Sommige vervoerders bouwden bestaande bussen om naar een luxueuzer interieur. 
Er werd bij een beperkt aantal haltes onvoorwaardelijk gestopt (er waren dan ook geen stopknoppen in de bus) en er waren overdekte haltes met een fietsenstalling en een telefooncel. De haltes en stations hadden een digitale klok die exact gelijk liep met de combofoontijd en de bussen mochten niet te vroeg van de halte vertrekken. De Interliner mocht op bepaalde snelweggedeeltes bij file over de vluchtstrook rijden. Een verhoging van de toegestane maximumsnelheid voor bussen van 80 naar 100 km/h stond ook op de verlanglijst, maar dit is in Nederland pas sinds 1 mei 2005 toegestaan. Het fenomeen "sneldienst" was niet nieuw, want al in de jaren zestig ontstonden er voor de middellange afstand al dergelijke diensten.
De interliner kan worden beschouwd als een vorm van Hoogwaardig openbaar vervoer (HOV).
BBA (onderdeel van VSN) en NS exploiteerden al sinds 29 september 1986 een soortgelijke busdienst onder de naam sneltreinbus lijn 90 tussen Utrecht en Oosterhout over de A27. Deze lijndienst werd opgenomen in het Interliner-netwerk onder lijnnummer 400. Bij de start bestond het netwerk uit 15 buslijnen verspreid over het hele land en tussen 1996 en 2000 was het op zijn grootst met circa 30 buslijnen. De Interliner-verbindingen kregen lijnnummers in de 300 en 400 serie, waarbij de Interliners in Noord-Nederland de laagste nummers hadden en de Interliners in Zuid-Nederland de hoogste nummers. De Interliner-formule sloeg aan en op het hoogtepunt reisden er ruim drie miljoen mensen per jaar mee.
NS-tarief.
Er werd, net zoals bij de sneltreinbus, een andere kaartsoort gebruikt, die beter hanteerbaar was voor de lange afstanden. Er werd niet, zoals destijds gebruikelijk in het stads- en streekvervoer, per zone gerekend, maar per afstand. Omdat dit principe ook bij de NS werd toegepast, kon er ook gecombineerd worden met een aansluitende treinrit. Plaatsbewijzen voor de Interliner konden zelfs bij een NS-kaartautomaat of -loket worden gekocht. Een enkele reis of retour kon ook bij de chauffeur worden gekocht, die het kaartje uitdraaide op een Wayfarer-automaat. Bijkomend voordeel was dat NS-abonnementen zoals de Voordeelurenkaart geldig waren op de Interliner. Een nadeel was dat de NS-tarieven hoger waren dan die van het standaard streekvervoer, maar daar kreeg de reiziger wel comfortabele bussen met ruime zitplaatsen voor terug. Reizigers die in de trein korting kregen, betaalden daarentegen (veel) minder dan het voorheen geldende Stad-Streektarief. Voor houders van een stads- en streekdagkaart of een zomerzwerfkaart waren bij de chauffeur toeslagkaartjes te koop.
Het Ministerie van Verkeer en Waterstaat stelde een aantal voorwaarden waaraan een Interliner-verbinding moest voldoen om het "Interliner-"tarief te mogen vragen:
Een Interliner-vervoerbewijs kon gebruikt worden op bussen van het onderliggende net, mits de route (deels) parallel liep aan de Interliner-verbinding, omgekeerd was niet mogelijk.
Ondergang Interliner-netwerk.
In zijn oorspronkelijke vorm heeft de "Groene Streep" (zoals de Interliner in publicaties regelmatig werd aangeduid, als verwijzing naar de blauw/groenachtige kleur van het materieel) niet zo lang bestaan. Vlak na 2000 werden vrijwel alle Interliner-verbindingen voortgezet onder andere namen of als reguliere sneldienst of spitsdienst. Dit kwam door de introductie van marktwerking in het openbaar vervoer en de privatisering van de bestaande streekvervoerbedrijven. Lokale en provinciale overheden kregen zeggenschap over het regionale openbaar vervoer. De VSN-groep verkocht zijn noordelijke busbedrijven GADO Reisnet en VEONN aan het Britse Arriva en het Brabantse BBA aan het Franse Connex. De overgebleven streekvervoerbedrijven Midnet, NZH, Oostnet en de ZWN-Groep fuseerden in 1999 tot Connexxion. Arriva kwam in 2000 met de formule Aggloliner als alternatief op de Interliner. In 2003 werden deze formule en verschillende Interliner-lijnen in Zuid-Holland vervangen door de Qliner. Beide formules overschreden hun eigen vervoersgrenzen vrijwel nooit. BBA werkte in 2001 aan de "Blueliner" als opvolger voor de Interliner maar deze werd nooit ingevoerd. Pas op 1 januari 2007 verdwenen de BBA Interliners en werden deze omgedoopt in "Brabantliner". De naam Interliner bleef bestaan bij Connexxion, maar de bussen kregen in 2002 een grijze huisstijl. Sinds 9 december 2012 was buslijn 395 tussen Zierikzee en Rotterdam Zuidplein van Connexxion de enige lijn die als grijze Interliner werd geëxploiteerd. Sinds 2015 verdween de Interliner-huisstijl van de bussen, twee jaar later verdween de naam Interliner voorgoed van de vertrekstaten.
Introductie van HOV-tarief.
Met de opheffing of omzetting van de Interliner-verbindingen kwam rond 2003 ook een einde aan de samenwerking met NS, waardoor NS-abonnementen niet meer gebruikt konden worden. Eerder kon de Dagkaart van NS al niet meer in de Interliner gebruikt worden. Er ontstond een nieuw tariefsysteem dat bekendstond als het HOV-tarief. Dit systeem was een voortzetting van het oude Interliner-tarief, hoewel er ook strippenkaarten gebruikt mochten worden. Hierbij gold dan een maximum aan zones dat kleiner was dan het gebruik van strippen in een streekbus. Werd het maximum overschreden, dan diende een tariefgebonden kaartje te worden gekocht. Dit tariefplafond verviel per 2007.
De streekvervoerbedrijven wilden NS-klanten met een voordeelurenkaart wel 37 procent korting geven op de Interliner, maar alleen als de NS het kortingsverschil van nieuwe NS-klanten per verkocht kaartje zou terugbetalen. Bovendien wilden de vervoerders meedelen in de opbrengsten van de verkochte voordeelurenkaarten. NS ging hier niet mee akkoord. NS stelde haar klanten niet van deze beëindiging op de hoogte, waardoor in het begin vaak op Interliners en andere HOV-bussen discussies ontstonden tussen chauffeurs en NS-klanten die met de Interliner mee wilden reizen op hun abonnement.
Voor korting op een enkele reis of retour was een kortingskaart nodig die 37,5% korting gaf; houders van een NS OV-dagkaart konden op de Interliner een retour of enkeltje kopen met 37,5% korting. 65-plussers konden een kortingskaart kopen in de bus op vertoon van een paspoort, identiteitskaart, rijbewijs of pas 65. Er kon alleen een kortingskaartje worden gekocht voor de eerste en na de laatste spitsrit. De spitsritten waren gemarkeerd in de dienstregeling. De NS-regeling, waarbij pas na 9.00 uur met korting kan worden gereisd, was niet op de Interliner van toepassing. Wanneer een retour met korting in een dalrit was gekocht mocht er wel teruggereisd worden met een spitsrit. Houders van een OV-chipkaart met het studentenreisproduct hoefden geen kortingskaartje te kopen wanneer er op saldo werd gereisd; de korting werd automatisch verrekend. Door de komst van de OV-chipkaart verviel op een aantal lijnen het HOV-tarief niet.
Overzicht Interliners en opvolgers.
Lijn 300 t/m 399.
"Onderstaande lijnen werden gereden door Midnet."
"De lijnen over de Afsluitdijk werden gezamenlijk gereden door de NZH (later Connexxion) en de FRAM (later VEONN, nog later NoordNed en nog later Arriva)."
"Onderstaande lijnen werden gereden door de NZH, later Connexxion."
"Onderstaande lijnen werden oorspronkelijk gereden door de ZWN. Connexxion verving in 2002 de groene Interliner door de grijze Interliner (later: Connexxion-Interliner). Nieuw was dat buiten de spits in deze "grijze Interliner" wel met de strippenkaart en sterabonnementen kon worden betaald, maar voor reductie-abonnementen werd wel een toeslag gevraagd. In de spits gold het HOV-tarief."
Connexxion reed onderstaande lijnen tot 9 december 2012 ook als grijze Interliner:
Lijn 400 t/m 499.
"Onderstaande lijnen werden gereden door Hermes."

</doc>
<doc id="26477" url="https://nl.wikipedia.org/wiki?curid=26477" title="Korçë (stad)">
Korçë (stad)

Korçë (; bepaalde vorm: "Korça"; Aroemeens: "Curceaua"; Grieks: Κορυτσά, "Korytsa"; Italiaans: "Corizza"; Turks: "Görice") is een stad ("bashki") in Zuidoost-Albanië, op 19 kilometer afstand van de grens met Griekenland en niet ver van de grens met Noord-Macedonië. De stad is de hoofdstad van de gelijknamige prefectuur, en is met 76.000 inwoners (2011) de negende grootste stad van het land. De Grieks-orthodoxe metropoliet van Albanië is in deze stad gevestigd.
Op verschillende tijden van de geschiedenis, tijdens de Balkanoorlogen in 1912, en later in 1940-1941, is de stad door Griekenland bezet geweest, omdat dat land er aanspraak op maakte. Van 1916 tot 1920 werd het door Frankrijk bestuurd.
Geografie.
Korçë ligt in een vruchtbare vlakte op hoogten tussen 840 en 930 meter. Het historische centrum van de stad ligt op 875 meter hoogte, waarmee het de op drie na hoogstgelegen stad van het land is, alsook de op twee na hoogste districtshoofdplaats en de hoogstgelegen prefectuurshoofdstad.
Bestuurlijke indeling.
Administratieve componenten ("njësitë administrative përbërëse") na de gemeentelijke herinrichting van 2015 (inwoners tijdens de census 2011 tussen haakjes):
Drenovë (5581) • Korçë (51152) • Lekas (392) • Mollaj (3438) • Qëndër Bulgarec (9022) • Vithkuq (1519) • Voskop (3832) • Voskopojë (1058).
De stad wordt verder ingedeeld in 63 plaatsen: Barç, Belorta, Biranj, Boboshticë, Bulgarec, Cemericë, Çiflig, Damjanec, Dardhë, Dërsnik, Dishnicë, Drenovë, Floq, Gjanc, Gjergjevicë, Gjonbabas, Gjonomadh, Goskovë Lart, Goskovë Poshtë, Grabockë, Gurmujas, Kamenicë, Korçë, Krushovë, Kuç i Zi, Lavdar Brozdovec, Lavdar, Lekas, Leshnje, Lubonjë, Lumalas, Malavec, Marjan, Mazrek, Mborje, Melcan, Mollaj, Moravë, Neviçisht, Panarit, Polen, Poponivë, Porodinë, Pulahë, Qatrom, Ravonik, Rehovë, Roshanj, Shamoll, Shipskë, Shkozan, Shtyllë, Stratobërdh, Trebickë, Treskë, Tudas, Turan, Ujë Bardhë, Vinçan, Vithkuq, Voskop, Voskopojë, Xerje.
Sport.
Voetbalclub Skënderbeu Korçë speelt in de Kategoria Superiore, de hoogste nationale klasse. De ploeg werkt haar thuiswedstrijden af in het Skënderbeustadion, dat plaats biedt aan ruim 12.000 toeschouwers, en werd landskampioen in 1933, 2011, 2012, 2013, 2014, 2015 en 2018.

</doc>
<doc id="26478" url="https://nl.wikipedia.org/wiki?curid=26478" title="Korça">
Korça



</doc>
<doc id="26479" url="https://nl.wikipedia.org/wiki?curid=26479" title="Korytsa">
Korytsa



</doc>
<doc id="26480" url="https://nl.wikipedia.org/wiki?curid=26480" title="Corizza">
Corizza



</doc>
<doc id="26481" url="https://nl.wikipedia.org/wiki?curid=26481" title="Tielt-Winge">
Tielt-Winge

Tielt-Winge is een gemeente in de Belgische provincie Vlaams-Brabant. De gemeente telt ruim 11.000 inwoners en ligt in het hartje van het Hageland in België, meer bepaald tussen Leuven en Diest.
Kernen.
Sinds de fusie van 1977 bestaat de fusiegemeente Tielt-Winge uit de deelgemeenten Onze-Lieve-Vrouw-Tielt, Houwaart, Meensel-Kiezegem en Sint-Joris-Winge.
Demografische ontwikkeling.
Alle historische gegevens hebben betrekking op de huidige gemeente, inclusief deelgemeenten, zoals ontstaan na de fusie van 1 januari 1977.
Toerisme.
Tielt-Winge is vooral bekend om de wijnen (meer bepaald de Hagelander) en de fruitteelt (appels, peren, krieken).
Op economisch gebied is Tielt-Winge, dat goed bereikbaar is via de E314, alom bekend om het Gouden Kruispunt, een groot winkelcentrum.
De gemeente telt twee mountainbikeroutes, een van 25 kilometer en een van 45 kilometer. Beide routes vertrekken aan de sporthal te Tielt.
Politiek.
Burgemeesters.
Burgemeesters sinds de oprichting van de gemeente waren:
Resultaten gemeenteraadsverkiezingen sinds 1976.
&lt;br&gt;

</doc>
<doc id="26483" url="https://nl.wikipedia.org/wiki?curid=26483" title="Raad voor de Transportveiligheid">
Raad voor de Transportveiligheid

De Raad voor de Transportveiligheid (RvTV) was tot 1 februari 2005 een onafhankelijk orgaan dat onderzoek deed naar ongelukken met weg- trein- scheepvaart- en luchtvaartverkeer. Prof. mr. Pieter van Vollenhoven was de voorzitter van deze raad.
Deze raad werd ingesteld op 1 januari 1999 en was de opvolger van de Spoorwegongevallenraad, de Raad voor de Luchtvaart en de Commissie Binnenvaartrampenwet.
Per 1 februari 2005 is de RvTV opgevolgd door de Onderzoeksraad voor Veiligheid.

</doc>
<doc id="26484" url="https://nl.wikipedia.org/wiki?curid=26484" title="RvTV">
RvTV



</doc>
<doc id="26486" url="https://nl.wikipedia.org/wiki?curid=26486" title="Digitale filmtechniek">
Digitale filmtechniek

Digitale filmtechniek is de gehele digitale workflow bij de productie en distributie van films. Van digitale opname, non lineaire montage, beeldbewerking en digitale distributie tot de vertoning in de bioscoop.
Geschiedenis.
Voor de opkomst van digitale filmtechnieken werd er gefilmd op analoge filmrollen, negatieven. Die eerst fotochemisch ontwikkeld moesten worden, tijdens dit proces kon de belichting en de kleur nog wat worden beïnvloed. Vervolgens knipte een editor uit het ruwe materiaal de stukken film, die in de film moesten komen en plakte deze aan elkaar tijdens de montage. Daarna werd de film overgenomen op een nieuwe rol film die vervolgens gekopieerd werd. Voor elke bioscoop die de film in roulatie nam, werd een filmrol kopie gemaakt, die kopie werd met een filmprojector afgespeeld op het filmdoek.
De transformatie naar digitale filmtechniek is in aantal stappen verlopen, die gedeeltelijk overlappen.
In 1971 kwam de eerste non lineaire videomontage machine uit, de CMX 600. Alle opnames werden ingescand, de editor kon met dit digitle "offline" materiaal dan op een computer een montage maken. Die montage werd vervolgens weer overgenomen van de originele filmrollen in de volle kwaliteit en daarmee werd dan de "online" film gemaakt voor distributie naar bioscopen. Hierdoor werd de montage digitaal.
In 1999 werd de film gedeeltelijk digitaal opgenomen met een Sony CineAlta camera wat voor die tijd uniek was. De kwaliteit was voor het eerste vergelijkbaar met die van analoge 35mm-film. Hierdoor werd de opname digitaal.
In 1992 werd de op 35mm film opgenomen film Super Mario Bros. geheel ingescand en digitaal kleur gecorrigeerd, ook werden er veel digitale visual effects toegevoegd. Vervolgens werd de film weer terug gezet op een 35mm film voor distributie. Dit proces van, in hoge kwaliteit inscannen en aanpassen van film, staat bekend als digital intermediate of DI. Hierdoor werd de hele postproductie digitaal.
Tegelijk met de komst van de digitale camera en het proces van digital intermediate, staptte de eerste bioscopen over op digitale projectors. Waardoor het niet meer nodig was een film terug te zetten op een filmrol omdat deze digitaal naar een bioscoop kon. Hierdoor werd de distributie en vertoning digitaal.
Uiteindelijk is de hele filmproductie pipeline digitaal.

</doc>
<doc id="26488" url="https://nl.wikipedia.org/wiki?curid=26488" title="Digitale animatie">
Digitale animatie

Digitale animatie is een vorm van "digitale beeldtechniek" die gebruikt wordt in de huidige filmwereld, televisie, computerspellen, simulatie, en op andere gebieden wordt toegepast. Hierbij wordt gebruikgemaakt van 3D-computergraphics. Het staat ook bekend als "computer-generated imagery" (CGI) of computeranimatie. Digitale animatie is in feite een opvolger voor de meer traditionele animatie, tekenfilms.
Voor het maken van animaties wordt gebruikgemaakt van 3D-computersoftware.
Geschiedenis in de filmindustrie.
De meest in het oog springende animatievoorbeelden komen waarschijnlijk uit de filmindustrie, die al vele jaren dankbaar gebruikmaakt van deze techniek.
Nog steeds ontwikkelt men betere digitale animatie. Met programma's zoals 3D Studio Max en Blender is digitale animatie ook beschikbaar voor mensen thuis.

</doc>
<doc id="26490" url="https://nl.wikipedia.org/wiki?curid=26490" title="Gemini 6A">
Gemini 6A

Gemini 6A was de vijfde van tien bemande ruimtevluchten in het kader van het Amerikaanse Geminiprogramma. Gemini 6A voerde de eerste zogenaamde rendezvous uit, met Gemini 7.
Het belangrijkste doel van Gemini 6A was de ontmoeting met Gemini 7, waarbij de bemanning van Gemini 6A oefende in het uitvoeren van rendez-vousmanoeuvres. Gemini 6A werd 11 dagen na Gemini 7 gelanceerd. Het was voor het eerst dat twee bemande Amerikaanse ruimtevaartuigen tegelijk in de ruimte waren. De Sovjet-Unie had enkele jaren daarvoor twee keer gezamenlijke vluchten uitgevoerd, met Vostok 3 en 4, en met Vostok 5 en 6. Tijdens de gezamenlijke vlucht van Gemini 7 en 6A waren voor het eerst in de geschiedenis vier mensen tegelijkertijd in de ruimte.
De lancering zou oorspronkelijk plaatsvinden op 25 oktober 1965. Kort daarvoor werd een Atlas-Agena raket gelanceerd, en de bovenste trap (Agena) zou als doel fungeren voor de Gemini 6A voor het oefenen van rendezvousmanoeuvres. De Gemini zou met de Agena koppelen en de Agena zou de Gemini in een hogere baan brengen. De Agena explodeerde echter, en de lancering van de Gemini 6A werd afgelast.
Al snel ontstond het idee een ander Gemini-ruimtevaartuig als doel te gebruiken in plaats van een Agena. Men kon dan de ontmoeting in de ruimte oefenen, maar de fysieke koppeling was niet meer mogelijk. Het lag voor de hand om daarvoor de eerstvolgende, Gemini 7, te gebruiken. Dit betekende echter wel dat in minder dan twee weken tijd de Amerikanen twee Gemini's moesten lanceren. Omdat dit op één en dezelfde lanceerinstallatie moest gebeuren, en gezien de voorbereidingstijd die een lancering van een Gemini vergde, werd dit een bijzonder ingewikkelde operatie.
Op 12 december 1965 werd getracht de Gemini 6A te lanceren, slechts acht dagen na de lancering van Gemini 7. Aan boord waren gezagvoerder Wally Schirra en piloot Thomas Stafford. De Titan 2 draagraket, met 150 ton brandstof aan boord, ontbrandde - en doofde na 1,2 seconde. Het was niet ondenkbaar dat de raket weldra zou exploderen. De Gemini's waren uitgerust met schietstoelen, juist met het oog op dit soort noodsituaties. Gezagvoerder Wally Schirra bleef echter kalm en trok niet aan de hendels die de schietstoelen moesten activeren. Er gebeurde verder niets, de raket was gered en de bemanning ongedeerd. Desondanks moest de lancering voor die dag worden afgelast.
Drie dagen later werd een tweede poging gedaan, en de lancering verliep perfect. Ook de rest van de vlucht verliep volgens wens, inclusief het uitvoeren van de rendezvousmanoeuvre met Gemini 7. De twee ruimtevaartuigen ontmoetten elkaar op enkele meters afstand.
De Gemini 6A landde slechts 10 kilometer naast het beoogde doel in de Atlantische Oceaan. Twee dagen later landde Gemini 7, eveneens in de Atlantische Oceaan.
De capsule van de Gemini 6A wordt tentoongesteld in het McDonnell Planetarium, Saint Louis, Montana, Verenigde Staten.
Literatuur.
National Geographic: "Space Rendezvous, Milestone on the Way to the Moon" (Kenneth F. Weaver, April 1966).

</doc>
<doc id="26491" url="https://nl.wikipedia.org/wiki?curid=26491" title="Geesje Kwak">
Geesje Kwak

Geesje Kwak (Zaandam, 17 april 1877 − Zuid-Afrika, 1899) was een model van de kunstschilder en fotograaf George Breitner. Zij is bekend geworden door de serie van zeven schilderijen (en bijbehorende fotostudies) die Breitner in 1893 en 1894 van haar gemaakt heeft als het meisje in een rode of witte kimono dat in een oosters interieur op een bank ligt of voor de spiegel staat.
Levensloop.
Gezina Kwak werd in 1877 geboren op de Westzijde 534bis te Zaandam. Geesje verhuisde in 1893 op zestienjarige leeftijd met haar oudere zus Anna naar Amsterdam. Geesje was naaister of hoedenverkoopster. Geesje en Anna woonden eerst in de Govert Flinckstraat, en daarna in de Tweede van Swindenstraat. De beide zusters raakten daar in contact met de kunstschilder Breitner. Deze was juist hersteld van een ooginfectie en had een atelier betrokken aan de Lauriergracht 8. Breitner had in 1892 in Den Haag een tentoonstelling van Japanse prentkunst bezocht en vervolgens diverse Japanse kimono's en een paar kamerschermen aangeschaft. In deze entourage liet hij de zusters in 1893 poseren.
Geesje werd al snel zijn belangrijkste model. Ze liep rond in het atelier en Breitner maakte foto's en schetsen van haar. Zo ontstond de serie schilderijen van Geesje in kimono, waarvan " Meisje in witte kimono" en "Meisje in rode kimono" het bekendste zijn.
Erg lang heeft Geesje niet voor Breitner geposeerd. In 1895 emigreerde zij met haar jongere zus Niesje naar Zuid-Afrika. Daar overleed zij in 1899 aan tuberculose. Zij werd slechts 22 jaar oud.
Geesje kreeg voor haar werk betaald en de verhouding tussen haar en Breitner schijnt strikt zakelijk te zijn geweest. Breitner hield in een bewaard gebleven aantekenboekje nauwgezet bij, wanneer en hoelang zij voor hem geposeerd had en welk bedrag hij haar daarvoor had gegeven.

</doc>
<doc id="26493" url="https://nl.wikipedia.org/wiki?curid=26493" title="Botswana">
Botswana

Botswana, officieel de Republiek Botswana (Engels: "Republic of Botswana", Tswana: "Lefatshe la Botswana") is een land in het zuiden van Afrika met 2.317.233 inwoners in 2020. Het is geheel door land omgeven en grenst aan Namibië, Zambia, Zimbabwe en Zuid-Afrika. De grens met Zambia, in de Zambezi, is slechts 150 meter lang. Het vroegere Britse protectoraat Beetsjoeanaland nam de huidige naam aan bij de onafhankelijkheid in 1966. De Botswanese economie – een van de meest robuuste van Afrika – wordt gedomineerd door de diamantindustrie. De hoofdstad en grootste stad van het land is Gaborone en ligt in het zuidoosten van Botswana.
Geschiedenis.
Beetsjoeanaland kwam in 1837 onder de bescherming van de Afrikaners te staan.
Het werd in 1885 een Brits protectoraat, hetgeen het zou blijven tot 1966. In 1960 werd de "Botswana Peoples Party" (BPP, d.i. Botswana Volkspartij) opgericht door Motsomai Mpho en Philip Matante. In 1961 kreeg het land zelfbestuur binnen het Britse Gemenebest. In 1962 volgde de oprichting van de "Botswana Democratic Party" (BDP, d.i. Botswaanse Democratische Partij) van Seretse Khama en van de "Botswana Independence Party" (BIP, d.i. Botswana Onafhankelijkheidspartij) van Motsomai Mpho. De Botswana Democratic Party wint in 1965 de verkiezingen en Seretse Khama wordt premier. Het "Botswana National Front" (BNF), een sociaaldemocratische partij, wordt in datzelfde jaar door o.a. Kenneth Koma opgericht. Chief Bathoen van de Bangwaketse sluit zich intussen bij het BNF aan.
Op 30 september 1966 wordt de onafhankelijkheid uitgeroepen. Seretse Khama wordt de eerste president en de naam Beetsjoeanaland wordt officieel gewijzigd in Botswana. Het ambt van premier wordt afgeschaft. Botswana wordt nu een parlementaire democratie. De BDP (centrum/centrumrechts) is sindsdien aan de macht. De oppositie wordt gevormd door de BIP (centrum), BPP (centrum) en de BNF (centrumlinks). In 1976 ondertekent het land de gemeenschappelijke verklaring van Frontlijnstaten (Botswana, Angola, Mozambique, Zimbabwe, Malawi, Zambia en Tanzania). In 1980 overlijdt president Khama aan maagkanker en hij wordt opgevolgd door Ketumile Masire. Botswana wordt lid van de SADCC ("South African Development Coordination Conference"). In de jaren tachtig voert Zuid-Afrika met regelmaat kleine militaire operaties uit in Botswana om ANC- en PAC-leden op te pakken.
In 1998 volgt Festus Gontebanye Mogae de afgetreden Ketumile Masire op als president. Hij blijft tien jaar aan de macht en wordt in 2008 opgevolgd door Ian Khama (zoon van Seretse Khama), die eveneens twee presidentiële termijnen (in totaal tien jaar) dient. Mokgweetsi Masisi is sinds 1 april 2018 president, nadat hij eerder diende als vicepresident en minister. 
Geografie.
Botswana bestaat voor een groot gedeelte uit een dorre hoogvlakte (circa 1000 m hoog); in het oosten zijn heuvels. De Kalahari-woestijn strekt zich uit over het zuiden en het westen. Door het noordwesten stroomt de rivier Okavango, die uitmondt in een reusachtige binnendelta. 
Het klimaat is subtropisch, maar perioden van grote droogte komen dikwijls voor. Het grootste deel van het land heeft een steppeklimaat (BSh) en alleen in het zuidwesten en het centrum heerst een woestijnklimaat (BWh). De regenval varieert in het binnenland van minder dan 200 mm per jaar in het zuidwesten tot ongeveer 640 mm in het noorden.
Bevolking.
De bevolking is in de periode 1971-2022 bijna verviervoudigd. De groei vond met name plaats in de steden en de urbanisatiegraad steeg van 9% in 1981 naar 67% in 2022. De groei van de totale bevolking vertoont een duidelijk dalende trend, de gemiddelde groei was tussen 1971 en 1981 nog 4,7% per jaar en dit is gedaald naar 1,5% tussen 2011 en 2022. In 2022 waren er bijna 2,4 miljoen inwoners, hetgeen een bevolkingsdichtheid geeft van 4 personen/km². In 2022 was de gemiddelde leeftijd 28 jaar en de mediaan lag op 26 jaar. Slechts 6% van de bevolking is 65 jaar of ouder en 66% is jonger dan 35 jaar. Het aandeel van de beroepsbevolking, tussen de 18 jaar en 65 jaar, is zo'n 58%. In 2022 waren er 117.418 buitenlanders woonachtig in Botswana, hiervan was driekwart afkomstig uit buurland Zimbabwe.
De bevolking van het land bestaat hoofdzakelijk uit Tswana (79%), een etnische groep die de Bantoetaal Tswana spreekt en verdeeld is in acht belangrijke groepen. Er zijn ook kleine minderheden van Kalanga (11%), Basarwa (3%), Kgalagadi en blanken.
Religie.
In 2006 was ongeveer 70% van de bevolking christelijk. De meerderheid van de christenen belijdt het anglicanisme, methodisme of is lid van de United Congregational Church of Southern Africa. Verder zijn er kleine kerken, zoals de Nederlandse Hervormde Kerk van Botswana.
Talen.
De officiële taal van het land is het Engels, verder wordt er Mbukushu, Naro, Subiya, Tswana, Kalanga (150.000 sprekers), Afrikaans (20.000 sprekers), Herero (20.000 sprekers), Birwa (15.000 sprekers) en !Xóõ (4.000 sprekers) gesproken.
Economie.
Kleinschalige veeteelt en landbouw is voor het merendeel van de bevolking de belangrijkste bron van voedsel; vaak hebben slechts een paar mensen van een uitgebreide familie een betaalde baan, de rest zorgt voor het vee en de tuinbouwgewassen. Grootschalige veeteelt komt ook voor en de uitvoer van rundvlees en andere veeproducten is een belangrijke economische activiteit. Watertekort en het gebrek aan irrigatiefaciliteiten hebben de groei van de akkerbouw belemmerd, en slechts een klein percentage van het land is gecultiveerd.
De enige bekende mineralen in het land op het tijdstip van de onafhankelijkheid waren mangaan en enig goud en asbest. Sindsdien is er veel nikkel en koper aangetroffen, evenals zout en soda. Tevens zijn er steenkoolmijnen, evenals bronnen van antimoon, zwavel en platina. Toch zijn de drie diamantmijnen van Botswana het belangrijkste voor de economie en zij vertegenwoordigen een van de grootste diamantreserves in de wereld. De exploitatie is in handen van De Beers, waarvan Botswana mede-eigenaar (15%) is. Botswana versterkt zijn positie in de wereldhandel in diamanten, nadat De Beers in 2012 en 2013 de kwaliteitscontrole, het sorteren en de verkoop overplaatste naar Gaborone.
Hoewel de minerale rijkdom van Botswana het land tot een van de rijkste naties van zuidelijk Afrika heeft gemaakt, blijft de hoge werkloosheid een probleem. Botswana blijft zwaar afhankelijk van Zuid-Afrika vanwege zijn geheel door land omgeven positie. Veel Botswanezen vinden werk in de mijnen van Zuid-Afrika. Er zijn spoor- en wegverbindingen met Zuid-Afrika en Zimbabwe en Zuid-Afrika is de belangrijkste handelspartner voor importgoederen. De export van diamanten is veruit de grootste bron van inkomsten.
De vele wildparken trekken veel toeristen en zijn daarmee een niet te onderschatten inkomstenbron. Vooral de Okavangodelta is internationaal bekend. Hier loopt de rivier de Okavango dood in de Kalahariwoestijn waardoor een enorm groot en uniek natuurgebied is ontstaan.
Tot het begin van de wereldwijde kredietcrisis in 2008 had Botswana een van 's werelds hoogste economische groeipercentages sinds de onafhankelijkheid in 1966. Het was een van de armste landen ter wereld, maar in 2017 bedroeg het gemiddeld inkomen per hoofd van de bevolking zo’n US$ 18.000. Vanaf 2010 trad er een bescheiden economisch groeiherstel op maar de hoge groeicijfers van voorheen zijn niet bereikt. De terugval in de vraag naar diamant, maar ook water- en elektriciteitstekorten speelden een rol. In 2020 stond het land op plaats 35 van de 180 beoordeelde landen in de corruptieperceptie-index van Transparency International.
Hieronder enkele belangrijke economische gegevens:
Overheid.
Botswana is een parlementaire republiek met meerdere partijen, die onder de grondwet van 1966 opereert. Het land wordt geleid door een president, die zowel staatshoofd als regeringsleider is en een termijn van vijf jaar dient. Sinds 2018 is Mokgweetsi Masisi van de Botswaanse Democratische Partij de president van Botswana, als opvolger van zijn partijgenoot Ian Khama, die vanaf 2008 tien jaar lang president was. Er is een wetgevende macht die uit twee Kamers bestaat: er is een adviserend Huis van Leiders ("House of Chiefs") dat uit 15 zetels bestaat en waarin de stamhoofden van de grootste stammen zitting hebben. Daarnaast is er de Nationale Assemblée, bestaande uit 47 leden (40 gekozen, 7 benoemd door de president) met een ambtstermijn van 5 jaar.
De belangrijkste politieke partijen zijn de "Botswana Democratic Party" (BDP), "Botswana National Front" (BNF), "Botswana People's Party" (BPP) en de "Botswana Independence Party" (BIP).
Mensenrechten &amp; Democratie.
Botswana is een zeer democratisch land en stond na Mauritius en Kaapverdië op de derde plaats van meest democratische landen van Afrika. In 2018 stond het land op plaats 28 van de Democratie Index, en was daarmee een "onvolledige democratie". Op "burgerlijke vrijheden" scoorde het 9.12 van de 10,00 te behalen punten.
In Botswana is de doodstraf in het strafrecht opgenomen, al wordt deze zelden toegepast.
Bestuurlijke indeling.
Botswana is verdeeld in districten ("districts") met aan het hoofd een "district administrator". Zeven steden binnen de districten vallen niet onder het districtsbestuur en hebben een eigen bestuur. Deze hebben als city of town een andere aanduiding. De districten zijn verder verdeeld in subdistricten.
De leiders ("chiefs") van de diverse stammen oefenen invloed uit via de Tribal Administration. Hun macht is echter sinds 1966 sterk afgenomen maar zij genieten nog veel respect en gezag. 
Belangrijkste bevolkingskernen.
Zie voor een completer overzicht: plaatsen in Botswana.

</doc>
<doc id="26496" url="https://nl.wikipedia.org/wiki?curid=26496" title="Handle">
Handle



</doc>
<doc id="26497" url="https://nl.wikipedia.org/wiki?curid=26497" title="Reference">
Reference



</doc>
<doc id="26499" url="https://nl.wikipedia.org/wiki?curid=26499" title="Sub">
Sub



</doc>
<doc id="26500" url="https://nl.wikipedia.org/wiki?curid=26500" title="Masochisme">
Masochisme

Masochisme is het beleven van (seksueel) genot aan onderwerping of kleinering, waarbij het de "masochist(e)" erom gaat door de partner te worden verleid/gemanipuleerd en door hem/haar gedomineerd, gekweld of vernederd te worden. Een middel hiertoe is het toebrengen van pijn. (Wanneer iemand geen behoefte heeft gedomineerd te worden, maar wel opgewonden raakt door pijn, noemt men dit algolagnie.)
Als er door deze parafilie grote problemen ontstaan tussen de masochist en de omgeving, kan er sprake zijn van een psychische aandoening.
Etymologie.
De term masochisme werd in 1886 voor het eerst gebruikt door de Duitse arts Richard von Krafft-Ebing. Hij verwees hiermee naar de Oostenrijkse ridder en auteur Leopold von Sacher-Masoch (1836-1895), die in zijn roman "Venus im Pelz" (Venus in bont) beschrijft hoe de mannelijke hoofdpersoon een 'onbereikbare vrouw' ertoe verleidt hem tijdens seksuele spelletjes lichamelijk te kwellen.
Pijnbeleving.
Pijn, of in bredere zin lijden, is wat de masochist opzoekt, als grenservaring van de eigen lichamelijkheid. De stimulans die van pijn uitgaat is die van een (zinnelijke) waardering van het ontbreken van de pijn. Sterk uitgedrukt: wie voelt hoe het is om te sterven, waardeert het leven des te meer.
Levensdrift en doodsdrift (zie Freud) worden tegen elkaar uitgespeeld en hebben voor de masochist een (erotisch) stimulerende werking. 
Het genot van pijn haalt een masochist uit de aanmaak van endorfine in het lichaam. Dit natuurlijke chemische proces in het lichaam wat mensen beschermt voor te heftige pijnen is tevens een proces dat door een masochist als prettig wordt ervaren en dat zelfs verslavend kan werken. Bij een grote hoeveelheid endorfines die in het bloed vrijkomen als gevolg van de pijn die wordt gegeven, kan men zelfs in een soort trance raken. In deze trance wordt pijn niet meer waargenomen en raakt men in een diepontspannen toestand, waarin het reactievermogen vertraagt en praten of nadenken nauwelijks of niet meer mogelijk is. In een diepe trance kunnen zelfs verschijnselen optreden alsof men aan het "trippen" is. Voor een goed verloop in de aanmaak van endorfines is een goede dosering van de pijn nodig. Een vinger tussen de deur zal dus niet het gewenste prettige effect geven. Afkickverschijnselen van de endorfines openbaren zich vrij snel na een pijnspel, door middel van koude rillingen en schokken door het lichaam. 
Het genieten van pijn is voor de masochist vaak alleen mogelijk in combinatie met seksuele stimulatie. Men geniet niet van pijn door andere oorzaken, zoals Freud heeft gesuggereerd. Anders gezegd wil de masochist dat de pijn uit liefde wordt toegebracht, en is het genot van de ander hierin erg belangrijk (dan wel noodzakelijk).
Hypoxyfilie.
Hypoxyfilie of auto-erotische verstikking is een vorm van masochisme, waarbij de persoon seksueel opgewonden raakt door zuurstofgebrek – bijvoorbeeld door zich tijdens seksuele handelingen (zoals masturberen) op te hangen in een strop of door een plastic zak over het hoofd te doen. Het zuurstofgebrek gaat vaak gepaard met fantasieën over verstikking of verstikt worden door een minnaar. Hypoxyfilie is gevaarlijk omdat de persoon het risico loopt het bewustzijn te verliezen en daadwerkelijk te stikken.
Sadomasochisme.
Sadomasochisme (sm) is een combinatie van de begrippen sadisme en masochisme. Hiermee wordt, kort door de bocht, het liefdesspel van twee partners bedoeld: de één sadist en de ander masochist. Het is de vraag of het hier om een masochist en sadist in "zuivere vorm" gaat, of eerder om een modebegrip. Zoals hierboven omschreven is de masochist (zoals die ook naar voren komt in "Venus im Pelz") uit op manipulatie van de partner. Aangezien een sadist uit is op absolute overheersing van de partner, zou je in plaats van een liefdesspel een machtsstrijd tussen masochist en sadist krijgen. In haar boek "A Defence of Masochism" (1999) noemt Anita Phillips een sadist en een masochist dan ook wel "Een onmogelijk koppel".
Literatuur.
Anita Phillips, "A Defence of Masochism", (1999) ISBN 0571196977

</doc>
<doc id="26501" url="https://nl.wikipedia.org/wiki?curid=26501" title="71">
71

Het jaar 71 is het 71e jaar in de 1e eeuw volgens de christelijke jaartelling.

</doc>
<doc id="26502" url="https://nl.wikipedia.org/wiki?curid=26502" title="100">
100

Het jaar 100 is het 100e jaar in de 1e eeuw volgens de christelijke jaartelling.

</doc>
<doc id="26503" url="https://nl.wikipedia.org/wiki?curid=26503" title="101">
101

Het jaar 101 is het 1e jaar in de 2e eeuw volgens de christelijke jaartelling.

</doc>
<doc id="26504" url="https://nl.wikipedia.org/wiki?curid=26504" title="105">
105

Het jaar 105 is het 5e jaar in de 2e eeuw volgens de christelijke jaartelling.

</doc>
<doc id="26508" url="https://nl.wikipedia.org/wiki?curid=26508" title="Russische roebel">
Russische roebel

De Russische roebel (Russisch: российский рубль, "rassiejskiej roebl") is de munteenheid van Rusland. De roebel was ook gedurende 74 jaar (1917-1991) de naam van de munteenheid van de Sovjet-Unie en voorheen van het Russische Keizerrijk. Sinds 1992 bestaan onafhankelijke roebels in Rusland en Wit-Rusland ("zie" Wit-Russische roebel).
Munten en biljetten.
Eén roebel bestaat uit 100 kopeken.
Munten.
De moderne roebel wordt uitgegeven door de Centrale Bank van Rusland. Er zijn munten van 25 roebel (vier versies t.g.v. Sotsji 2014), 10 roebel, 5 roebel, 2 roebel, 1 roebel, 50 kopeken, 10 kopeken, 5 kopeken en 1 kopeke. Ongeveer 50% van de Russische munten worden in de Moskouse Munt geslagen, de andere helft in de Petrogradse Munt. De munten van 1 en 5 kopeke zijn buiten omloop gesteld en de munten van 10 en 50 kopeken worden zelden gebruikt. Er zijn tevens twee typen 10 roebelmunten in omloop: het ene type 10 roebelmunt is geslagen in bi-metaal, vergelijkbaar met de 1 en 2 euromunten. Het andere type wordt geslagen in vermessingd staal en is 5 millimeter kleiner dan de bi-metalen 10 roebelmunt. De bi-metalen 10 roebelmunten zijn doorgaans herdenkingsmunten en komen veel minder in omloop.
Biljetten.
Er zijn bankbiljetten van de volgende waarden:
Op roebelbiljetten staan onder meer de woorden "Biljet Banka Rossii" gedrukt.
Symbool.
Sinds december 2013 heeft de roebel een officieel teken. Het teken is te omschrijven als een cyrillische letter "Р" (/r/) met een liggend streepje. De bank selecteerde eerder vijf symbolen en via internet mocht de Russische bevolking haar voorkeur geven. Bank Rossii koos uiteindelijk uit deze kandidaat-symbolen. Vanaf 2014 verscheen het teken op muntgeld.
Geschiedenis.
Het woord "roebel" komt uit het Russische werkwoord "roebietj" (hakken). In de 13e eeuw werd in een van de grootste Russische steden, Novgorod, een grivna gebruikt als een soort munt (dit is nu de munteenheid van Oekraïne). Een grivna was gewoon een baar zilver van ongeveer 200 gram. Die was te kostbaar en werd vaak in tweeën gehakt: iedere helft was een "roebel": een afhaksel.
In de 15e eeuw begon men in Rusland echte munten van zilver te slaan. Kleine munten heetten "denga" (geld) en "kopejka" ("speertje", dit heeft te maken met het feit dat de afbeelding op de "kopejka" de afbeelding is van Sint Joris die de draak verslaat met een speer), de roebel was toen 100 kleine munten waard. In de 16e eeuw was 1 roebel gelijk aan 100 kopeken of 200 denga.
In 1704 heeft Peter de Grote de roebel gestandaardiseerd als een zilveren munt van 28 gram. Af en toe werden er ook roebels van koper of goud geslagen.
Van 1769 tot 1849 bestonden "zilveren roebels" en "roebels banknoten", ze werden allebei "roebel" genoemd, maar hun waarde kon onderling verschillen. Sinds 1897 was de waarde van de roebel aan het goud gekoppeld (0,774235 gram). De roebel had toen een waarde van 1,28 Nederlandse gulden of 2,67 Belgische of Franse frank.
De eerste roebel van de Sovjet-Unie werd in 1919 gedrukt als een bankbiljet. Na de hervorming van 1961 werd de nieuwe roebel (ter waarde van 10 oude roebels) officieel gelijkgesteld aan 0,987412 gram goud, maar het was niet mogelijk om de munten te ruilen voor goud. Nu bestaat er helemaal geen verband meer tussen de roebel en goud (de zg. goudstandaard).
In 1992 werd de Sovjet roebel (code: SUR) vervangen door de Russische roebel (code: RUR). Deze omwisseling had geen waardeverandering tot gevolg, want 1 SUR=1 RUR. Op 1 januari 1998 werd er, na een decennium van hyperinflatie, een nieuwe roebel ingevoerd waarbij 1 nieuwe roebel gelijk is aan 1000 oude roebels. Deze nieuwe roebel kregen de ISO-aanduiding RUB.
Geschiedenis aan de hand van bankbiljetten.
Een ideale manier om de monetaire stappen van Rusland en de Sovjet-Unie in beeld te brengen, is de vergelijking van verschillende biljetten. Door de geschiedenis heen drukte Rusland (op zichzelf of in de hoedanigheid van de Sovjet-Unie) verschillende generaties biljetten. Zij vormen unieke tijdsdocumenten van de geest waarin ze getekend en gedrukt zijn, en verraden door subtiele details (bijvoorbeeld de handtekening van de schatbewaarder, de waarde, het lettertype, de kleurencombinatie) een heel verhaal over hun context en achterliggende ideologie. In wat volgt wordt een overzicht gegeven van de verschillende biljetten, met uiteraard afbeeldingen als voorbeeld.
In de tijd van de tsaren (tot 1917) drukte men grote geldbrieven, met vermelding van het wapen van de Romanovs. De rechts afgebeelde biljetten van één en drie roebel zijn overdadig versierd, en dragen allebei het wapen van de tsaren.
In 1917 vond de Oktoberrevolutie plaats, en de tsaren werden afgezet. Dit had ook een effect voor het geldsysteem. Op rechts afgebeeld biljet van 250 roebel uit 1917 is nog wel de adelaar aanwezig, maar niet meer het volledige wapen van de Romanovs, en is de adelaar symbolisch 'ontkroond'. Merk wel op dat op dit biljet nog geen sprake is van het symbool van de Sovjets. Kenmerkend voor deze vroege Sovjetbiljetten is hun hoge waarde in vergelijking met vroeger. Waar de tsaren enkele roebels op grote brieven drukten, is de roebel nu dermate in waarde gezakt dat een even groot biljet 250 keer meer roebels waard is.
Op volgend voorbeeld, een biljet van 25 roebel uit 1922 is voor het eerst sprake van het Sovjetembleem. Wel nog zeer subtiel, maar toch merkbaar zijn op de voorkant van het biljet bovenaan hamer en sikkel aangebracht. Ook pas nu, en niet al in 1917, is uit de handtekeningen af te leiden dat ook de posten van gouverneur en schatbewaarder door nieuwe - waarschijnlijk communistisch gezinde - heren bezet worden. Op deze manier is het biljet van 1922 een mooi tijdsdocument dat de veranderingen en hervormingen in de prille Sovjetstaat op subtiele wijze laat merken.
Zoals gezegd werd het monetaire systeem in Rusland in 1961 hervormd. Volgend voorbeeld stamt uit deze tijd, en vertoont duidelijk kenmerken van de Sovjetgeest. Het biljet van 5 roebel uit 1961 draagt duidelijk hamer en sikkel op een prominente en zeer zichtbare plaats. Op de achterkant echter, is wat anders te merken. Hier werd immers een zeer duidelijke verwijzing gemaakt naar het biljet van vijf roebel uit de tsarentijd. Vergelijk deze achterkant met het biljet van drie roebel hierboven. In kleurgebruik, compositie en stijl zijn de overeenkomsten niet te ontkennen.
Vandaag de dag gebruikt Rusland nog steeds de roebel, maar in herwerkte versie. Hierboven werd reeds vermeld dat de Russische Federatie in 1998 een hervorming doorvoerde, om de hyperinflatie in te dijken en de roebel en hernieuwde kracht te geven. Het laatste biljetvoorbeeld stamt van voor deze hervorming, maar toont al de post-sovjetgeest van het 'nieuwe Rusland'. Wel zijn de tekenen van de inflatie duidelijk af te lezen. Het biljet is vijfduizend roebel waard, terwijl de voorgangers uit de Communistische periode slechts een fractie van deze waarde bezaten.
Wisselkoers.
Medio 1990 was de wisselkoers ongeveer US$ 1,60 voor één 1 roebel, maar tegen tegen het einde van het jaar was dit gedaald naar zo'n US$ 0,25 ofwel één dollar was gelijk aan vier roebels. Nog een jaar later was de koers verder gedaald naar 160 roebels/dollar. De handel in vreemde valuta was officieus, maar vanaf 1 juli 1992 werd het wel officieel mogelijk de roebel in buitenlandse valuta om te wisselen. De wisselkoers werd een maand vrijgelaten en in deze maand werd een evenwichtsprijs tussen vraag een aanbod gezocht. Vanaf 1 augustus 1992 is de wisselkoers vastgepind en de roebel kon binnen een bandbreedte van 7,5%, naar boven en naar beneden, fluctueren.
Op 10 november 2014 besloot de Centrale Bank van Rusland de koers van de roebel los te laten. Sinds het begin van het jaar is de roebel zo’n 30% in waarde gedaald versus de Amerikaanse dollar vanwege de dalende olieprijzen en de sancties als gevolg van de invasie in Oekraïne. De centrale bank zal niet langer interveniëren om de koers van de roebel binnen een 9 roebel bandbreedte te houden versus een valutamandje van de dollar en euro.

</doc>
<doc id="26517" url="https://nl.wikipedia.org/wiki?curid=26517" title="Prostitué">
Prostitué

Een prostitué, of voor een vrouw: prostituee, is iemand die binnen de prostitutiebranche seksuele handelingen verricht met een prostituant. Het woord komt van het Latijnse "prostituta", een samenstelling van "pro" ("voor(waarts)") en "statuere" ("neerzetten").
Seksuele handelingen.
Bij de aangeboden seksuele handelingen kan het gaan om aftrekken, orale seks, geslachtsgemeenschap of anale seks. Gebruik van een condoom vermindert het risico op overdracht van een seksueel overdraagbare aandoening (soa, geslachtsziekte). In de prostitutie zijn de meest voorkomende seksposities de missionarishouding, de amazonehouding en hondjeshouding. Geslachtsgemeenschap en anale seks worden sinds eind jaren tachtig altijd uitgevoerd met een condoom om de verspreiding van aids te voorkomen.
Mannen en vrouwen.
Traditioneel bestaat het beeld dat de meeste "prostituees" vrouwen zijn die hun diensten aan mannen, soms ook aan vrouwen of paren, aanbieden, maar er zijn ook mannelijke prostitués voor mannen, voor vrouwen en voor paren. Naar prostitutie door mannen is nog zeer weinig onderzoek gedaan. Dit blijkt ook moeilijk omdat er een veel groter taboe op rust dan op prostitutie door vrouwen.
Een man die zich tegen betaling beschikbaar stelt voor het plegen van seksuele handelingen wordt aangeduid als "prostitué". Een man die zich aan mannen aanbiedt (homoseksuele prostitutie) wordt "businessboy" of "escortboy" genoemd, een pejoratieve benaming is "schandknaap". Een man die zijn seksuele diensten aan vrouwen aanbiedt wordt aangeduid als gigolo.
De Nederlandse belangenvereniging PROUD geeft er de voorkeur aan prostitués aan te duiden met de bredere term sekswerker.
Dubbelleven.
Het beroep van prostitué is niet algemeen geaccepteerd. Mensen die werkzaam zijn als prostitué, maken om slutshaming te voorkomen vaak selectieve keuzes aan wie ze over hun werk vertellen. Daardoor leiden ze een dubbelleven. Sommigen combineren prostitutie als bijbaan met een studie.
Risico's.
Een risico voor een prostitué is het oplopen van een geslachtsziekte, zeker wanneer niet gebruikgemaakt wordt van een condoom. Eén tot twee procent van de vaginale interacties in de prostitutie gebeurt in België en Nederland zonder condoom. Bij orale seks loopt dat op tot 40%.
Economen hebben aangetoond dat prostituees vaak extra betaald worden als ze toegeven aan de vraag van cliënten om onveilige seks te hebben (dus zonder condoom). Tegen extra betaling wordt een 'girlfriend experience' aangeboden, waartoe tongzoenen en onveilige seks behoren. Uit studies in India en Mexico bleek dat deze premie kan oplopen tot 80%. Naast venerische ziektes kan dit ook leiden tot ongewenste zwangerschap van de prostituee.
Veel prostitués en prostituees worden het slachtoffer van (gewelds)misdrijven zoals beroving of verkrachting. Ook krijgen velen te maken met afpersing, in sommige landen door corrupte politieagenten, die in ruil hiervoor hun activiteiten gedogen.

</doc>
<doc id="26518" url="https://nl.wikipedia.org/wiki?curid=26518" title="Nadine Gordimer">
Nadine Gordimer

Nadine Gordimer (Springs (Zuid-Afrika), 20 november 1923 – Johannesburg, 13 juli 2014) wordt beschouwd als de belangrijkste Engelstalige schrijfster van de twintigste eeuw van Zuid-Afrika. In 1991 werd haar de Nobelprijs voor Literatuur toegekend, de eerste voor een Zuid-Afrikaans auteur.
Levensloop.
Haar vader was een Joodse juwelier die als dertienjarige uit Litouwen was geëmigreerd. Haar moeder was een Engelse. Nadine werd niet-joods opgevoed en ging naar een kostschool. Ze maakte een onbekommerde kindertijd en jeugd door binnen het beschermde milieu van de blanke Zuid-Afrikaanse minderheid. Haar moeder hield haar wegens ziekte jarenlang thuis van school. In feite was het de moeder die de dochter nodig had, in plaats van omgekeerd. Door dit geïsoleerde leven las Nadine alles wat ze in handen kreeg. Als negenjarige begon ze te schrijven en haar eerste kort verhaal publiceerde ze nog voor haar zestiende. Haar eerste verhalenbundel "Face to Face" publiceerde ze in 1949 en haar eerste roman "The Lying Days" (vertaald als De leugenachtige dagen) in 1953.
Nadine Gordimer bezocht heel wat privéscholen en ging studeren aan de Universiteit van de Witwatersrand in Johannesburg. Ze studeerde daar gedurende één jaar en brak toen haar studietijd af. Ook reisde ze veel in Afrika, Europa en de V.S.
Gordimer heeft bijna haar hele volwassen leven gewoond en geschreven in het door apartheid opgesplitste Zuid-Afrika. Er is sprake van een wisselwerking tussen Gordimers literaire oeuvre en de maatschappij waarin zij leeft. Ze laat enerzijds in haar werk zien een nauwkeurig observator te zijn van de mentaliteitsveranderingen in de maatschappij; tegelijkertijd wordt haar eigen perspectief, van waaruit ze schrijft, door de maatschappij beïnvloed.
In de jaren 50 behoorde Gordimer tot het vrijgevochten, marginale kringetje dat zonder scrupules de apartheidswetten negeerde en omging met zwarten. Er heerste het geloof dat apartheid wel zou verdwijnen als voldoende mensen de wet negeerden. Er was interraciale samenwerking op velerlei gebied, maar de beteugeling door de staat werd evenwel intenser. De ontnuchtering kwam met de massale arrestaties (vanaf 1956) en het verbod op het ANC in 1960.
Gordimers voortdurende inzet voor vrijheid van meningsuiting was er de oorzaak van dat haar werk van tijd tot tijd in eigen land werd verboden.
In de jaren 60 werd de zwarte verzetsbeweging radicaler. (Zo was er de eerste golf van industriële sabotage, die een rol speelt in "De bourgeoiswereld van vroeger", 1966.) Het Pan-Africanist Congress werd in 1959 opgericht en wilde niet weten van blanke steun. Gordimer voelde zich dubbel gemarginaliseerd: door de blanken omwille van haar verzet tegen apartheid, door de zwarten omwille van haar huidskleur.
De marginalisering van progressieve blanken, zoals Gordimer, werd nog intenser met de 'black consciousness'-beweging in de jaren 70. Deze beweging beklemtoonde dat de zwarten ook psychologisch bevrijd moesten worden. Progressieve blanken hadden dat verhinderd door telkens weer in hun naam te spreken en te handelen. Gordimer leerde aanvaarden dat de zwarten zelf hun toekomst moeten maken: het toekomstige Zuid-Afrika dat niet meer naar ras is ingedeeld, zal door de zwarte meerderheid worden geleid op basis van één stem per persoon.
In de late jaren 80 komt er weer wat samenwerking tussen zwarten en blanken in de verzetsbeweging. Gordimer wordt assertiever. Haar faam als schrijfster gaat ze gebruiken om politieke groeperingen te steunen. Haar engagement blijkt echter vooral uit haar bereidheid om zwarte schrijvers te helpen, te evalueren, te bekritiseren. Ze geeft ook geld aan allerlei culturele doelen en organisaties. Ook vecht ze tegen de Zuid-Afrikaanse censuurwet.
Maar Gordimers werkelijke engagement is dat van haar schrijven. In interviews beklemtoont ze dat ze geen propagandiste is die anderen van haar politieke ideeën wil overtuigen. Ze wil daarentegen als schrijfster de werkelijkheid op integere wijze verkennen en de verborgen aspecten blootleggen. Ze is vooral begaan met de gedachten en emoties van mensen in een conflictsituatie. Maar in Zuid-Afrika worden de persoonlijke levensomstandigheden sterk door de apartheid beïnvloed. Gordimer analyseert scrupuleus de persoonlijke en sociale verhoudingen in haar maatschappij. Door haar onverschrokken zoektocht naar de waarheid confronteert ze op haar manier de apartheid. Het is haar aparte vorm van engagement.
Ze laat in haar werk ook zien dat 'apartheid' geen star, statisch begrip is, maar iets wat voortdurend in ontwikkeling is. De werkelijkheid in haar boeken is dan ook nooit zwart-wit, maar beschrijft het tal van grijze tussengebieden. Bij de bestudering van Gordimers gehele oeuvre is ook te zien hoe haar ideeëngoed en ethisch bewustzijn zich ontwikkelen. In 1974 ontving zij de Booker Prize voor haar roman "Een dode zwarte man" (The Conservationist) en in 2002 de Primo Levi Award.
In 1991 ontving zij de Nobelprijs voor Literatuur, vanwege de ironische en inzichtelijke manier waarop ze schrijft over maatschappelijk onrecht. Haar werk verscheen in meer dan 30 talen.
Nadine Gordimer ontving de hoge Zuid-Afrikaanse Orde van de Ster van het Zuiden.
Citaten.
"Is het niet hetzelfde eeuwenoude verlangen naar onsterfelijkheid dat gelijk is aan onze wensen allerlei menselijke grenzen te overschrijden? Het gevoel dat als je daarin slaagt, je het overschrijden van onze levensgrens bereikt: onze dood."
"In: De bourgeoiswereld van vroeger"
"Er is altijd iemand bij die niemand zich herinnert. Op de groepsfoto hebben alleen degenen die beroemd of berucht zijn geworden of wier gezicht achterhaald kan worden door middel van samen doorgemaakte ervaringen een plaats in die ruimte en tijd, op een glimmend plat vlak." "In: Niemand die mij vergezelt"
"Het schrijven van een kort verhaal is een poging om uit een situatie in de buitenwereld of de innerlijke wereld de tot leven wekkende druppel - zweet, traan, zaad, speeksel - te destilleren die intensiteit aan het papier meedeelt, er een gat in brandt."

</doc>
<doc id="26519" url="https://nl.wikipedia.org/wiki?curid=26519" title="Ljoedmila Roedenko">
Ljoedmila Roedenko

Ljoedmila Vladimirovna Roedenko (Russisch: Людмила Владимировна Руденко, Oekraïens: Людмила Володимирівна Руденко) (Loebni (bij Poltava, nu Oekraïne), - Leningrad, 5 maart 1986) was een Oekraïense wereldkampioen en grootmeester in het schaken voor vrouwen.
Haar vader leerde haar schaken toen ze 10 jaar oud was, maar haar liefde ging eerst uit naar het zwemmen. Pas in 1925 toen ze in Leningrad woonde, legde ze zich toe op de schaaksport. In 1944 werd ze kampioen van Leningrad, in 1950 werd ze vrouwen-meester en won ze het toernooi om het wereldkampioenschap schaken voor vrouwen. In 1952 raakte ze die titel weer kwijt door een match tegen Jelizaveta Bykova te verliezen. In 1976 werd ze vrouwen-grootmeester. Ze droeg het Ereteken van de Sovjet-Unie.
Grigori Löwenfisch was een van haar trainers.
In 2002 werd het Ludmila Roedenko Memorial gehouden, winnares was Sandoegatsj Sjajdoellina.

</doc>
<doc id="26520" url="https://nl.wikipedia.org/wiki?curid=26520" title="Wereldoorlog II">
Wereldoorlog II



</doc>
<doc id="26522" url="https://nl.wikipedia.org/wiki?curid=26522" title="Wadden">
Wadden



</doc>
<doc id="26525" url="https://nl.wikipedia.org/wiki?curid=26525" title="Horst Wessellied">
Horst Wessellied

Het Horst Wessellied was de officiële partijhymne van de NSDAP. Het eerste couplet van het Horst Wessellied vormde van 1933 tot 1945 samen met het eerste couplet van het Deutschlandlied, het Duitse volkslied. Het Horst Wessellied werd na het Deutschlandlied gespeeld. Het lied is geschreven door Horst Wessel (1907-1930) op een veel oudere melodie. Horst Wessel was een officier in de Sturmabteilung (SA), de paramilitaire organisatie van de NSDAP. Hij werd door een communistisch doodseskader doodgeschoten voor zijn huis. In een andere verklaring werd hij omgebracht toen zijn huurbazin verhaal liet halen voor een grote huurachterstand. Nazileider en propagandist Jozef Goebbels zag in hem een bruikbaar symbool als martelaar (hij zou "gevallen" zijn in de strijd tegen het communisme) en maakte daar werk van. Het lied werd ook de officiële partijhymne van de NSDAP. Sedert 1945 is het in Duitsland en sedert 1947 in Oostenrijk verboden het lied, in welke vorm dan ook, ten gehore te brengen.
Melodie.
Omdat de melodie in vele liedjes gebruikt werd is de oorsprong verre van duidelijk. Het is in ieder geval niet afkomstig uit de opera "Joseph" van Étienne Nicolas Méhul uit 1807. Waarschijnlijk heeft Wessel de melodie overgenomen van een lied uit de Eerste Wereldoorlog, "Vorbei, vorbei, sind all die schönen Stunden".

</doc>
<doc id="26527" url="https://nl.wikipedia.org/wiki?curid=26527" title="Beitel">
Beitel

Een beitel is een langwerpig stuk gereedschap van metaal, veelal van staal (of deels van staal), dat tot doel heeft materiaal te verwijderen.
Een beitel voor handmatige houtbewerking heeft meestal een houten of kunststoffen handvat ook wel hecht genoemd en heeft aan het uiteinde een scherpe snede. Ook schaafbeitels, onderdeel van een schaaf, dienen voor handmatige houtbewerking. 
Verder zijn er beitels voor onder andere steen- en metaalbewerking. Ook onderdelen van machines die dienen om materiaal te verwijderen kunnen "beitels" genoemd worden.
Geschiedenis.
Reeds in de prehistorie maakte de mens gebruik van beitels, die onder meer van materialen konden zijn als steen en bot.
Houtbewerking met de hand.
Houtbeitels worden als handgereedschap in het algemeen in de houtbewerking gebruikt om te kunnen steken of te hakken. Aan de toepassing ontleent ieder type houtbeitel zijn vorm. Houtbeitels kunnen qua hoofdverdeling onderscheiden worden in hakbeitels, steekbeitels en gutsen. Alle beitels zijn voorzien van een heft van hout of kunststof, ook wel een hecht genoemd. Het heft omvat een metalen blad dat (vrijwel altijd) aan één zijde scherp toeloopt, het schuin toelopende deel heeft de vouw; het uiteinde zelf heet de snede. Bij het minder scherp worden kan de beitel opnieuw worden gewet met een wetsteen; bij beschadiging opnieuw worden geslepen met een slijpsteen. De hoek waaronder de houtbeitel wordt geslepen (de slijphoek) en gewet, is belangrijk en kan variëren per type beitel. In het algemeen geldt hiervoor: Hoe kleiner de slijphoek, des te beter de beitel snijdt, echter des te eerder hij beschadigd raakt.
Hakbeitel.
Met een hakbeitel kan met gebruikmaking van een houten hamer een gat in het hout worden gehakt, bijvoorbeeld om bepaalde houtverbindingen te maken. Hakbeitels hebben een slijphoek van 35 tot 40 graden en worden onderverdeeld in vermoorbeitels en schietbeitels. De vermoorbeitel is 6 tot 50 mm breed en deze wordt onder meer gebruikt om gaten in raam- en kozijnhout te kunnen hakken. De schietbeitel wordt gebruikt om smalle diepe gaten mee te hakken. Het heeft daarom een dik blad dat dubbel geslepen is zodanig dat het een dubbele vouw heeft. Schietbeitels zijn (meestal) 6 tot 10 mm breed.
Steekbeitel.
Een steekbeitel wordt gebruikt om hout af te steken, bijvoorbeeld tijdens het maken van een halfhoutverbinding. De steekbeitel heeft met 25 tot 30 graden een scherpere slijphoek dan een hakbeitel. Steekbeitels zijn er (veelal) in de breedtematen van 3 tot 50 mm. Ook hakwerk kan met de steekbeitel echter dient men op te letten de beitel niet te verbuigen.
Sloopbeitel.
Een sloopbeitel heeft een scherpe snede aan het uiteinde en één aan een lange zijde. De andere lange zijde is stomp, zodat op deze zijde gehamerd kan worden. Met de scherpe zijkant kan overbodig hout weggeschraapt worden voor het maken van bijvoorbeeld pen- en -gatverbindingen. De beitels zijn zo stevig dat ze ook gebruikt worden voor het splijten van kleinere stukken hout. Sloopbeitels worden meestal met een kunststof houder met riemklem geleverd in verband met snijgevaar en het scherp houden van de scherpe zijkant.
Guts.
Holle beitels ofwel gutsen zijn er in twee hoofdtypen: de steekguts en de vermetguts. Een steekguts heeft de geslepen snede aan de holle binnenkant, voor het recht afsteken van diepe gaten. Voor het steken van gootvormige groeven en holstaande vlakken wordt een vermetguts gebruikt, die geslepen is aan de bolle achterkant. De slijphoek is circa 30 graden voor gutsen.
Burijn.
Een burijn is een (in zijn dwarsdoorsnede) V-vormige beitel voor hout- of metaalbewerking (bijvoorbeeld kopergravure). Gewoonlijk is de burijn aan de buitenzijde geslepen.
Schaafbeitel.
In diverse andere gereedschappen en machines voor houtbewerking vinden we ook beitels, maar dan als onderdeel. Onder meer kennen schaven, zoals de blokschaaf, een schaafbeitel. 
Steenbeitel voor handbewerking.
Steenbeitels worden gebruikt voor sloopwerkzaamheden in bijvoorbeeld beton en baksteen en voor het bewerken van natuursteen. Anders dan bij een houtbeitel is een steenbeitel doorgaans aan beide zijden geslepen, een enkele uitzondering bij beitels voor zeer zachte steensoorten daargelaten. 
Vroeger waren deze beitels altijd uit één materiaal, maar tegenwoordig wordt veel gewerkt met steenbeitels die een gesoldeerd inzetstuk van Widia (wolfraamcarbide) hebben. Dit maakt dat de beitels veel minder snel slijten, al zijn ze wel gevoeliger voor breuk door te hard slaan, met name als er een stalen moker of vuist gebruikt wordt.
In machines.
Machines kunnen ook verspanende onderdelen bevatten die "beitels" genoemd worden.
Houtbewerking.
In machines voor houtbewerking (bijvoorbeeld een machine als de vlakbank) wordt wel van "beitels" gesproken voor lang-gerekte, verspanende onderdelen. Die zien er wel heel anders uit dan beitels voor handbewerking: het zijn lang-gerekte delen van metaal die roteren, en een scherpe lange kant hebben die het hout afnemen, in korte spaanders.
Metaalbeitel.
Beitels voor metaalbewerking worden meestal in een machine gebruikt, zoals in een metaaldraaibank. Vanzelfsprekend moet een beitel voor metaalbewerking zeer hard zijn. Als de temperatuur oploopt, kan de beitel vervormen. Soms is het daarom nodig dat de beitel gekoeld wordt met een speciale vloeistof. Meestal is dat boorolie: een mengsel van speciale olie met water in een bepaalde verdunning waardoor ijzer en staal niet al snel na de bewerking gaat roesten.
Overige toepassingen.
Bij boringen in gesteente zoals in de olie-industrie wordt gebruikgemaakt van boorbeitels.

</doc>
<doc id="26537" url="https://nl.wikipedia.org/wiki?curid=26537" title="Richatstructuur">
Richatstructuur

De Richatstructuur ("Guelb el-Richat") is een natuurfenomeen dat zich ongeveer 40 kilometer ten noordoosten van Ouadane in de Maur Adrar-woestijn in Mauritanië (Noordwest-Afrika) bevindt.
Geologie.
Eerst werd gedacht dat het om een meteorietinslag ging, vanwege de cirkelvorm. Later onderzoek wees erosie aan als oorzaak. Een domestructuur van hard vulkanisch gesteente is vlak geërodeerd, waardoor de verschillende gesteentelagen eronder zijn blootgelegd en een cirkelvormig patroon ontstond.
Verder onderzoek van Canadese geologen in 2005 leidde tot de hypothese dat het een magmatisch lichaam is, daterend uit het Krijt-tijdvak, dat in ringen bedekt werd door een silica-houdende breccie en afzettingen van kalksteen en dolomiet. Door de voortdurende vulkanische activiteit in de vorm van ringvormige dikes met de productie van voornamelijk alkalisch uitvloeiingsgesteente (andesiet en trachiet) als gevolg, zou een bijzondere vorm van karstificatie zijn opgetreden. Hierbij zou een radiaal patroon van diaklazen (scheuren) ontstaan zijn waardoor de bovenliggende breccie en kalksteen in cirkelvormige lagen wel of niet erodeerde, afhankelijk van de competentie van het gesteente. Eenzelfde proces is zichtbaar op de Montserrat in Spanje.

</doc>
<doc id="26539" url="https://nl.wikipedia.org/wiki?curid=26539" title="Chilantaisaurus">
Chilantaisaurus

Chilantaisaurus is een geslacht van grote, ongeveer zes ton zware, uitgestorven vleesetende theropode dinosauriërs. De typesoort is Chilantaisaurus tashuikouensis.
"Chilantaisaurus" is in 1964 benoemd en beschreven door Hu Show-Yung. De geslachtsnaam verwijst naar de locatie Jilantai in Binnen-Mongolië. Het holotype IVP AS 2884 bestaat uit delen van de achterpoten en het bekken. Het dijbeen is honderdtwintig centimeter lang, het formaat van een tyrannosauride.
"Chilantaisaurus" is een van de weinige grote theropoden uit het Vroeg-Krijt (Barremien-Aptien). Enkele anderen zijn "Baryonyx" en "Acrocanthosaurus". "Chilantaisaurus" was de enige uit Azië. Hij vertoont kenmerken van zowel de "Allosauridae" als de "Tyrannosauridae" maar wordt tegenwoordig meestal in de Spinosauroidea geplaatst. De vondst is echter erg fragmentarisch en het is beweerd dat de kenmerken die "Chilantaisaurus" met de Spinosauroidea deelt, geen synapomorfieën zijn en dus geen aanwijzing voor een verwantschap. Men rekent hem in ieder geval tot de Tetanurae. Volgens een studie van Roger Benson uit 2009 zou hij behoren tot de Neovenatoridae en dus inderdaad geen spinosauroïde zijn.
Naast de typesoort zijn er nog andere soorten beschreven: "C. sibiricus", een slecht bekende soort; "C. maortuensis", die in 2009 aan een apart geslacht werd toekend: "Shaochilong" en "C. zheziangensis" waarvan het holotype vermoedelijk in feite bestaat uit resten van een therizinosauriër. 

</doc>
<doc id="26542" url="https://nl.wikipedia.org/wiki?curid=26542" title="Laser 558">
Laser 558

De zeezender Laser 558 zond radio uit vanaf het zendschip "MV Communicator", dat in de nabijheid van het zendschip "Ross Revenge" van Radio Caroline verankerd lag voor de Engelse kust. Er werd op 19 januari 1984 met testuitzendingen begonnen en op 20 april 1987 werd met alle uitzendingen gestopt. Gebruikte frequenties waren 558 kHz en 576 kHz middengolf. Het Department Of Trade and Industry van het Verenigd Koninkrijk stuurde een patrouilleboot, de "Dioptric Surveyor", naar een plaats tussen de Communicator en Ross Revenge om deze twee schepen te bespieden. Deze actie Eurosiege 85 was bedoeld om de medewerkers aan boord, van de bevoorrading en alle sponsors van de Laser 558 en Radio Caroline in hun bezigheden te ontmoedigen en zo de twee zeezenders te laten stoppen.

</doc>
<doc id="26544" url="https://nl.wikipedia.org/wiki?curid=26544" title="Allosaurus">
Allosaurus

Allosaurus is een geslacht van uitgestorven grote vleesetende theropode dinosauriërs, behorend tot de groep van de Carnosauria, dat tijdens het Laat-Jura, 150 miljoen jaar geleden, leefde in het gebied van het huidige Noord-Amerika en Portugal.
"Allosaurus" werd in het midden van de negentiende eeuw in de Verenigde Staten ontdekt. Hij kreeg in 1877 van de Amerikaanse paleontoloog Othniel Charles Marsh zijn naam, die zoiets als 'afwijkende sauriër' betekent. De eerstbenoemde typesoort is Allosaurus fragilis. Later werden er nog vijftien andere soorten van "Allosaurus" benoemd. Tegenwoordig denken de onderzoekers dat het bij de meeste daarvan toch om "A. fragilis" gaat of om heel andere dinosauriërs. Sommige wetenschappers geloven zelfs dat "A. fragilis" de enige echte soort is. Er zijn vele honderden fossielen van "Allosaurus" ontdekt, ook een aantal bijna complete skeletten. Hierdoor weten we goed hoe het dier eruitzag.
"Allosaurus" was een groot roofdier dat wel dertien meter lang werd en vier ton zwaar. Toch was hij niet héél zwaargebouwd en hij kon vermoedelijk hard rennen. Hij was warmbloedig en had erg goede longen die hem een groot uithoudingsvermogen gaven. Het kan zijn dat de jongen door een primitief verenkleed warm gehouden werden maar de volwassen dieren hadden in ieder geval een geschubde huid. "Allosaurus" liep op zijn achterpoten. Het lichaam werd in evenwicht gehouden door een lange staart. De voorpoten waren kort maar droegen wel krachtige klauwen aan hun drie vingers. Hij had een beweeglijke nek met een vrij kleine langwerpige kop die lichtgebouwd maar toch stevig was. Daarin stonden lange rijen kleine gekromde tanden, waarmee hij prooidieren kon verwonden. "Allosaurus" joeg op grote planteneters zoals "Camptosaurus" en "Stegosaurus". Misschien viel hij in groepen ook reusachtige langnekkige dinosauriërs aan, sauropoden als "Diplodocus", "Apatosaurus" en "Brachiosaurus". De geleerden zijn het er niet over eens of "Allosaurus" intelligent genoeg was om zo samen te werken. In zijn leefgebied kwamen ook andere roofsauriërs voor maar "Allosaurus" was onder deze theropoden het talrijkst.
"Allosaurus" is het grootste bekende landroofdier uit het Jura en daarom een van de bekendste dinosauriërs, die vaak in boeken en films voorkomt. Vroeger werd hij daarin fout afgebeeld met een opgerichte houding en een over de grond slepende staart. In het echt werden rug en staart horizontaal gehouden.
Naamgeving en vondsten.
Een veelheid aan geslachten.
De eerste fossielen van "Allosaurus" werden vermoedelijk in de jaren zestig van de negentiende eeuw ontdekt bij Middle Park in Colorado in lagen van de Morrisonformatie uit het Tithonien-Kimmeridgien, ongeveer 150 miljoen jaar oud; ze werden door de plaatselijke bevolking aangeduid als 'versteende paardenhoeven'. In 1869 kocht de verzamelaar Ferdinand Vandiveer Hayden daar een van die hij opstuurde naar Joseph Leidy. Leidy determineerde het 125 millimeter lange specimen, USNM 218, als de helft van een staartwervel, die hij in 1870 voorlopig toewees aan het in Europa ontdekte geslacht "Poekilopleuron" als een "Poicilopleuron valens", waarbij hij dus bij vergissing de oorspronkelijke naam iets wijzigde. Hij gaf echter ook aan dat als de soort te afwijkend van dit geslacht mocht blijken er een eigen geslacht aan toegekend kon worden: "Antrodemus". In 1873 besprak hij "Poicilopleuron" opnieuw maar gaf de naam "Antrodemus" bij een afbeelding van het fossiel; meestal wordt aangenomen dat de naamgeving daarmee een feit was. Deze naam verwierf echter geen algemene bekendheid.
In 1877 benoemde professor Othniel Charles Marsh, een fossiel, holotype YPM 1930, tot de soort "Allosaurus fragilis". De geslachtsnaam betekent 'andere sauriër', vanuit het Klassiek Griekse ἄλλος ("allos"), 'ander' of 'verschillend' en σαῦρος ("sauros"), 'hagedis', vermoedelijk — Marsh gaf geen etymologie — een verwijzing naar het feit dat de wervels afweken van die van andere toen bekende sauriërs. De soortaanduiding betekent 'breekbaar' in het Latijn, een verwijzing naar de lichte bouw van de wervels. Het holotype was door Benjamin Franklin Mudge bij Garden Park in Colorado gevonden in "Felch Quarry 1" en bestond uit drie wervels, een stuk rib, een tand, een teen, en de schacht van het rechteropperarmbeen.
Marsh had een rivaal, Edward Drinker Cope. Beide geleerden probeerden in hun beruchte "Bone Wars" elkaar de loef af te steken in het benoemen van zo veel mogelijk soorten. Ook bij "Allosaurus" leidde dit ertoe dat licht verschillende fragmentarische fossielen een eigen soort of geslacht kregen toebedeeld. Zo benoemde Marsh in 1878 "Allosaurus lucaris" (YPM 1931) en "Creosaurus atrox" (YPM 1890); in 1884 "Labrosaurus ferox" (op grond van USNM 2315, een misvormde onderkaak zonder voorste tanden) — in 1896 zou hij een ander fossiel "Allosaurus ferox" noemen. Cope maakte in 1877 een vondst van acht tanden (AMNH FRC 5780) een soort van "Laelaps", "L. trihedron"; in 1878 een groot specimen, AMNH 5767 bestaande uit drie wervels, een ravenbeksbeen en een middenvoetsbeen, tot "Epanterias amplexus". Die geslachten werden soms weer door andere geleerden gebruikt om nieuwe soorten aan toe te wijzen, meestal op basis van slecht materiaal. Zo werd "Megalosaurus meriani", een tand gevonden in Zwitserland, in 1926 door toedoen van Friedrich von Huene een "Labrosaurus meriani" en in 1991 door George Olshevsky een "Allosaurus meriani". In 1920 benoemde Werner Janensch een "Labrosaurus stechowi". In beide gevallen gaat het vermoedelijk om tanden van "Ceratosaurus". In 1911 benoemde Richard Swann Lull een wervel van "Dryptosaurus", USNM 3049, als "Creosaurus potens"; in 1914 Anatoli Nikolajewitsj Rjabinin een middenvoetsbeen van "Chilantaisaurus" uit Siberië als "Allosaurus sibiricus". Ook kwam het voor dat Marsh zelf resten van een ander geslacht voor die van "Allosaurus" of "Labrosaurus" aanzag; in 1888 schiep hij een "Allosaurus medius" op grond van een tand van wellicht "Dryptosaurus", in 1896 een "Labrosaurus sulcatus" op basis van een tand van "Ceratosaurus". Omgekeerd gebeurde het ook dat Marsh resten van "Allosaurus" interpreteerde als die van een heel ander geslacht. Zo benoemde hij in 1879 voor het geslacht "Camptonotus" mede een "Camptonotus amplus", een vermeende planteneter, op grond van een voet van "Allosaurus". Toen de geslachtsnaam "Camptonotus" al bezet bleek, werd dit in 1885 herbenoemd tot "Camptosaurus amplus".
Betere vondsten.
Op den duur kwamen ook meer complete fossielen boven water die een veel beter beeld van het dier gaven. In 1883 vond Marshall P. Felch voor Marsh bij Garden Park een bijna volledig skelet dat de basis kon vormen voor een veel nauwkeuriger beschrijving. Cope had in dit opzicht minder geluk: een van zijn verzamelaars, H.F. Hubbell, vond in 1879 een zeer gaaf specimen bij Como Bluff in Wyoming maar Cope prepareerde de vondst nooit. Pas na zijn dood werd in 1903 het belang van het exemplaar, tegenwoordig AMNH 5735, onderkend en het werd in 1908 tentoongesteld in het "American Museum of Natural History", in een pose alsof het op het punt staat zich tegoed te doen aan het karkas van "Apatosaurus". De beroemde paleontologisch illustrator Charles Knight verwerkte het tafereel in een van zijn schilderijen. Het skelet was het eerste van een grote uitgestorven theropode — de huidige vogels zijn ook Theropoda — dat in zijn geheel opgesteld werd; het is, mede daardoor, echter nooit wetenschappelijk beschreven.
Al snel begon het andere onderzoekers duidelijk te worden dat er een overdaad aan taxa benoemd was. Samuel Wendell Williston beweerde dat al in 1878 en stelde in 1901 dat "Creosaurus" een jonger synoniem was van "Allosaurus" omdat het er niet van te onderscheiden viel. In 1920 begreep Charles Whitney Gilmore in het kader van een veel gedetailleerdere herbeschrijving dat de naam "Antrodemus" in principe prioriteit had boven "Allosaurus". Buiten de technische literatuur werd de naam "Antrodemus" echter zelden gebruikt, daarbinnen echter de meeste soorten tot dat geslacht herbenoemd; ook "Labrosaurus" werd niet meer gebruikt. In 1976 liet James Henry Madsen in de meest grondige beschrijving van het geslacht tot nu toe de officiële naam weer met de populaire naam samenvallen door te stellen dat "Antrodemus" door de slechte kwaliteit van het fossiel een "nomen dubium" was, zodat het geen prioriteit ten opzichte van "Allosaurus" kon hebben aangezien niet vastgesteld zou kunnen worden welke andere fossielen tot hetzelfde taxon behoren.
In de jaren zestig nam het aantal bekende "Allosaurus"-fossielen explosief toe door het uitgraven van de "Cleveland-Lloyd Dinosaur Quarry" in Utah, van welke staat "Allosaurus" in 1988 het officiële staatsfossiel werd. Een enorme hoeveelheid losse dinosauriërbeenderen was hier opeengehoopt; meer dan tienduizend zijn er geborgen. De meeste behoorden aan "Allosaurus fragilis" waarvan minstens zesenveertig individuen aanwezig waren, van jong tot oud. Hele skeletten of schedels ontbraken maar doordat het dier al van andere vondsten bekend was, bleek het niet moeilijk die weer bij elkaar te voegen. Het uit elkaar vallen van de schedel maakte het eenvoudiger de delen daarvan apart te bestuderen. Het is tot nu toe onmogelijk gebleken een sluitende verklaring te vinden voor de tafonomie, de fossiliseringsomstandigheden die zulk een opmerkelijke opeenhoping van botten veroorzaakt zouden kunnen hebben, maar ze maken "Allosaurus" met een totaal van zo'n zestigtal ontdekte exemplaren in ieder geval tot de best bekende niet-vliegende uitgestorven theropode op "Coelophysis" na.
In de jaren negentig werden er opnieuw wegens hun volledigheid belangrijke exemplaren van "Allosaurus" gevonden. De bekendste daarvan is MOR 693 ofwel "Big Al", in 1991 door Kirby Siber gevonden in Wyoming. Nog completer is "Big Al 2", waarvan ruim vijfennegentig procent van het skelet bekend is.
Is "A. fragilis" de enige valide naam?
Eind jaren negentig begon men ook de traditionele soorten samen te voegen met als gevolg dat volgens sommige geleerden alleen de oorspronkelijke typesoort "Allosaurus fragilis" overbleef. Een lang vermoed onderscheid met "A. atrox", die een langere snuit zou hebben, bleek bij nader onderzoek niet te bestaan: de snuit van "A. fragilis" was door Gilmore te kort gereconstrueerd en andere detailverschillen waren een geval van individuele variatie. Ook de hypothese van Donald Henderson uit 1998 dat vormen met langere snuiten relatief veel langere tanden zouden hebben, kon niet worden bevestigd. De situatie wordt echter sterk gecompliceerd door een aantal omstreden en nieuwe taxa. Dit betreft allereerst het bestaan van mogelijke andere geldige soorten in "Allosaurus". In 1925 benoemde Janensch een stuk scheenbeen van een ongeveer tien meter lange theropode, gevonden in Duits-Oost-Afrika, HM 67, als "Allosaurus tendagurensis". Hoewel het hier vermoedelijk geen exemplaar van "Allosaurus" betreft, is er nooit een vervangend geslacht benoemd. Sommigen behandelen het taxon als een "nomen dubium", andere als een valide soort.
In 2000 stelde Daniel Chure in zijn proefschrift dat er een tweede soort zou bestaan die hij "Allosaurus jimmadseni" noemde, gebaseerd op specimen DINO 11541, gevonden op 15 juli 1990 door George Engelmann. De naam, waarvan de soortaanduiding Madsen eert, werd in 2006 gepubliceerd maar bleef voorlopig een onbeschreven "nomen nudum". De realiteit van de soort "A. jimmadseni" is onzeker; de vondsten die Chure aan deze soort toewees, stammen uit iets oudere lagen van de Morrison, de "Salt Wash Member", en het kan zijn dat de naam dezelfde populatie aanduidt maar dan in een vroegere evolutiefase. In 2009 vond Mark Loewen in een morfometrische analyse dat de individuen die Chure aan "A. jimmadseni" had toegewezen inderdaad een samenhang in eigenschappen toonden maar kreeg dat resultaat alleen indien hij de stand van het jukbeen daarin meenam, een kenmerk waarvan Kenneth Carpenter in 2011 stelde dat het erg variabel was in de populatie van "A. fragilis". In 2020 benoemde Chure "A. jimmadseni" alsnog formeel.
In hetzelfde proefschrift benoemde Chure een "Allosaurus robustus", een naam voor een specimen uit het Krijt van Australië, NMV Pl50070, de zogenaamde 'dwergallosaurus'. De naam bleef een "nomen nudum" en de identificatie wordt tegenwoordig algemeen afgewezen. In 2006 benoemde een Portugees team fossielen uit hun land, waaronder holotype ML415, als "Allosaurus europaeus". Een ander Portugees team dat een tweede vindplaats van "Allosaurus" uitgroef, concludeerde echter in 2007 dat "A. europaeus" een jonger synoniem van "A. fragilis" was. In 2010 hernoemde Gregory S. Paul de Portugese "Lourinhanosaurus" tot een "Allosaurus antunesi". In ieder geval geen geldige soort is "A. whitei", door Stephan Pickering in 1995 benoemd voor AMNH 666 in een poging de 'atrox'-vormen een betere naam en een nieuw type te geven: het is een "nomen vanum" en daarbij zeker een jonger synoniem van "A. fragilis". Ook niet valide is "A. carnegeii" (sic), een naam bedacht door Eric Levin, die in 2003 alleen gebruikt is op de omslag van een tijdschrift.
Een tweede probleem wordt gevormd door de vraag of zeer grote exemplaren tot "Allosaurus" behoren, al dan niet tot "A. fragilis", of een apart geslacht vormen. In 1950 beschreef John Willis Stovall, verwijzend naar een in 1941 door Grace Ernestine Ray benoemde vondst, een nieuw geslacht en soort "Saurophagus maximus". Het betrof materiaal van een zeer groot dier, waarvan de lengte wel ooit op vijftien meter geschat is. Later bleek de naam "Saurophagus" al bezet te zijn. In 1995 benoemde Chure een nieuw geslacht "Saurophaganax". Sommigen erkennen dit geslacht, anderen zien het als een "Allosaurus maximus". Latere schattingen van de lengte liggen lager, op 10,9 meter. Dat is kleiner dan de tweede vorm die door Robert Thomas Bakker nog als een te onderscheiden geslacht beschouwd wordt: "Epanterias". Meestal wordt dit echter een als groot exemplaar van "A. fragilis" gezien of als een "nomen dubium".
In 2010 stelden Kenneth Carpenter en G.S. Paul dat het holotype van "A. fragilis" van zo slechte kwaliteit was dat het de soort tot een "nomen dubium" zou maken. Om deze gangbare naam te behouden stelden ze het ICZN voor officieel een ander in dezelfde groeve gevonden specimen, ofwel topotype, USNM 4735, als neotype, een vervangend naamdragend fossiel, aan te wijzen. Madsen meende in 1976 dat het opperarmbeen van het holotype al diagnostisch genoeg was.
In 2014 benoemde de preparateur Sebastian Dalman een fragmentarisch skelet, specimen YPM VP 57589 in 1953 in Colorado opgegraven door Joseph T. Gregory en David Techter, als het holotype van een nieuwe soort van "Allosaurus": "Allosaurus lucasi". De soortaanduiding eert paleontoloog Spencer George Lucas. Dalman wees een nog fragmentarischer skelet van een jong dier, in 1953 op dezelfde locatie gevonden, specimen YPM VP 57726, aan de soort toe. Volgens Michael Mortimer zijn de aangegeven unieke kenmerken van deze soort echter alle verklaarbaar uit beschadigingen of foute interpretaties van het sterk verweerde en onvolkomen geprepareerde materiaal, dan wel uit individuele variatie. Hij beschouwde de soort als een jonger synoniem van "Allosaurus fragilis".
In 2015 hernoemden Peter Malcolm Galton e.a. "Camptonotus amplus" Marsh 1879 tot een "?Allosaurus amplus".
Soortenlijst.
Het ingewikkelde proces van naamgeving kan samengevat worden in de volgende lijst van soorten:
Beschrijving.
Algemene bouw en grootte.
Aan de hand van "Allosaurus fragilis" wordt vaak de lichaamsbouw van de theropoden uitgelegd en de soort is dan ook een typisch voorbeeld van deze groep. De romp is langwerpig en stijf en eindigt vooraan in een S-vormige beweeglijke nek die de krachtige kop draagt. De voorpoten zijn klein maar de achterpoten, waarop het hele gewicht rust, lang en sterk gespierd. Het lichaam wordt in balans gebracht door een lange staart aan de basis waarvan grote retractorspieren zijn bevestigd die de dijbenen naar achter kunnen trekken. "Allosaurus" heeft echter ook unieke eigenschappen en voor de algemene bouw bestaan die vooral uit een zekere elegantie. Ondanks de aanzienlijke absolute omvang zijn veel botten delicaat gemodelleerd, vooral in de schedel, die voor een grote theropode relatief klein is. Oudere illustraties plachten het eigene van "Allosaurus" niet goed te treffen, maar sinds Gregory S. Paul in de jaren zeventig het geslacht veelvuldig in zijn invloedrijke tekeningen afbeeldde, heeft een veelheid aan navolgers het echte uiterlijk van "Allosaurus" — voor zover dat althans uit de skeletvondsten viel te reconstrueren — tot een van de favoriete onderwerpen van de moderne "paleoartists" gemaakt.
De maximale omvang van de soort is omstreden. De skeletten van "Allosaurus fragilis" tonen een enorme variabiliteit in grootte: jongvolwassen exemplaren waren kennelijk niet groter dan een zes meter en bleven daarna doorgroeien. Gemiddeld zijn de gevonden allosaurusskeletten zo'n 8,5 meter lang. Het grootste skelet dat met zekerheid aan "A. fragilis" valt toe te wijzen, AMNH 680, heeft een geschatte lengte van 9,7 meter. Madsen beschreef in 1976 een aantal fragmenten die een volledige reeks zouden tonen van dieren die wel tot dertien meter lang zouden zijn geworden. Dat zou dan aansluiten bij het holotype van "Epanterias", AMNH 5767, dat tegenwoordig op 12,1 meter geschat wordt. Aangezien verder de verschillen gering zijn, zou dit geslacht dus slechts een uitzonderlijk groot individu van "A. fragilis" betreffen. "Saurophaganax", OMNH 1708, is dan nog wat kleiner met 10,9 meter, maar duidelijk in vorm verschillend, een reden voor veel onderzoekers om dit als een apart geslacht te zien. Schattingen voor "Allosaurus" van vijftien meter die soms in boeken opduiken zijn gebaseerd op een oude, te hoge schatting voor "Saurophaganax". Ook met twaalf à dertien meter zou "Allosaurus" echter de grootste goed bekende theropode uit het Jura zijn en de latere "Tyrannosaurus" in grootte benaderen. De heuphoogte was daarbij ongeveer drie meter. Omdat de rug horizontaal gehouden werd, stak de kop daar niet ver bovenuit. Doordat het dijbeen niet sterk naar achteren getrokken kon worden, kon het dier zich alleen oprichten als het door de knieën ging om te hurken; het hoofd kon ook dan niet hoger gehouden worden dan vier à vijf meter.
Ook de gewichtsschattingen variëren. Een jongvolwassen exemplaar van zes meter woog nog geen halve ton en het modale gewicht, overeenkomend met exemplaren van acht meter, is op een ton geschat. "Big Al", 7,5 meter lang, is via computersimulatie echter op een relatief zware anderhalve ton bepaald. AMNH 680 is op ongeveer 2,3 ton geschat. AMNH 5767 moet een vier à vijf ton hebben gewogen; door zijn elegantere bouw en relatief lange staart woog hij een paar ton minder dan een tyrannosaurus van dezelfde lengte.
Onderscheidende kenmerken.
Het is lastig gebleken onderscheidende kenmerken van "A. fragilis" vast te stellen. In 2020 gaf Chure acht van zulke kenmerken van "A. jimmadseni". In zijaanzicht doorboort een rij aderopeningen de binnenste onderwand van het bovenkaaksbeen in de uitholling rond de "fenestra antorbitalis". De achterste tak van het bovenkaaksbeen is recht waar die het jukbeen raakt. De buitenste bovenrand van het neusbeen is samengeknepen tot een lage kam die van de praemaxilla tot het traanbeen doorloopt. Het achterdeel van de bovenkant van het neusbeen is komvormig, een middelste verheffing vormend aan de zijde van het contact met het voorhoofdsbeen. De hoorn van het traanbeen is hoger dan bij "A. fragilis". Het jukbeen heeft een relatief rechte onderrand en in bovenaanzicht een recht of licht gebogen profiel. Het antarticulare is een duidelijk ontwikkeld apart element. Het intercentrum van de draaier is naar boven gedraaid en heeft in zijaanzicht een plaatvormige rand.
Schedel.
De schedel van "Allosaurus" is een lichte maar stevige constructie, iets langer dan een tiende van de totale lichaamslengte, terwijl die verhouding bij een robuustere vorm als "Tyrannosaurus" op een achtste ligt. Van de schedel wordt het grootste gedeelte van het volume ingenomen door luchtholten en het gewicht wordt verder verminderd door grote schedelopeningen: behalve de oogkas, vooraan de "fenestra antorbitalis" en het neusgat en achteraan de slaapvensters. Die holten en vensters werden bij het levende dier grotendeels gevuld door spieren die dus, anders dan bij zoogdieren, voor een belangrijk deel intern, binnen de schedel, lagen in plaats van als een laag erbovenop. De krachten die deze spieren uitoefenen, weerstaat de constructie op een efficiënte wijze door alleen de krachtlijnen te versterken, terwijl minder belaste delen lege vensters geworden zijn. Zo wordt een optimale gewicht-sterkte-verhouding bereikt. Er is ook wel verondersteld dat er sprake zou zijn van een zekere beweeglijkheid, kinesis, tussen de schedeldelen maar dit is omstreden.
De schedel is langwerpig, iets afgeplat met een licht bollend bovenprofiel en vooral erg smal. De voorkanten van snuit en onderkaken zijn afgerond maar niet erg breed. Naar voren toe loopt de schedel spits af en de snuit heeft overdwars een min of meer driehoekige doorsnede, hoewel de bovenkant ervan niet spits is maar een platte langwerpige driehoek vormt, gevormd door de neusbeenderen en begrensd door scherpe opstaande beenrichels. Voor de oogkas bevindt zich een delicaat omhoog krommende kleine beenkam, een uitgroeisel van het traanbeen. Zulke kammen komen voor bij veel theropoden uit het Mesozoïcum en hun functie is niet geheel zeker. Vermoedelijk dienden ze, daartoe wellicht felgekleurd, als signaal bij de communicatie met soortgenoten. Misschien drukten ze ook een sekseverschil uit of werden als ongevaarlijke wapens bij gevechten om de rangorde gebruikt. Ze zouden ook als doel gehad kunnen hebben de geslachtsrijpheid te uiten. James Madsen, die schreef in een periode dat het sociaal gedrag van dinosauriërs minder op de voorgrond trad, gaf in 1976 een meer fysieke verklaring: de kam zou voorkomen hebben dat de zon hinderlijk in het oog scheen of, omdat er de voorkant een opvallende uitholling heeft, het bot hol is en de wanden dun zijn, de behuizing gevormd hebben voor een zoutafscheidende traanklier. Een kleinere kam is er achter het oog. De kammen en de richels op de snuit waren vermoedelijk verlengd door hoornschachten zodat ze nog meer in het oog sprongen.
In de snuit draagt de praemaxilla vijf tanden, die een D-vormige doorsnede hebben, welke echter veel minder geprononceerd is dan bij de Tyrannosauridae. Het daarachter liggende bovenkaaksbeen of maxilla draagt veertien tot zeventien tanden, afhankelijk van individuele variatie, niet de leeftijd. De tanden zijn afgeplat, naar achteren gebogen en gekarteld. Ze werden permanent gewisseld, vervangen door nieuwe tanden die steeds in de kaak in aangroei waren. In de maxillae bevindt zich een stelsel van luchtholten dat uitgebreider is dan bij vergelijkbare theropoden. Madsen veronderstelde dat het diende als uitbreiding van het reukorgaan van de zelf vrij korte neusholte of wellicht plaats bood aan een speciaal zintuig zoals het Orgaan van Jacobson dat van huidige reptielen bekend is. De neusgaten zijn vrij groot en langwerpig. De lange neusbeenderen lopen achteraan over in de kortere voorhoofdsbeenderen. Die laatste waren volgens Madsen via een soort 'mesokinetisch' gewricht met het wandbeen en het "os laterosphenoideum" verbonden zodat de hele snuit iets met de achterkant van de schedel kon scharnieren; recent onderzoek heeft deze functie betwijfeld. De wandbeenderen ontmoeten elkaar in een lage middenkam; achteraan lopen ze uit in een hogere dwarse kam die de aanhechting vormt voor de krachtige nekspieren die vermoedelijk boven de kop uitbolden. Aan beide zijden van de kam zijn de wandbeenderen wat uitgehold boven de hersenpan; Madsen vermoedde dat dit diende ter afkoeling van het brein. De onderkant van de hersenpan is een samensmelting van vele beenderen en loopt naar voren en beneden over in een gewelfd verhemelte. Van "Allosaurus" is een natuurlijk afgietsel van de hersenen bekend, UUVP 294 geprepareerd door Madsen; het heeft een lengte van zeventien centimeter. In 2023 behandelde een studie nog meer afgietsels.
Het postorbitale vormt een tweede kammetje achter de oogkas; het heeft geen uitsteeksel ter ondersteuning van het oog waardoor dit in een hoge positie gedwongen zou worden en Madsen merkte op dat het oog van "Allosaurus" zo wel tweemaal de doorsnede zou kunnen hebben als dat van "Tyrannosaurus"; meestal wordt echter aangenomen dat dit in feite niet het geval was, het hoog stond en in absolute zin weliswaar groot maar relatief klein was. Achter het postorbitale bevindt zich een langwerpig onderste slaapvenster. Onderaan is het verbonden met het jukbeen dat vooraan weer het bovenkaakbeen en het traanbeen raakt. De achterrand van het onderste slaapvenster wordt gevormd door het squamosum dat zwak verbonden is met het hecht samengegroeide quadratum en quadratojugale; Madsen vermoedde hier weer een zekere beweeglijkheid. Het hellende quadratum vormt het gewricht met de onderkaak.
Onderkaken.
Iedere onderkaak bestaat uit negen samenstellende botten en is vooraan via een smal raakvlak verbonden met zijn wederhelft; vermoedelijk stonden verbindende pezen een bepaalde kinesis toe. Het hoofdbot is het dentarium dat veertien tot zeventien tanden draagt. Het maximumaantal tanden bij "Allosaurus fragilis" is dus 78. Volgens Chure is een onderscheidend kenmerk van "A. jimmadseni" dat die tot negentien tanden in de onderkaak kan hebben. Achteraan is het dentarium bedekt door het dunne spleniale; beide omvatten de voorste punt van het angulare waarboven zich het belangrijkste bot van de achterkant bevindt, het surangulare. Aan de binnenkant bestaat de onderkaak uit drie botten, van voor naar achteren het intercoronoïde, het coronoïde en een bot dat volgens Madsen uniek was voor "Allosaurus", een nieuwvorming, het antarticulare, waarvan het bestaan in 2020 door Chure bevestigd werd. Meer onderaan de binnenkant bevindt zich het prearticulare. Het kaakgewricht wordt gevormd door het articulare. 
Bij vele andere theropoden heeft de onderkaak in de traditionele opvatting, gebaseerd op het werk van Jan Versluys, een middengewricht, gevormd door een losse verbinding tussen het dentarium en speniale aan de voorkant en het angulare en surangulare aan de achterkant. Iedere zijde van de mandibula, het geheel van onderkaken, kan zo naar buiten buigen of klappen. Bij het bijten trekt dit de voorkant naar binnen zodat het voedsel sneller het keelgat ingaat en verbreedt dit de muil zodat grotere brokken verzwolgen kunnen worden. Door de puntige vorm van het raakvlak bij "Allosaurus" betwijfelde Madsen echter dat het veel beweging toe zou staan; tegenwoordig wordt door sommige onderzoekers het hele bestaan van zo'n middengewricht ontkend. De onderkaak is van binnen hol; een spier, de "musculus pterygoideus anterior", was bij het levende dier verankerd aan de binnenkant van de snuit en liep door een venster in het verhemelte naar een gat aan de binnenkant van de onderkaak waar de verankerende pees door het surangulare heen tot in het holle dentarium reikte. Een tweede spier die de kaak sloot, de "musculus pterygoideus posterior", was ook bovenaan verankerd aan de schedel maar liep langs de binnenkant van de onderkaak, ging eronderdoor en wikkelde zich om het angulare, de hoek van de kaak, heen om bovenaan de buitenkant van de onderkaak zijn aanhechting te vinden. Extra bijtkracht werd verschaft door een derde laag die vanaf het wandbeen achter de slaapvensters liep en naast de pterygoideus anterior in de holle kaak bevestigd was. De schedelvensters waren dus niet alleen gewichtsbesparend maar dienden ook ter vergroting van de aanhechtingsvlakken.
Postcrania.
De skeletdelen achter de schedel, de postcrania, verschillen het minst van de algemene bouwwijze van de theropoden. Volgens Madsen zijn er negen halswervels, veertien ruggenwervels, vijf sacrale wervels en 48 tot 51 staartwervels; dat laatste aantal zou gevarieerd hebben met de leeftijd. Sommige andere onderzoekers tellen tien halswervels, waarbij dan welke Madsen als de voorste ruggenwervel zag de achterste halswervel wordt. Aan de andere kant heeft de negende halswervel ook kenmerken van de ruggenwervels. Het aantal staartwervels is niet geheel zeker en zou zo laag kunnen zijn geweest als 45. De voorste wervels zijn tot en met de vierde ruggenwervel opisthocoel: de wervelcentra zijn hol van achteren. Dezelfde voorste wervels zijn ook hol van binnen en zelfs gepneumatiseerd: via pneumatische fenestrae, gaten in het been, drongen uitlopers van de luchtzakken het bot binnen; Madsen zag dit al als een aanwijzing dat "Allosaurus" warmbloedig was. De achterste ruggenwervels zijn voor en achter recht afgeplat, de staartwervels zijn aan beide zijden hol. De vorm van de wervels weerspiegelt de relatieve beweeglijkheid van de verschillende delen van het lichaam. De smalle romp is door de platte wervelcentra een stijve constructie die nauwelijks kan buigen. De lichte bolling van de rug en huidverbeningen, gastralia of buikribben, aan de onderkant vergroten de stijfheid nog. Hij vormt een stabiel platform voor de zeer flexibele nek. Die staat normaal gebogen in een S-vorm; de halswervels zijn zo wigvormig afgeschuind dat het vermoedelijk zelfs onmogelijk is deze helemaal te strekken. Ook de staart is buigzaam: dezelfde spier die een dijbeen naar achteren trekt doet de staart aan die zijde naar buiten zwaaien wat het lichaam automatisch in evenwicht brengt.
Het schouderblad is langwerpig met een versmalde schacht. Onderaan verbreedt het en is hecht verbonden met het ravenbeksbeen waarmee het het schoudergewricht vormt. Boven de borstbeenderen bevindt zich een klein vorkbeen of "furcula" dat door Madsen nog aangezien was voor een buikrib. Het opperarmbeen is krachtig gebouwd en gepneumatiseerd. De ellepijp is wat gebogen en staat geen sterke rotatie van het spaakbeen toe. Pronatie van de onderarm, het naar de grond toekeren van de hand, is daarmee onmogelijk en de 'handpalmen' staan steeds naar elkaar gericht, gereed om een prooi te omvatten. De formule van de vingerkootjes is 2-3-4-x-x. De eerste vinger, de 'duim', draagt een krachtige lange klauw die als steekwapen gebruikt kan worden. Het gewrichtsvlak van deze vinger met zijn relatief korte en brede middenhandsbeen staat namelijk iets schuin en bij het strekken wordt de klauw buiten het vlak van de hand geheven zodat hij onbelemmerd diep in een vijand of prooi gedreven kan worden. De tweede vinger is ook krachtig maar de klauw is minder groot en krommer. De derde vinger is veel kleiner; vinger vier en vijf zijn volledig gereduceerd en dus afwezig. De arm van "Allosaurus" was, anders dan bij de latere Tyrannosauridae, duidelijk nog een volledig functioneel orgaan maar wel te kort om een rol te spelen in de voortbeweging, waarvoor alleen de achterpoten dienden.
In het bekken is het darmbeen een lange, rechthoekige, hol gebogen, plaat die het aanhechtingsvlak vormde voor spieren die het dijbeen bewogen en andere die het onderbeen bewogen. Het bovenbeen zag er dus niet uit als een cilinder maar als een driehoekig vlak. Het darmbeen is ook de bovenkant van een open heupgewricht. Het darmbeen is onderaan vergroeid een schuin naar voren stekend schaambeen of het os pubis dat een verbreed uiteinde heeft waar het met zijn tegenhanger is verbonden. Bij ongeveer de helft van de exemplaren waren de ossa pubis echter niet vergroeid; Madsen dacht dat dit de wijfjes waren waarbij het hormoon relaxine, dat bij huidige gewervelden het bekken losser maakt voor geboorte en leg, tot een verslapping van de verbinding zou hebben geleid. Het schaambeen is weer vergroeid met een naar achteren stekend zitbeen; vóór hun verbinding heeft het os pubis niet het gebruikelijke gat, een foramen obturatorium, maar slechts een uitholling; Madsen zag deze "incisura obturatoria" als een diagnostisch kenmerk van het geslacht. Ook het slanke zitbeen of os ischii raakt aan zijn verbrede uiteinde zijn tegenhanger; de ischia zijn echter niet vergroeid.
Het heupgewricht staat het dijbeen slechts een retractie toe tot een ongeveer verticale positie. Doordat de knie echter steeds gebogen werd gehouden — het zou ontwricht worden door een poging de achterpoot te rechten — stak het onderbeen in die positie ver naar achteren zodat een aanzienlijke staplengte mogelijk was. Ook de hiel was steeds gebogen en van de voet raakten alleen de tenen de grond; "Allosaurus" was dus geen zoolganger. De hele achterpoot is dus ingericht om te rennen, hoewel hij niet zo extreem lang is als bij de Tyrannosauridae. "Allosaurus" was waarschijnlijk tamelijk snel. Zelfs de grootste exemplaren waren vermoedelijk in staat om dertig km/u te halen; de veel lichtere jongvolwassen dieren moeten met vijftig km/u of meer hebben kunnen rennen. Het dijbeen is robuust gebouwd; zoals bij alle dinosauriërs maakt de dijbeenkop een hoek met de schacht zodat de achterpoot recht onder het lichaam staat en slechts in één vlak van voor naar achter kan bewegen. Het rechte scheenbeen heeft ongeveer zevenentachtig procent van de lengte van het dijbeen. Het is onderaan verbreed en daar van voren overgroeid door het sprongbeen; die overgroeiing heeft onderaan een uitholling die Madsen zag als een diagnostisch kenmerk van het geslacht. Het scheenbeen sluit nauw aan bij het kuitbeen en het calcaneum. De kuit moet een krachtige spiermassa geweest zijn die de voet strekte. De onderste enkelbeenderen zijn niet vergroeid met de middenvoetsbeenderen. De middenvoetsbeenderen zijn ook onderling niet vergroeid hoewel de middelste drie nauw aaneensluiten. In de voet dragen de middelste drie tenen het gewicht; de eerste teen is kleiner en iets naar achteren gekeerd; de vijfde teen is gereduceerd tot een niet-functioneel rudiment waarvan alleen het middenvoetsbeen over is. De formule van de teenkootjes is 2-3-4-5-x. De tenen dragen gekromde klauwen die niet zeer scherp zijn doordat ze bij het lopen versleten.
Weke delen.
Van de weke delen van "Allosaurus" is weinig bekend. De pneumatisering van de voorste wervels wijst erop dat een luchtzaksysteem aanwezig was, net als bij de huidige vogels. Daarin zijn de longen stijf en hebben een aparte in- en uitgang, zodat luchtzakken de lucht in één richting door de longen kunnen pompen wat de gaswisseling sterk verbetert. De superieure zuurstofvoorziening die dit oplevert, wordt meestal als een sterke aanwijzing gezien voor een verhoogde stofwisseling en daarmee endothermie of warmbloedigheid. Volwassen dieren waren groot genoeg om in een warm klimaat met alleen hun lichaamsmassa op temperatuur te blijven; de jonge dieren waren daartoe wellicht voorzien van een primitief verenkleed. Daarvoor ontbreekt echter direct bewijs en ook de positie van "Allosaurus" in de stamboom levert geen sterk indirect bewijs op omdat alle gevederde dinosauriërs latere aftakkingen vertegenwoordigen, tenzij uit "Tianyulong" afgeleid wordt dat alle dinosauriërjongen bevederd waren. In ieder geval raakte het dier zo'n bevedering al snel kwijt want van vrij kleine exemplaren zijn stukken huidafdruk gevonden die kleine, niet-overlappende, bolle schubben tonen met een doorsnede van twee à drie millimeter. Zulke schubben zijn ook van andere dinosauriërgroepen bekend. Voor de kleur van de schubben zijn opnieuw geen aanwijzingen gevonden; er bestaat een traditie het dier in afbeeldingen een groene kleur te geven, maar okergeel, bruin en grijs zijn ook plausibele schutkleuren. Misschien hadden de schedelkammen een afwijkende felle gele of rode signaalkleur, hoewel het voor een grote vleeseter niet eenvoudig zal zijn geweest daarvoor het nodige pigment te verwerven: bij huidige reptielen en vogels maakt het lichaam die kleuren niet aan en wordt de kleurstof caroteen opgenomen door planten en geleedpotigen te eten.
Fylogenie.
"Allosaurus" werd in 1878 door Marsh een eigen familie toegekend, de Allosauridae. In 1882 echter deelde Henri-Émile Sauvage hem in bij de Megalosauridae wat hetzelfde jaar nog door Marsh aanvaard werd. Tot in de jaren tachtig van de twintigste eeuw zou dit een gebruikelijke classificatie blijven, hoewel Marsh zelf dat in 1895 veranderde in de Dryptosauridae. "Allosaurus" werd zo samengevoegd met, vermeend aparte, verwante vormen als "Creosaurus", "Epanterias" en "Labrosaurus" en omdat het geslacht zelf uit verschillende soorten werd geacht te bestaan, was ook de groep Allosauridae, of naar keuze de tak binnen de Megalosauridae waartoe "Allosaurus" behoorde, soortenrijk. "Allosaurus" maakte aldus deel uit van de ruimere Carnosauria waarin alle grote theropoden verzameld waren en zou dicht gestaan hebben bij de stamlijn naar de latere reusachtige Tyrannosauridae.
Vanaf de jaren zestig zouden de inzichten echter sterk veranderen. Allereerst werd begrepen dat "Allosaurus" weinig met de Megalosauridae van doen had. Edwin Colbert bracht hem in 1969 weer bij een Allosauridae onder, daarin gevolgd door Madsen in 1976. Daarna werd duidelijk dat de traditionele Carnosauria een polyfyletische samenvoeging geweest waren van allerlei niet nauw verwante groepen. Er werd een nieuwe definitie van dit begrip gegeven, die ertoe leidde dat "Allosaurus" wel een carnosauriër bleef maar de Tyrannosauridae niet, omdat die zich apart vanuit kleine Coelurosauria ontwikkeld bleken te hebben. In de jaren zeventig was de soortenrijkdom van de Allosauridae nog toegenomen doordat allerlei vormen, in andere werelddelen dan Noord-Amerika gevonden, erin geplaatst werden. In de jaren negentig echter werden nieuwe groepen ontdekt waarin zulke wat ruimere verwanten van "Allosaurus" terechtkwamen: de Sinraptoridae en de Carcharodontosauridae. Daardoor werd "Allosaurus" binnen de Allosauridae steeds eenzamer. "Creosaurus" en "Labrosaurus" waren al in het begin van de twintigste eeuw aan "Allosaurus" gelijkgesteld en de meeste onderzoekers dachten dat dit ook met "Epanterias" moest gebeuren. Andere nauwe verwanten zijn nooit ontdekt met uitzondering van "Saurophaganax", het enige geslacht waarmee "Allosaurus" tegenwoordig de Allosauridae deelt. Aan een nog engere Allosaurinae die Paul in 1988 voorstelde, bleek dan ook geen behoefte.
Het is niet bekend wat de directe vooroudersoort van "Allosaurus" was en ook niet wanneer "Allosaurus" uitstierf. Als "A. jimmadseni" een valide soort is, moet hij zich kort voordat de soort opduikt van "A. fragilis" hebben afgesplitst. Het is mogelijk dat dit proces van soortvorming voortgezet werd door latere splitsingen van een of beide soorten maar ook dat is onbekend.
Levenswijze.
Habitat.
"Allosaurus" is in de 150 miljoen jaar oude lagen van de Morrison-formatie teruggevonden in een relatief beperkte zone in het midden van de Verenigde Staten. Het is waarschijnlijk dat hij in een veel ruimer gebied voorkwam maar hij had vermoedelijk geen wereldwijde verspreiding: "Allosaurus tendagurensis" uit Afrika behoorde in feite niet tot het geslacht en hetzelfde geldt voor de 'dwergallosaurus' uit Australië die daarbij veel later leefde. De vindplaats in Portugal wijst echter op een leefgebied dat zich naar de oostkant van Noord-Amerika uitstrekte waar Iberia indertijd aan bevestigd was; dit kwam in fauna en klimaat grotendeels met de situatie in Amerika overeen hoewel het wat natter was. De habitat in Amerika had een warm en droog klimaat met duidelijk droge en natte seizoenen. Een schaars begroeide vlakte was doortrokken van kleine rivieren aan de oevers waarvan de plantengroei wat weelderiger was. Deze vegetatie bestond uit varens, coniferen, zaadvarens, palmvarens en Cycadeoidales. Daarmee voedde zich een aanzienlijk aantal grote planteneters, alle ook dinosauriërs. Sommige daarvan waren niet echt reusachtig, zoals de snelle tweevoetige "Dryosaurus" en "Camptosaurus". Langzamer en groter was "Stegosaurus" die zich met platen en stekels kon verdedigen. Het gebied werd echter gedomineerd door gigantische sauropoden: voornamelijk "Camarasaurus" en daarnaast de nog grotere "Apatosaurus", "Brachiosaurus" en "Diplodocus". Sommige zeldzame soorten werden nog groter dan deze reuzen: "Seismosaurus" en "Amphicoelias" moeten tot de grootste landdieren behoren die ooit hebben geleefd. Het grootste deel van de voor roofdieren beschikbare biomassa was in de sauropoden geconcentreerd. Het is de vraag hoe die verdeeld werd want "Allosaurus" had ook concurrentie: behalve de verwant "Saurophaganax" ook "Ceratosaurus", "Torvosaurus" en "Marshosaurus". In het Mesozoïcum was meestal in eenzelfde gebied een groter aantal theropodensoorten actief. De kleinere rover "Ornitholestes" zal wel niet dezelfde prooien als "Allosaurus" bejaagd hebben maar voor de andere theropoden is het niet geheel duidelijk wie welke niche vulde. Het antwoord hangt ook af van de toegepaste jachttactiek.
Jachttactieken.
"Allosaurus" was als theropode vermoedelijk warmbloedig en actief. Later onderzoek met een CT-scan van het hersenafgietsel UUVP 294 toonde gedeeltelijk de interne structuur ervan aan. De grote hersenen waren iets gezwollen, echter niet voldoende om op een speciaal grote intelligentie duiden en het is de vraag hoe flexibel het gedrag was. De evenwichtsorganen, gerangschikt in een driehoekige vorm, bleken aangepast aan snelle hoofdbewegingen, bijvoorbeeld voor het aanvallen van een prooi. Het oor kon het beste lage geluiden waarnemen, zoals de trillingen veroorzaakt door het lopen van grote prooidieren. De reukkwabben waren relatief klein, de optische lobben vermoedelijk vrij groot: zijn jachtgedrag zal dus allereerst bepaald zijn door zijn gezichtsvermogen en niet door de reuk. Veel van die eigenschappen zijn terug te vinden bij huidige vogels, die tenslotte ook theropoden zijn. Vanwege diezelfde warmbloedigheid zal de populatie relatief klein geweest zijn; een warmbloedig dier heeft namelijk veel eten nodig en dat beperkt het aantal individuen dat zich van een gegeven hoeveelheid prooidieren kan voeden. Juist de prooien die het meeste voedsel zouden opleveren: volwassen sauropoden, waren veel te groot om door een gemiddelde "Allosaurus" gedood te worden. Het is echter omstreden wat voor conclusie we uit dit feit mogen trekken over het jachtgedrag van "Allosaurus". Volgens sommigen betekende het dat het gros van de dieren zich toelegde op kleinere prooien zoals "Camptosaurus". Dat "Allosaurus" op snelheid gebouwd was, lijkt ook een aanpassing voor het bejagen van zulke tweevoetige Euornithopoda. Alleen oude exemplaren die een uitzonderlijke grootte bereikt hadden, van het 'Epanterias'-type, zouden zich toegelegd hebben op het aanvallen van grote sauropoden. Anderen zien echter toch een mogelijkheid voor kleinere dieren om succes te hebben in de jacht op sauropoden: samenwerken in een jachtgroep. Door met een groot aantal jagende dieren een individu aan te vallen, kon men het risico spreiden en de kans vergroten dat men door diens verdediging heen brak. Ook zou het zo eenvoudiger worden om jonge dieren van een kudde te isoleren. Dat "Allosaurus" verreweg de meest voorkomende theropode in zijn habitat was — schattingen variëren van 75 tot 90% — zou dan verklaard worden doordat alleen groepsjacht de belangrijkste voedselbron kon exploiteren. Een probleem met deze hypothese is dat jachtgroepen een vrij hoog vermogen tot coördinatie veronderstellen en het maar de vraag is of "Allosaurus" daartoe de intelligentie bezat. Direct bewijs voor zulke groepen is er niet: de opeenhoping van allosaurusskeletten op sommige vindplaatsen kan beter verklaard worden door een geleidelijke accumulatie van individuele dieren, die bijvoorbeeld afkwamen op planteneters die vast zaten in een moddergat en dan zelf verstrikt raakten of door grotere allosauri gedood werden.
De kwestie van de jachttactiek van "Allosaurus" hangt ook samen met diens tandvorm. De theropode "Ceratosaurus" had veel grotere tanden die beter geschikt lijken om grote prooien te doden — sommige fossielen van "Allosaurus" lijken ook lange tanden te tonen maar dat is een illusie veroorzaakt doordat de tanden uit hun tandkas gegleden zijn. Van "Ceratosaurus" zijn maar weinig en daarbij tamelijk kleine exemplaren bekend maar het kan zijn dat ook bij deze soort oude individuen tot dertien meter uitgroeiden — daarop lijkt althans de vondst van zeer grote tanden van het ceratosauriërtype te wijzen — en dat deze zeldzame reuzen de hoofdpredatoren van sauropoden waren. Daarmee vergeleken was de bijtkracht van "Allosaurus" niet zeer groot; een onderzoek concludeerde dat die maximaal op 2148 newton lag, minder dan bij een huidige panter. Robert Bakker heeft echter een aantal tactieken bedacht waarmee "Allosaurus" toch grotere grote dieren aankon. Al in de jaren zeventig wees hij erop dat theropoden door hun geheel andere lichaamsbouw een andere jachtmethode moesten hebben toegepast dan de huidige landroofdieren, zoals grote katachtigen. Die laatsten zijn viervoeters met een flexibele ruggengraat en massieve brede schedels met gespecialiseerde lange hoektanden. Ze kunnen prooien die groter zijn dan zijzelf tegen de grond werken door erbovenop te springen, zich vast te bijten en in een worsteling met behulp van hun lichaamsgewicht om te trekken waarbij hun klauwen het slachtoffer openrijten waarna het door een gerichte beet in de keel omgebracht wordt. Theropoden daarentegen waren tweevoeters met een stijve romp en een lange licht gebouwde schedel zonder hoektanden. Hun lichaam was fundamenteel ongeschikt om een worsteling met een groot dier aan te gaan, zeker als dat enkele tientallen tonnen woog zodat het risico bestond erdoor verpletterd te worden. Met slechts twee dragende ledematen liep een theropode ook een groot gevaar zelf te vallen wat bij soorten boven de twee meter op zich al fataal zou kunnen zijn. Dat maakte ook de toch al botte teenklauwen ongeschikt voor de aanval. Volgens Bakker zouden zulke roofsauriërs juist hun afstand bewaard hebben. Door hun snelheid en beweeglijkheid konden ze zich gemakkelijk naast hun prooi manoeuvreren. Hun romp werkte dan als een stabiel platform van waaraf de flexibele nek zijwaarts kon toeslaan. Daarbij was het de bedoeling het contact met het slachtoffer zo kort mogelijk te laten duren; de korte tanden voorkwamen dat de kop niet meer los kon komen. Dat betekende ook dat een enkele tand niet veel schade kon toebrengen maar dat werd gecompenseerd door de grote kaaklengte. Een beet met de kop zou het vlees in een enkele zagende en snijdende beweging steeds dieper openrijten. Na iedere beet versnelde de theropode om een mogelijke tegenaanval te ontwijken waarna hij zich weer liet terugvallen om opnieuw toe te slaan. Op deze wijze werden de achterpoten van de prooi net zo lang bewerkt tot de spieren ervan aan flarden lagen en het dier ineenstortte. Daarna begon de theropode zich te voeden waarbij hij, naar Bakker meende, wel niet de moeite nam de prooi vooraf te doden.
Deze algemene jachttactiek van de theropoden zou bij uitstek ook voor "Allosaurus" geschikt zijn geweest maar in 1998 opperde Bakker een nieuwe hypothese die inhield dat "Allosaurus" een geheel unieke methode toepaste. Bakker stelde dat het dier net zo extreem gespecialiseerd was als de latere sabeltandtijgers in het doden van zeer veel grotere prooien. Het evidente gebrek aan sabeltanden, door Bakker zelf een 'paradoxaal' kenmerk genoemd, verklaarde hij door aan te nemen dat "Allosaurus" zijn hele schedel in de prooi gedreven zou hebben, waarbij de rij van kleine tanden dan een snijvlak gevormd zou hebben. Dit zou ook een verklaring vormen voor het feit dat de onderkaken extreem geopend konden worden: die konden zo deze kartelrand ontbloten. Het dier zou ook speciale aanpassingen aan de nek en het achterhoofd gehad hebben om de schedel hoog te heffen en met de volle kracht van het bovenlichaam als een bijl in de prooi te slaan. De Allosauridae zouden met deze nieuwe methode een groot voordeel hebben verworven boven de Ceratosauridae en de Megalosauridae en deze verdrongen hebben naar de niche van predatoren van kleinere dieren. In 2001 leek dezelfde studie die de geringe bijtkracht berekend had, Bakkers suggestie te ondersteunen door vast te stellen dat de schedel wel enorme compressiekrachten kon weerstaan, van wel 55.000 newton. Toch heeft Bakkers tweede hypothese weinig aanhang verworven, omdat men de aanwijzingen ervoor niet duidelijk genoeg vindt. Kenneth Carpenter stelde in 2001 dat er toch een zekere worsteling met de prooi plaatsvond, waarbij "Allosaurus" na eerst een beet te hebben gegeven het slachtoffer met de voorpoten vastgreep, naar zich toe trok en vasthield. Dit zou alleen bij kleinere prooien mogelijk en nuttig zijn geweest. Een studie uit 2013 concludeerde dat, althans bij het eten van een op de grond liggend karkas, gezien de relatieve sterkte van de nekspieren een plukkende beweging werd gemaakt, waarbij of het hoofd stabiel werd gehouden ten opzichte van een op en neer gaande romp zich afzettend met de achterpoten, of juist de nek steeds opgetrokken werd ten opzichte van een stabiele romp. 
Direct bewijs voor een gevecht tijdens de jacht bestaat in de vorm van een allosauruswervel die door de "Thagomizer", de staartstekels van "Stegosaurus", doorboord is. De typische verdedigingswijze van "Stegosaurus" zou ontwikkeld kunnen zijn in reactie op de beweeglijke "Allosaurus".
Sociaal gedrag en voortplanting.
Behalve een mogelijke samenwerking tijdens de jacht, zouden er nog andere vormen van sociaal gedrag kunnen zijn geweest. Een daarvan is het gezamenlijk verdedigen van een territorium tegen andere groepen of individuele indringers. Als "Allosaurus" in plaats van in groepen, solitair leefde, kunnen territoriumgevechten tussen individuen de gebruikelijkste vorm van sociaal contact zijn geweest. Veel skeletten tonen de sporen van verwondingen die door een andere roofdier schijnen te zijn toegebracht; deze zouden echter ook het gevolg kunnen zijn geweest van dominantiegevechten binnen een groep.
Voor één bepaalde activiteit moesten allosauri in ieder geval contact leggen: de voortplanting. Veel direct bewijs voor hoe die in het werk ging is er niet. Broedkolonies of hele nesten zijn nooit gevonden. Wat eierschalen van theropoden zijn wegens hun grootte aan de soort toegeschreven en er zijn enkele jonge exemplaren bekend. Bakker meldde in 1997 bewijs gevonden te hebben voor collectieve broedzorg. Hij vond namelijk een locatie waar verschillende overblijfselen van dinosauriërs lagen, geen hele skeletten maar losse botten. Daaronder waren beenderen van planteneters maar ook van andere theropode dinosauriërs. Bakker dacht niet dat deze laatste de planteneters gedood hadden: ze zouden zelf ook prooi geworden zijn van een veel grotere dinosauriër en wel "Allosaurus". Op de beenderen werden namelijk bijtsporen gevonden van een allosaurus en er werden van dat geslacht ook gefossiliseerde tanden gevonden. Daarbij waren onder de gevonden botten van prooidieren de planteneters zwaarder dan vijf ton en alleen "Allosaurus" achtte hij in staat zulke grote dieren te doden. Bakker nam aan dat dit alles geen toevallige opeenhoping van beenderen was, door een overstroming meegesleurd, die door een allosaurus eerder kaal gegeten waren maar dat een of meerdere allosauri opzettelijk stukken prooi naar deze plaats hadden gebracht. Hij vroeg zich daarop af wat hiervoor de verklaring zou kunnen zijn. Het antwoord vond hij weer op de beenderen van de gedode dieren. Er zaten namelijk ook bijtsporen bij van kleinere dieren. Volgens Bakker moesten dit allosaurusjongen zijn geweest die te klein waren zelf op buit uit te gaan en daarom door de volwassenen gevoerd moesten worden. De jongen zouden dus niet na het uitkomen aan hun lot zijn overgelaten, zoals bij de meeste huidige reptielen, maar net als bij de leeuw zou een hele familiegroep eten naar een leger gebracht hebben waar de jongen, wellicht bewaakt door volwassen oppassers, veilig achterbleven. De meeste paleontologen nemen echter aan dat Bakker ook hier te vergaande conclusies heeft getrokken uit niet-eenduidige vondsten en in ieder geval het hele gebeuren te antropomorf beschreef, dus een haast menselijke houding en motieven aan "Allosaurus" toekende. Daarbij achtten ze het onwaarschijnlijk dat de dieren met gigantische karkassen gingen slepen; als er al van broedzorg sprake was, zullen stukken opgegeten vlees door kokhalzen aan de jongen gevoerd zijn. Problematisch aan het verhaal van Bakker is ook dat op de vindplaats mede botten van "Allosaurus" zijn aangetroffen, met bijtsporen van allosaurustanden. In 2020 meldde een studie sporen van een dergelijk kannibalisme, die gezien weren als tekenen van een ecosysteem dat onder druk stond. 
Uit botonderzoek is ook iets bekend over de verdere levensloop van "Allosaurus". Het allerkleinste individu dat is gevonden, was minder dan een meter lang, zoals valt af te leiden uit het fossiel IPFUB Gui Th 4, een drieëntwintig millimeter lang stuk bovenkaak in 2005 gemeld uit Portugal. Het toont aan dat dieren die net uit het ei kwamen een relatief korte snuit hadden, die al sterk gepneumatiseerd was. Jongere dieren hadden ook relatief langere ledematen, iets wat verklaard is als een aanpassing aan het bejagen van kleinere en snellere prooien. Het kan ook een compensatie zijn voor een kleinere absolute staplengte. Na een vrij langzame start zou het dier steeds sneller zijn gaan groeien met een maximale groei rond het vijftiende levensjaar toen het dier een gewichtstoename van honderdvijftig kilogram per jaar bereikt moet hebben. Daarna vlakte het weer af; de oudste dieren waarvan de leeftijd vastgesteld werd waren achtentwintig jaar. Lang voor die tijd was de geslachtsrijpheid al bereikt: een wijfje van tien jaar oud had een scheenbeen dat medullair been toonde, een bottype waaruit calcium onttrokken kon worden voor de leg. Het is niet duidelijk of de exemplaren van dertien meter lengte tot ver na het achtentwintigste levensjaar waren blijven doorgroeien of in hun jeugd door gunstige omstandigheden harder gegroeid waren.
Ziekte.
In 2015 werd een in 1996 opgegraven oud exemplaar gemeld, specimen SMA 0005, met een reeks afwijkingen. Dit individu had tijdens zijn leven slijtage opgelopen van verschillende skeletelementen en ook waren op veel beenderen infecties geweest die een pathologische botgroei hadden opgeleverd. Het lijkt erop dat bij één incident verschillende ribben, het opperarmbeen en het schouderblad aan de linkerzijde zijn gebroken. Op een breuk in het zitbeen na, die het dier wellicht fataal is geworden, waren de beschadigingen grotendeels geheeld. Dit zou een aanwijzing kunnen zijn voor het leven in groepen, waarin een ziek dier kon profiteren van de buit van anderen. Een andere mogelijkheid is dat het metabolisme toch wat lager lag dan meestal gedacht zodat het dier langere tijd zonder voedsel kon overleven. De infectiehaarden waren relatief beperkt gebleven, vermoedelijk als gevolg van het bij reptielen sterke immuunsysteem.
Volkscultuur.
In 1988, vijf jaar voordat de film "Jurassic Park" "Velociraptor" bekend zou maken, stelde Gregory S. Paul dat "Allosaurus" de bekendste theropode was op "Tyrannosaurus rex" na. In 2010 vergeleek hij de bekendheid bij het grote publiek met die van "Iguanodon", "Triceratops", "Stegosaurus" en "Coelophysis". Die status had het dier te danken aan het feit dat het voor de vondst van "Tyrannosaurus" zo'n dertig jaar lang als het grootste landroofdier aller tijden had gegolden, net in een periode dat dinosauriërs erg in de belangstelling stonden van het grote publiek. Dat de fossielen in de Verenigde Staten waren gevonden, dat zich toen tot het centrum van de massacultuur begon te ontwikkelen, droeg nog sterk aan de bekendheid bij. Ook toen het door zijn grotere verwant uit het Krijt van de eerste plaats was verdrongen, kon het nog op een eerzame tweede plaats aanspraak maken als althans het grootste landroofdier van het Jura. "Allosaurus" is dan ook talloze malen in populair-wetenschappelijke boeken afgebeeld, overigens meestal foutief als een traag dier. Het beeld van een "Allosaurus" die een "Diplodocus" of een "Stegosaurus" aanvalt, werd zo al even bekend als dat van het gevecht tussen een "Tyrannosaurus" en een "Triceratops", vereeuwigd in de bekende illustratie van Charles Knight. "Allosaurus" is ook de officiële Staatdinosauriër van de staat Utah in de Verenigde Staten van Amerika.
Ook in verschillende films en televisieprogramma's werd "Allosaurus" uitgebeeld:
In de films die vóór de jaren negentig gemaakt zijn, wordt "Allosaurus" meestal een onjuist uiterlijk gegeven met een opgerichte lichaamshouding, een staart die over de grond sleept, een te brede kop, gespreide achterpoten en soms zelfs kenmerken van "Tyrannosaurus" zoals handen met twee vingers.

</doc>
<doc id="26545" url="https://nl.wikipedia.org/wiki?curid=26545" title="Ijzertoren">
Ijzertoren



</doc>
<doc id="26546" url="https://nl.wikipedia.org/wiki?curid=26546" title="VVM">
VVM



</doc>
<doc id="26547" url="https://nl.wikipedia.org/wiki?curid=26547" title="VVM-De Lijn">
VVM-De Lijn



</doc>
<doc id="26548" url="https://nl.wikipedia.org/wiki?curid=26548" title="VVM De Lijn">
VVM De Lijn



</doc>
<doc id="26549" url="https://nl.wikipedia.org/wiki?curid=26549" title="VVM/De Lijn">
VVM/De Lijn



</doc>
<doc id="26550" url="https://nl.wikipedia.org/wiki?curid=26550" title="VVM / De Lijn">
VVM / De Lijn



</doc>
<doc id="26551" url="https://nl.wikipedia.org/wiki?curid=26551" title="VVM - De Lijn">
VVM - De Lijn



</doc>
<doc id="26554" url="https://nl.wikipedia.org/wiki?curid=26554" title="Baryongetal">
Baryongetal

Het baryongetal is het aantal baryonen minus het aantal antibaryonen.
Het baryongetal is een behouden grootheid. Als twee protonen botsen bij hoge energieën kan dat leiden tot bijvoorbeeld drie protonen en een anti-proton (baryongetal blijft twee) maar nooit tot twee protonen en een neutron (baryongetal twee gaat over in baryongetal drie). Het baryongetal vóór en ná de reactie blijft gelijk.
Omdat baryonen bestaan uit drie quarks kan worden gesteld dat het baryongetal voor een quark 1/3 is. Voor een antiquark is dat −1/3.
Mesonen hebben een baryongetal van 0, omdat ze bestaan uit een quark en een anti-quark.
Er is nog nooit waargenomen dat het baryongetal verandert. Als het lichtste baryon, het proton, vervalt, dan betekent dit, dat het baryongetal kan veranderen. De halveringstijd van het proton is in ieder geval langer dan 1032 jaar. Ter vergelijking: de leeftijd van het heelal is op een procent na 1,37×1010 jaar.
Het baryongetal van het heelal wordt geschat op 1078.
Het behoud van het baryongetal werd in 1938 door Ernest Stueckelberg voorgesteld als grootheid die bij deeltjesinteracties altijd behouden blijft. Dit verklaart waardoor het proton niet kan vervallen.

</doc>
<doc id="26557" url="https://nl.wikipedia.org/wiki?curid=26557" title="Baryon">
Baryon

Een baryon (Grieks: βαρύς, "barys", zwaar) is een subatomair deeltje dat bestaat uit een oneven aantal quarks (minstens drie quarks). Bekende voorbeelden zijn het proton en het neutron. De naam is gekozen, omdat ten tijde van hun naamgeving de meeste bekende deeltjes lagere massa's hadden dan de baryonen.
Beschrijving.
Baryonen verschillen van mesonen die bestaan uit een quark en een antiquark. De baryonen en de mesonen vormen samen de familie van de hadronen, de verzameling van deeltjes die uit quarks bestaan (losse quarks lijken niet voor te komen, zie confinement). Baryonen zijn fermionen en voldoen aan het uitsluitingsprincipe van Pauli. Mesonen daarentegen zijn bosonen.
Aangezien baryonen zijn opgebouwd uit quarks nemen zij deel aan de sterke wisselwerking, in tegenstelling tot bijvoorbeeld leptonen, die niet uit quarks zijn opgebouwd. De bekendste baryonen zijn de protonen (p) en de neutronen (n) die samen het grootste deel van de massa van de zichtbare materie in het heelal vormen, terwijl elektronen (de andere belangrijke component van atomen), leptonen zijn. Elk baryon heeft een corresponderend antideeltje (antibaryon), waar quarks zijn vervangen door hun overeenkomstige antiquarks. Een proton bestaat bijvoorbeeld uit twee upquarks en één downquark en het bijbehorende antideeltje, het antiproton, bestaat uit twee anti-upquarks en één antidownquark.
Naast het proton en het neutron (met een halveringstijd van meer dan 1032 jaar voor protonen en 920 seconden voor vrije neutronen) zijn meer baryonen bekend, die echter een zeer korte halveringstijd hebben van in de orde van grootte van 10−23 tot 10−10 seconde.
Baryongetal.
Het aantal baryonen in een systeem is het baryongetal. Dit is een behouden grootheid, wat wil zeggen dat het aantal baryonen minus het aantal anti-baryonen bij alle (bekende) reacties constant blijft.
Pentaquarks.
In 2003 leken enkele experimenten het bestaan aan te tonen van zogeheten pentaquarks, exotische baryonen bestaande uit vijf quarks; enige jaren later was de consensus echter dat op grond van experimenteel bewijs hun bestaan zeer onwaarschijnlijk was.
Maar in 2015 zijn deze pentaquarks wel gespot tijdens experimenten met de Large Hadron Collider. Fysici hebben twee objecten gevonden die zeer snel vervielen. De objecten wogen 4,67 en 4,74 keer zo veel als een proton. Ieder deeltje bevatte twee upquarks, één downquark en een charm quark/antiquark-paar.
Het is opvallend dat het pentaquark bestaat. Met uitzondering van een paar duizendste secondes direct na het ontstaan van het heelal komen quarks alleen voor in bundeltjes van twee en drie. Nu blijkt dat het pentaquark bestaat kunnen wetenschappers leren waarom quarks zich in paren en trio's binden, en niet in groepjes van vijf. Dit leidt tot allerlei nieuwe theorieën.

</doc>
<doc id="26563" url="https://nl.wikipedia.org/wiki?curid=26563" title="Maleisie">
Maleisie



</doc>
<doc id="26565" url="https://nl.wikipedia.org/wiki?curid=26565" title="Borneo">
Borneo

Borneo is een eiland in Zuidoost-Azië. Met een oppervlakte van ongeveer 744.108 km² is Borneo het op twee na grootste eiland van de wereld; alleen Groenland en Nieuw-Guinea zijn groter.
Geschiedenis.
Volgens oude Chinese en Indiase manuscripten waren enkele westelijk gelegen kuststeden van Borneo frequent gebruikte ruilposten. Tijdens het eerste millennium werd er onder meer gehandeld in goud, schilden van schildpadden, ivoor, hoorns van neushoorn, rotan en bijenwas. De Indiërs noemden Borneo Suvarnabhumi ("het land van goud"). Een andere gangbare naam was Karpuradvipa (kamfereiland). Inwoners van Java noemden Borneo Puradvipa ("Diamanteiland"). Archeologische vondsten in de rivierdelta de Sarawak onthulden dat dit gebied in de periode 1300 v.Chr. tot 500 v.Chr. een bruisend handelcentrum was tussen India en China.
In de 14e eeuw waren bijna alle kustgebieden van Borneo onder controle van de Majapahit, zoals beschreven staat in het Javaanse Nagarakretagamadocument.
In de 15e eeuw oefenden de Majapahit hun invloed uit in Borneo. Prinses Junjung Buih, koningin van het Hindoekoninkrijk van Negara Dipa, trouwde met een Javaanse prins, Prins Suryanata. Dit koppel regeerde over het koninkrijk dat een bruidssgeschenk was aan het Majapahitkoninkrijk (1365). Zo werd het een onderdeel van Nusantara. Na verloop van tijd nam de macht van Negara Dipa af en werd dit hof vervangen door het hof van Negara Daha. Toen de leiding van dit hof zich bekeerde tot de Islam en ze het Islamitische koninkrijk Banjar vormden, erfden zij enkele gebieden die daarvoor door het Hindoekoninkrijk van Negara Daha werden bestuurd.
Het Sultanaat Brunei heerste gedurende zijn gouden periode (van de 15e tot de 17e eeuw) over een groot deel van Noord-Borneo.
Geografie.
Het eiland Borneo is opgedeeld onder Indonesië en Maleisië. Tevens ligt de kleine onafhankelijke staat Brunei in zijn geheel op Borneo.
Het zuidelijke, grootste deel van het eiland behoort tot Indonesië en heet officieel Kalimantan. Het noorden van het eiland behoort tot Maleisië. Dit Oost-Maleisië bestaat uit Sabah, het noordelijke deel van het eiland, en Sarawak, dat in het noordwesten ligt. Sabah en Sarawak worden gezamenlijk ook wel Maleisisch Borneo genoemd. Brunei is een onafhankelijke, relatief kleine staat in het noorden van het eiland. De naam "Borneo" is overigens afkomstig van "Brunei".
De grootste stad van Borneo is Balikpapan in Oost-Kalimantan, met ruim 850.000 inwoners. Andere belangrijke steden zijn Samarinda (335.000), Banjarmasin (500.000) en Pontianak (570.000) op het Indonesische deel van het eiland en Kota Kinabalu (450.000) en Kuching (485.000) op Maleisisch Borneo.
Ten noordwesten van het eiland ligt de Zuid-Chinese Zee, ten noordoosten de Suluzee, ten oosten de Celebeszee, ten zuidoosten de Straat Makassar, ten zuiden de Javazee en ten slotte ten zuidwesten de Straat Karimata.
Bevolking.
Borneo had in 2010 naar schatting 19.800.000 inwoners. De grootste bevolkingsgroepen zijn Maleiers, Banjar, Han-Chinezen en Dajaks.
Het grootste deel van de bevolking van Borneo is moslim of animistisch. Er is een kleine hindoe-minderheid in Midden-Kalimantan. De meeste Dajaks zijn christelijk.
Op Borneo worden veel verschillende talen gesproken, vooral Malayo-Polynesische. Sarawak kent 47 talen, Sabah 54, Kalimantan 83 en Brunei 17.
Klimaat.
Het eiland heeft een tropisch klimaat. Van november tot maart heerst op Borneo de noordoostmoesson, van mei tot september de zuidoostmoesson. Het eiland kent daardoor zeer veel regenval, verspreid over het hele jaar.
Natuur.
Ooit was heel Borneo bedekt met tropisch regenwoud, dat meer dan 130 miljoen jaar oud is. Borneo herbergt de oudste regenwouden ter wereld. Sinds de jaren 60 echter, is bos in een ongekend tempo gekapt. Vooral het laaglandregenwoud, dat de meeste soorten fauna en flora herbergt werd het meest gekapt, waardoor er nu alleen kleine stukken ongerept laaglandregenwoud overblijven, voornamelijk in de nationale parken van Borneo.
Sinds 1980 is 80% van het primaire woud in Borneo verdwenen. Het grootste gedeelte van Borneo is gedegradeerd door houtkap en/of platgebrand voor palmolieplantages. Bovendien maakt houtkap het bos extra gevoelig voor branden. Zo ging in 1997 en 1998, tijdens de El Niño 120.000 km² bos in vlammen op. Dit zorgde voor 40 % van de globale uitstoot van CO2 in dat jaar, en bovendien zorgde de rook en smog voor miljarden euro's aan schade in omringende landen.
Flora.
De bossen van Borneo bevatten zeer veel soorten. Doordat er jaarlijks meer dan 2500 mm regen valt, is de diversiteit aan flora zeer groot. Eén hectare primair laaglandregenwoud in Borneo kan wel 300 soorten bomen bevatten, terwijl heel Engeland "slechts" 25 soorten bevat. Borneo kent 15.000 plantensoorten, en waarschijnlijk ook vele onontdekte plantensoorten. De laaglanden worden gedomineerd door de dipterocarp-bomen, een familie bomen bestaande uit honderden soorten. Deze bomen zijn ook gewild voor hun hardhout. De dipterocarp bomen zijn de grootste regenwoudbomen ter wereld. Sommigen van deze bomen kunnen 90 meter hoog worden.
Ook is Borneo het enige eiland waar de Nepenthes bicalcarata groeit, een lid van het Nepenthes geslacht. Deze plant werkt samen met een mierensoort, de Colobopsis schmitzi, die in symbiose leven.
Fauna.
Onder andere de Borneodwergolifant, de Sumatraanse neushoorn, de Borneose nevelpanter, de Borneose orang-oetan en de neusaap hebben hier hun leefgebied in een van de rijkste natuurgebieden in de wereld.
Op 19 december 2006 maakte het Wereld Natuur Fonds bekend dat onderzoekers in 2006 meer dan 50 nieuwe dieren en planten op dit eiland hadden ontdekt: 30 vissoorten, twee soorten boomkikkers, zestien gemberplanten, drie boomsoorten en een plantensoort met grote bladeren.

</doc>
<doc id="26567" url="https://nl.wikipedia.org/wiki?curid=26567" title="Aa (Noord-Brabant)">
Aa (Noord-Brabant)

De Aa is een beek en stroomafwaarts een kleinere rivier in het oosten van de Nederlandse provincie Noord-Brabant. De gekanaliseerde beek ontspringt bij Nederweert in Limburg en komt bij de Citadel in het centrum van 's-Hertogenbosch samen met de Zuid-Willemsvaart en de Dommel. Aa en Dommel vormen daar de Dieze, die even ten noorden van 's-Hertogenbosch in de Maas uitmondt. De beek, waarvan de naam "water" betekent, is in de jaren 30 van de 20e eeuw gekanaliseerd. Door ruilverkaveling in de jaren zestig van de 20e eeuw is sindsdien het oude cultuurlandschap in het Aa-dal aanzienlijk veranderd. Sinds 1993 vormt de Aa geen hydrologisch geheel meer, sindsdien is de bovenloop een korte toeloop van de Zuid-Willemsvaart, de 46 km lange benedenloop een parallelloop van het kanaal.
Ouderdom.
De ouderdom van de Aa is moeilijk te bepalen. Deskundigen houden het erop dat zij ongeveer 10.000 jaar geleden, na de laatste ijstijd, is ontstaan.
Tijdens het preglaciaal Tiglien (2 miljoen jaar geleden) vormde de Maas een zijrivier van de Rijn en stroomde daarin uit ter hoogte van het tegenwoordige Keulen. Na het terugtrekken van het landijs, waarbij de stuwwallen de Veluwe en de Utrechtse Heuvelrug ontstonden, zochten de Grote Rivieren een noordelijke route. De Ardennen scheidden de Maas van de Rijn, waarbij ze veel noordelijker gingen stromen en pas tegen de Veluwe en de Utrechtse Heuvelrug weer scherp naar het westen afbogen en de rivierdelta Schelde, Maas, Rijn vormden. Door tektoniek ontstond de Grote Peel in het oosten van Brabant met op zijn hoogste gedeelten (Griendtsveen en Asten) hoogveenvorming. (In de Ardennen de Hautes Fagnes, Botrange) De fluviatiele gronden van de Kempen en de Peelvenen begonnen hun overtollige regenwater te lozen in het oude Maasdal en op deze manier ontstonden van west naar oost de Reusel, de Beerze, de Dommel en de "Aa", elk weer met zijn eigen zijbeken, zoals de "Poppelse Leij", de "Kleine Beerze", de "Stroom", de "Astense Aa", de "Goorloop", "de Beekgraaf", de "Leijgraaf", de "Rips", de "Loop" enz. Van een aantal deelstromen is aangetoond dat zij volledig cultuurlijk moeten zijn, omdat de bodemomstandigheden niet wijzen op een oorspronkelijke beekloop.
Loop van de beek.
Volgens de topografische kaarten 1:25.000 en 1:10.000 ontspringt de Aa (zonder naamtoevoeging) in de Platkuil tussen Ospel en Ospeldijk (beide gemeente Nederweert in Nederlands Limburg) op 29,1 m boven het zeeniveau. Op de eerste 3–4 km van zijn loop maakt zij een bocht van westelijke naar noordnoordwestelijke richting. Over vele kilometers is westelijk parallel de Zuid-Willemsvaart gegraven. Bij Lierop komt van het westen de Kleine Aa via een duiker onder het kanaal door. Zij is 4,7 km lang, maar heeft langere zijtakken.
Op de grens van Asten en Helmond ontmoet zij de Astense Aa, die van de Hoekse Kuilen komt, gelegen in de zuidoosten van Noordbrabant bij de grens van Meijel (Limburg). Naar zijn bronnengebied kan al naar behoefte water van de Maas toegevoerd worden, via Zuid-Willemsvaart, Noordervaart en de Kanaal van Deurne. Tot de monding is de lengte van beide beken tussen de 18 en 19 kilometer. 800 m verder kruist de Aa via een duiker naar de westzijde van de Zuid-Willemsvaart, die in 1993 in het oosten van de stad omgeleid werd. Hier wordt de rivier de Nieuwe Aa genoemd. Deze Nieuwe Aa werd gedurende de jaren 30 van de 20e eeuw als omleiding gegraven, voordien stroomde de Aa dwars door het centrum van de stad. De Nieuwe Aa stroomt benedenstrooms van de sluis van Helmond in het kanaal. Noordelijk van de buurt Dierdonk mondt van rechts de Bakelsche Aa (bovenloop "Oude Aa") in het kanaal uit. Na enkele meters verlaat de Aa het kanaal weer via een stuw naar links en stroomt vervolgens zelfstandig verder.
Na Beek en Donk gepasseerd te zijn stroomt ze pal noordwaarts, om vervolgens in een wijde bocht naar het westen af te buigen en nog juist door Erp te stromen. Ten noordwesten wordt dan Veghel doorsneden en passeert zij op korte afstand Heeswijk-Dinther. Na Berlicum wordt ter hoogte van Hintham 's-Hertogenbosch bereikt. Bij De Muntel komt de Aa samen met de Zuid-Willemsvaart en de Dommel. Samen vormen ze dan de Dieze die even ten noorden van 's-Hertogenbosch, in de buurt van Crèvecoeur in de Maas uitstroomt. Takken van de vrij uitstromende Aa liepen oorspronkelijk ten dele om 's-Hertogenbosch heen, maar de rivier werd in 1544 strakker door de stad heen geleid, mogelijk om de functie als riool te verbeteren. Door het graven van de Zuid-Willemsvaart, 1822-1826, werd de oude aansluiting op de Groote Stroom van de Binnendieze verbroken en voedt en vormt de rivier de noordoostelijke vestinggracht. Als de hoogte van de waterstand op de Maas afwatering via de Dieze niet toelaat, wordt het water afgevoerd door het Afwateringskanaal 's-Hertogenbosch-Drongelen. De stroomrichting van de westelijke vestinggracht wordt omgekeerd, en de Aa stroomt door het normale Dommelbed naar de Vughterpoort.
Zijbeken.
Te 's-Hertogenbosch komt de Aa, samen met de Zuid-Willemsvaart en de Dommel in de Dieze terecht, die op de Maas uitmondt. Het stroomgebied van de Aa is dus een onderdeel van dat van de Maas. Ten westen ervan ligt het stroomgebied van de Dommel, ten oosten ervan vormt de Peel een waterscheiding. Aan de andere zijde van de Peel stromen de beken rechtstreeks naar de Maas.
Ook de Aa ontspringt in de Peel, en wel ten zuiden van Nationaal Park De Groote Peel.
Vanaf de monding vinden we stroomopwaarts de volgende zijbeken en zijkanalen:
Afvoer.
De afvoer van de Aa is zeer onregelmatig en is afhankelijk van de hoeveelheid regen die is gevallen in het bekken van de Aa. Op het moment dat de Aa samenvloeit met de Dommel is de gemiddelde afvoer 11 m³/s. In droge tijden kan dit slechts 6 m³/s bedragen, terwijl in natte tijden een afvoer van 55 m³/s niet ongehoord is.
De Zeven Moeren.
De Aa ontsprong volgens een oude overlevering in het gebied "de Zeven Moeren". Dat moet ergens aan de rand van de Peel zijn geweest op de grens met Limburg. De Aa is bijna honderdvijftig jaar bevaarbaar geweest, van Helmond tot 's-Hertogenbosch. Voor kleine schepen en platboomde schuiten (de z.g. strontschippers) is ze nog tot ongeveer 1840 bevaarbaar geweest vanaf de Molensluis te Erp tot 's-Hertogenbosch. Er lagen meerdere sluizen in de beek en ter hoogte van Keldonk was ze zelfs, naar toenmalige begrippen zeer breed, ruim 28 voet (d.i. ongeveer 7 meter).
Bewoning langs de Aa.
Romeinse vondsten wijzen op een reeds lange occupatiegeschiedenis van de hogere gronden langs de Aa. Reeds vóór de jaartelling begon zich een meer permanente vestiging af te tekenen, toen de eerste nederzettingen van zwervende erven ontstonden op de dekzandruggen langs de beken. De meeste nederzettingen vinden we op de oostelijke oever van de Aa. Daar bevindt zich een reeks nederzettingen op de hoge zandrug van Berlicum over Heeswijk-Dinther en Veghel naar Erp. Veel van deze nederzettingen, die later uitgroeiden tot dorpen, liggen aan het Aa-dal op de hogere gronden, maar plaatsen als Veghel en Middelrode liggen zelfs direct aan de Aa en lijken in primaire fase nederzettingen bij een voorde te zijn. In eerste instantie was het drassige beekdal ongeschikt voor occupatie. Later werd het ontgonnen tot weide- en beemdgrond. De stichting van veel kasteeltjes en landhuizen in het Aadal, zoals Kasteel Heeswijk en Huis Avestein te Heeswijk-Dinther, het slot Frisselstein in Veghel of het kasteel Seldensate te Middelrode wijzen op de defensieve mogelijkheden die de omstandigheden in het Aa-dal boden.
Ook werd de Aa gebruikt om de in de Peel gestoken turf naar 's-Hertogenbosch te vervoeren. In 1623 werd een plan gemaakt om de Aa beter bevaarbaar te maken, maar door het Beleg van 's-Hertogenbosch door Frederik Hendrik in 1629 werden de werkzaamheden gestaakt.
Watermolens en overstromingen.
Van oudsher diende de sterk meanderende beek echter vooral om overtollig water van de hooggelegen zandgronden, waar ook de meeste mensen woonden, af te voeren. Toen de bevolking toenam, ging men ook de lager gelegen beemd- en broekgronden cultiveren (Aarle Rixtel, Beek en Donk, Veghel en Heeswijk-Dinther) en vanaf die tijd dateren de klachten over de vele overstromingen en ongemakken van het water. Hoewel de beek vroeger dieper en breder was, is haar vermogen steeds te gering geweest. Vooral in het natte seizoen ging regelmatig gewas verloren en kwam vee om door overstromingen (Dinther 1757).
De doorstroming werd nog eens bemoeilijkt door de aanwezigheid van veel watermolens, zoals De Kilsdonkse Molen te Dinther en de molen Ten Wiel te Veghel. De molenaars van de aan de beek gelegen watermolens lieten het water naar eigen behoefte door. Er ontstonden op diverse plaatsen soms erg grote plassen, die vaak tot overstromingen aanleiding gaven. De vele molens aan de Aa en de willekeurige waterbeheersing door de molenaars waren veelvuldig aanleiding tot onenigheid. Eens dreigde dit zo'n omvang aan te nemen dat zelfs een beroep werd gedaan op keizer Karel V om rechtstreeks te bemiddelen. Hij liet in 1545 de beek uitdiepen en stelde de hoogte vast van het water dat elke molenaar mocht schutten. Dit bood aanvankelijk enig soelaas maar na het uitbreken van de Tachtigjarige Oorlog leefde men de verordeningen niet meer na. Ten einde raad gingen de gemeenten over tot aankoop van de gewraakte molens met het voornemen ze te slopen, wat dan ook bijna altijd gebeurde. Zo kocht de gemeente Veghel in 1880 de Kilsdonkse watermolen onder Dinther. Die koop had slechts als doel de doorstroming van de rivier te verbeteren door de raderen en de stuw van de molen te verwijderen en daarmee de plaatselijke boeren tussen Veghel en Dinther gunstig te stemmen.
De volgende watermolens hebben gelegen op de Aa:
Deze molens zijn, op de Kilsdonkse Watermolen na, alle gesloopt en ook de sporen ervan in de waterloop zijn volledig uitgewist.
Kastelen.
In het dal van de Aa zijn nog de volgende kastelen of resten daarvan te vinden:
De Aa als vaarweg.
In 1573 verleende Filips II als hertog van Brabant vergunning aan Helmond om een stuk van de beek bevaarbaar te maken. In december 1627 voer de eerste platte schuit naar 's-Hertogenbosch en terug naar Helmond. De reis duurde drie dagen. Door de schaarsheid en hoge kosten van brandstoffen in 's-Hertogenbosch werd in 1625 opnieuw een plan ontworpen tot verbetering van de Aa als vaarweg. Reeds in 1624 en 1628 werd de beek op verschillende plaatsen uitgediept en werden sluizen hersteld. De geschiedenis bepaalt echter een ander lot en grijpt in. De strijd in het zuiden laaide weer eens op. 's-Hertogenbosch werd in 1629 belegerd door Frederik Hendrik van Oranje. Ten gevolge van deze belegering en latere val van de stad werden de plannen niet verder uitgevoerd. Nog driemaal, in 1739 en 1798, 1803 werd hervatting overwogen en werden plannen gesmeed. Doch steeds werden ze terzijde geschoven en kwam er niets van terecht, men werd het niet eens met andere gemeenten over de hoogte van de bijdrage en de te volgen werkzaamheden. Reeds toen realiseerde men zich dat de voordelen niet tegen de kosten zouden opwegen.
Toch blijven enkele dorpen langs de Aa volhardend. Wanneer koning Lodewijk Napoleon Veghel in 1809 bezoekt, verzoekt het gemeentebestuur hem om de rivier de Aa te mogen kanaliseren en toepasselijk "Lodewijksvaart" te mogen noemen. Lodewijk Napoleon is zeer vereerd. Door politieke omstandigheden komt van die plannen niets terecht en moet men tot 1823 wachten tot de aanleg van de Zuid-Willemsvaart.
Kanalisatie.
De Zuid-Willemsvaart had definitief ingegrepen in de bestemming die men
altijd aan de Aa had toebedacht. Pas toen in 1864 het Waterschap de Beneden
Aa en in 1922 in groter verband Waterschap De Aa werd opgericht, ging men
structureel de al eeuwenlang bestaande ongemakken te lijf. Deze ongemakken bestonden uit overstromingen in de wintermaanden, waarna het vaak erg lang duurde voordat het overtollige water van de landbouwgronden weg stroomde. Soms was er overigens ook sprake van te lage waterstanden in de zomermaanden.
Bij de kanalisatie ging men erg rigoureus te werk. Alle bochten werden uit de beek verwijderd, en er ontstond een rivier met lange rechte stukken, stroomafwaarts voorzien van hoge dijken, waaruit ze zich nimmer meer zou kunnen bevrijden. Vanaf de jaren 30 van de 20e eeuw is het werk door ongeveer 1200 arbeiders uitgevoerd, onder andere in het kader van werkverschaffing gedurende de crisisjaren, zoals in Veghel.
Lage gedeelten werden opgehoogd en bochten, ook wel meanders genoemd, gedempt en rechtgetrokken. Dat dit werk grondig gebeurde blijkt uit het nagenoeg totaal verdwijnen van de opvallende steilranden tussen de Aa en het landbouwgebied in het dal tussen Veghel en Erp. De kanalisatie was verschrikkelijk zwaar werk. Met de schop
moesten de mannen de nieuwe stukken uitgraven. Dan ging het met de kruiwagen tegen de wallenkanten omhoog, waar het zand in kipkarren over een spoor in de te dempen gedeelten werd gestort. Om verdroging door de versnelde waterafvoer te voorkomen en om het waterpeil te kunnen beheersen, werden later op diverse plaatsen stuwen in de Aa aangelegd.
Waterkwaliteit.
Vanaf de jaren 50 van de 20e eeuw vervuilt het water van de gekanaliseerde Aa steeds meer. De vervuiling wordt veroorzaakt door het lozen van ongezuiverd rioolwater, de landbouw en door industriële lozingen o.a. in Helmond en Veghel. In de jaren zestig van de 20e eeuw bereikt de vervuiling een hoogtepunt. De Aa is vanaf dat moment feitelijk een open riool, waarin nauwelijks nog plantengroei voorkomt en waarin vrijwel geen vissen meer leven. Eind jaren 70 verbetert de waterkwaliteit, onder andere door het plaatsen van afvalwaterzuiveringsinstallaties. Thans is de waterkwaliteit van de gekanaliseerde Aa weer van een acceptabel niveau.
De Aa in de moderne tijd.
Sinds 2004 maakt het stroomgebied van de Aa deel uit van het Waterschap Aa en Maas. Onder invloed van nieuwe inzichten over natuur en landschap wordt gepoogd iets van de schade aan het oorspronkelijke landschap te herstellen. De afgesneden meanders die bewaard zijn gebleven, zoals die bij Kasteel Heeswijk en in Middelrode en Berlicum, worden zorgvuldig gehandhaafd. Het waterschap legt natuurvriendelijke oevers aan (die er overigens nooit geweest zijn: ze zijn een uitvinding van deze tijd) en op enkele plaatsen krijgt de beek haar meanderende vorm weer terug. Nabij Helmond bijvoorbeeld meandert de Aa er weer lustig op los. Daar waar mogelijk worden de afgesneden meanders weer aangesloten. De oude meanders kunnen niet in alle gevallen worden hersteld, terwijl anderzijds rechte stukken die al eeuwen niet meer meanderen of dat zelfs nooit gedaan hebben bochten krijgen. In die zin hebben de gemeenten langs de Aa er dan ook meer voor gekozen om de Aa als genormaliseerde beek een nieuwe natuurlijke en recreatieve functie te geven.
Er zijn enkele grote projecten opgezet om het Aa-dal opnieuw in te richten of aan te passen. Het project "Dynamisch Beekdal" heeft als doel om het water in het Aa-dal tussen Heeswijk-Dinther en 's-Hertogenbosch meer ruimte te geven. Hierdoor ontstaat een natuurlijke dynamiek van de Aa en worden overstromingsproblemen stroomafwaarts richting ’s-Hertogenbosch voorkomen.
Het project "Masterplan Aa Veghel" gaat over de herinrichting van het Aa-dal binnen de toenmalige gemeente Veghel. Het betreft het beekdal van de Aa tussen de A50 aan de noordzijde en de kom van Erp. Voor dit deel van het beekdal worden de doelstellingen ten aanzien van natuurontwikkeling, waterbeheer, recreatie, landschap, landbouw en archeologie concreet uitgewerkt.

</doc>
<doc id="26572" url="https://nl.wikipedia.org/wiki?curid=26572" title="Israël David Kiek">
Israël David Kiek



</doc>
<doc id="26573" url="https://nl.wikipedia.org/wiki?curid=26573" title="Nestorianisme">
Nestorianisme

Het nestorianisme ('leer van Nestorius') is een doctrine in het oosters christendom. Het stelt dat Christus bestaat als twee personen: de man Jezus en de heilige Zoon van God (of Logos / Woord) en staat in tegenstelling tot de leer van de twee naturen (Echt God en Echt Mens) van een heilige persoon.
De leer is afkomstig van Nestorius (Nestorios in het Grieks), die patriarch van Constantinopel was van 428 tot 431. Deze leer over Christus werd door de patriarch Cyrillus van Alexandrië bestreden. Toen beiden een beroep deden op paus Celestinus, steunde die Cyrillus. Tijdens het Concilie van Efeze in 431 werd het nestorianisme veroordeeld, en het conflict hierover leidde tot het Nestoriaans Schisma, waardoor het zich afscheidde van de kerk, met name van de Syrische kerk van Antiochië en bekend is gaan worden als de kerk van het Oosten.
Geschiedenis.
Het nestorianisme ontstond in de 5e eeuw als gevolg van een poging om de incarnatie (vleeswording) van de heilige Logos rationeel te kunnen verklaren, die de tweede persoon vormt binnen de Heilige Drie-eenheid als Jezus Christus. Het nestorianisme leerde dat het menselijke en het heilige wezen van Christus apart van elkaar moeten worden gezien en dat er twee verschillende christelijke naturen bestaan: de mens Jezus en de heilige Logos. In het verlengde daarvan wezen nestorianen terminologie als "God leed" of "God werd gekruisigd" af, aangezien de menselijkheid van de lijdende Jezus Christus door hen wordt onderscheiden van Zijn heiligheid. Om diezelfde reden wezen zij het begrip "Theotokos (Geboortegeefster van God"/"Moeder van God)" af als titel van de Maagd Maria en stelden in plaats daarvan de titel van "Christotokos" "(Geboortegeefster van Christus"/"Moeder van Christus)" voor, omdat Christus volgens hun denkwijze zijn menselijke natuur alleen aannam van zijn moeder, terwijl de heilige Logos daarvoor al bestond en eeuwig was, waardoor het noemen van Maria als "Moeder van God" misleidend was en mogelijk fout.
Kerk van het Oosten.
De kerk van het Oosten weigerde haar steun aan Nestorius in te trekken of hem tot ketter te veroordelen. Om die reden wordt die kerk nog altijd aangeduid als 'nestoriaans' in het Westen, om ze te onderscheiden van andere oosterse kerken. De later ontstane Assyrische kerk van het Oosten zelf ziet haar leer echter niet als werkelijk nestoriaans: zij onderwijst de leer van Babai de Grote: dat Christus twee "qnomes (wezens)" heeft, die niet gemengd zijn en voor eeuwig verenigd zijn in een "parsopa (persoonlijkheid)". Volgens sommige interpretaties is de oorsprong van dit geloof vooral historisch en taalkundig. Zo hadden de Grieken bijvoorbeeld twee woorden voor 'persoon', wat slecht kon worden vertaald naar het Syrisch, en waren de betekenissen van deze termen nog niet met zekerheid vastgesteld tijdens het leven van Nestorius.
De nestoriaanse kerk ontplooide een grote zendingsactiviteit, met name in het Oosten. Vooral leken, handelaren, artsen en schrijvers droegen veel bij aan de verbreiding van het christelijk geloof.
Sassaniden.
In het Perzië van de Sassaniden werd er een 'Perzisch-christelijke' kerk gecreëerd onder de controle van de Koning der Koningen (Shahanshah), en het groeiende aantal christenen stond onder toezicht van het rijk. Hierdoor werd de 'christelijke Romeinse' propaganda, die voor religieuze concurrentie en druk in het Sassanidische rijk had gezorgd, afgezwakt. Vanaf dat moment was de Romeinse keizer niet de enige heerser over de christenen, maar waren er twee heersers. De tweede was de Shahanshah in Ctesiphon. Tijdens de regering van Yazdagird I (399-420) werd het christendom met de eerste synode van de nestoriaanse kerk in 410 een erkende religie in Perzië. In de tijd van Khusro I (531-579) was de "Eran Cathollicos" de leider van de Perzische christenen. Hij verbleef in de Perzische hoofdstad Ctesiphon.
China.
China maakte in de 7e eeuw voor het eerst kennis met het christendom. In 635 arriveerde Alopen. Hij was de eerste christelijke missionaris in China. Uit die periode dateren de nestoriaanse stele en een aantal documenten die bekendstaan als de Jezussoetra's.
Arabieren en Mongolen.
Nadat de nestorianen grotendeels onderdanen waren geworden van het rijk van de kaliefen, verloor hun kerk veel van haar gelovigen aan de islam, niet zozeer door regelrechte vervolgingen, maar vooral omdat de islamitische heersers hen maar een plaats als tweederangsburgers toebedeelden.
Christelijke Mongolen.
De Mongolen vormden de grootste bedreiging voor de islam. De Mongolen waren bekend met de twee grote Aziatische religies: boeddhisme en christendom. In hun coalitie zaten gekerstende volken als de Onggud, Oeigoeren en Keiraïten. Toghrul was de leider van de Keiraïten en de beschermheer van de jonge Dzjengis Khan (1162-1227). Later stootte Dzjengiz Khan zijn christelijke beschermheer van de troon en nam diens christelijke nichten als huwelijkspartners voor zijn eigen familie. Zijn zoon Tolui trouwde met de belangrijkste Keiraïtenzuster Sorghaghtani Beki. Haar zoon Hulagu beschouwde zichzelf mogelijk als christen. Koeblai Khan was een andere zoon van Sorghaghtani Beki, door Bar-Hebraeus geprezen als "de rechtvaardige en wijze koning, die van de christenen houdt [of hun vriend is]" maar later voor het boeddhisme koos. De christelijke vrouw van Hulagu voorkwam dat er kerken verwoest werden toen hij Bagdad in 1258 innam. De Mongoolse generaal Kitbuqa, die in 1260 probeerde het mammelukse Egypte te veroveren, was zelf een Keiraït en christen. Hulagu verkoos het christendom boven de islam, en zijn zoon trouwde met een Byzantijnse prinses.
In de 13e eeuw dacht men in de kerk van het Oosten nog in het Oudsyrisch en noemden de leden van deze kerk zich "Nasraye" "(Nazareners)" en Jezus noemden ze "Jesjoea". In de 13e eeuw was de nestoriaanse invloed op de Mongolen die het Midden-Oosten veroverden zó groot dat Bagdad werd voorgesteld als hoofdstad van een nieuw christelijk rijk.
Slag bij Ain Jalut.
Toen Hulagu zijn generaal Kitbuqa achterliet om met de hoofdmacht van zijn leger naar het Mongoolse hoofdkwartier te trekken na het overlijden van Möngke, volgde een keerpunt in de geschiedenis. Verschillende pausen hadden een officieel bondgenootschap tussen de kruisvaarders uit het Westen en de Mongolen verboden. De overgebleven kruisvaardersstaten zagen wel heil in Mongoolse plannen om het mammelukse Egypte te veroveren. Ze beloofden de invasie niet te verhinderen en de Egyptenaren niet te waarschuwen. Maar kort daarop kregen de Egyptische mammelukken van de Franken, die met hen een ongewoon neutraliteitsverdrag hadden gesloten, toegang tot hun grondgebied en konden ze noordwaarts optrekken en zich zelfs bij Akko bevoorraden. Daarna trokken de mammelukken onder Baibars in september 1260 bij Ain Jalut tegen de kleine legermacht van Kitbuqa op en versloegen de Mongolen. Toen Hulagu terug kwam en wraak wilde nemen, werd hij afgeleid door zijn neef Berke van de Gouden Horde in het noorden, die fanatiek moslim was geworden en op zijn beurt het bloedbad van Bagdad wilde wreken. Het leidde tot een burgeroorlog, waarbij Mongolen elkaar bestreden. Vanaf dat moment was het snel gedaan met de nestoriaanse voorspoed.
In de decennia na de Slag bij Ain Jalut vervolgden de Mongolen de moslims niet, maar ze mochten christenen niet langer als hun onderdanen behandelen. De verdraagzaamheid was volkomen afhankelijk van de houding van de Mongoolse heersers, maar zij neigden na verloop van tijd meer naar de islam. Toen Mongoolse heersers zich tot de islam bekeerden, kregen de christenen in Mesopotamië en Syrië het even moeilijk als de christenen (kopten) in Egypte.
In 1287 zond de Il Khan, de Mongoolse opperheer van het Midden-Oosten, Bar-Sauma (misschien een Turkse Onggud) naar Europa om de christenen over te halen tot een gezamenlijke aanval op het islamitische Egypte. Aan de katholieke hoven van Europa was de nestoriaanse bisschop een sensatie. De Europeanen waren verbaasd te horen dat de christelijke wereld zich tot aan de kust van de Stille Oceaan uitstrekte. Bar-Sauma vertelde hen dat nestoriaanse priesters naar de Mongolen, Turken en Chinezen waren getrokken en veel Mongolen christelijk waren. Het was een ontmoeting tussen twee totaal verschillende soorten christendom. De diplomatieke missie leidde niet tot een verdrag.
Akko werd, 30 jaar na het 'neutraliteitspact' met de mammelukken, in 1291 door diezelfde mammelukken ingenomen en de kruisvaarders verloren het Heilige Land definitief. De tempeliers, die als laatsten de strijd in Akko opgaven, kregen ironisch genoeg de schuld van het uiteindelijke verlies van het Heilige Land. Ze verloren daarmee hun belangrijkste bestaansreden en werden doelwit van hebzucht. Hun orde werd in 1307 verboden op beschuldiging van ketterij.
Islamitische Mongolen.
In 1295 vervolgde de nieuwe Khan, Machmoed Gazan, christenen en boeddhisten, en dit beleid werd door zijn opvolgers voortgezet. Zijn broer en opvolger, Öljeitü (1304-1316), als Nicolaas gedoopt (maar na zijn bekering tot de islam nam hij de naam Mohammed aan), was verschrikkelijk hard. Christenen waren onderdanen in een 'islamitische superstaat' geworden en werden blootgesteld aan hevige vervolging. De gevolgen van klimaatverandering speelden ook een rol: eind 13e eeuw begon in Europa en het Midden-Oosten de 'kleine ijstijd', met honger en oprukkende woestijnen tot gevolg. Kwetsbare minderheden werden tot zondebok gemaakt.
De Chagataiheersers verdroegen eerst de aanwezigheid van christenen nog in het gebied tussen Perzië en China en in hun hoofdstad Almaliq, maar in 1338 kwam de ommekeer. Toen werden alle christenen in de stad vermoord. Kerken werden massaal gesloten of gesloopt, zelfs in oude centra als Tabriz, Arbela (Erbil), Mosoel en Bagdad. Bisschoppen en geestelijken werden gemarteld en verdwenen achter de tralies.
Patriarch Yaballah III werd door een mensenmenigte belaagd en gemarteld. Het ambt van nestoriaanse "katholikos" bleef van 1369 tot 1378 en mogelijk zelfs langer onvervuld.
Merv had in 1340 nog een christelijke school voor Tataren, maar eind 14e eeuw verdween het christendom uit Perzië en uit het zuiden en midden van Irak. De patriarchen 'van Babylon' vestigden zich in het veiliger noorden van Mesopotamië, en in latere eeuwen kozen de patriarchen het klooster van Rabban Hormizd in de bergen bij Mosoel als thuisbasis. 
Sporen van het christendom onder de Keiraïten en Oeigoeren werden in de loop van de 15e eeuw gewist.
Timoer Lenk.
Na de vervolgingen onder Timoer Lenk (1370–1405) bleef nog maar een klein deel over van de eens zo grote kerk. Deze islamitische heerser gaf in de jaren zestig van de 14e eeuw het christelijke Midden-Oosten de genadeslag. Het was zijn gewoonte steden die zich tegen hem verzetten uit te roeien en de schedels van zijn slachtoffers in reusachtige piramiden op te stapelen. Zijn regime markeert het einde van de stedelijke Midden-Oosterse beschaving zoals die sinds het oude Griekenland was opgebloeid. Pas in zijn tijd kwam er een einde aan het gebruik van de Zijderoute. De stadsbevolking in Syrië en Mesopotamië werd rond 1400 door Timoers leger afgeslacht. Christelijke gebieden als Damascus, Amida, Ani, Tikrit, Arbela, Mosoel, Tur Abdin en Smyrna (1402) werden door rampspoed getroffen. Grotten in Noord-Mesopotamië werden uitgerookt. De jakobieten noch de nestorianen kwamen het tijdperk van Timoer ooit te boven. Het nestoriaanse patriarchaat werd een erfelijk ambt, dat overging van oom op neef.
De laatste christelijke gemeenschappen in Samarkand en Centraal-Azië werden te gronde gericht door Timoers kleinzoon Ulug Bey.
Ondergang.
In de 'tweede fase', de tijd van ondergang na de middeleeuwse periode, die nauwelijks een eeuw geleden begonnen is, zijn de christenen als georganiseerde gemeenschap in het Nabije Oosten helemaal verdwenen of aan het verdwijnen door georganiseerd geweld in de vorm van massamoord, verdrijving of gedwongen migratie.
Chaldeeën en Assyriërs.
Toen er moeilijkheden ontstonden bij de benoeming van een nieuwe "katholikos" verenigde een deel van de nestorianen zich in 1551 met Rome. Het werd gebruikelijk hen met de naam Chaldeeën aan te duiden. Zij die het nestorianisme trouw bleven, werden vanaf de 19e eeuw Assyriërs genoemd. Er bevinden zich tegenwoordig nog ongeveer 170.000 Assyriërs in met name Syrië, Irak en Iran.
Opvolging.
Zoals de westerse kerk zich baseerde op Petrus en zijn opvolgers, zo vereerden de Aziatische christenen Addai of Taddeüs. In een bewaard gebleven document uit 1500 van de nestoriaanse kerk is de apostolische opvolging van de patriarchen of "katholikoi" vastgelegd:
De "katholikoi" waren daarna van de handoplegging van Ctesiphon tot hun verhuizing naar Bagdad onder "katholikos" Timoteüs I van Bagdad, die leefde in de tijd van Haroen ar-Rashid en Karel de Grote.
Markos, een nestoriaanse monnik uit China, een Oeigoer of Turkse Onggud, werd in 1281 tot patriarch gekozen, omdat hij bekend was met de manieren en gebruiken van de Mongolen en leidde tot 1317 als Yaballaha III 30 provincies en 250 bisdommen. Hij vestigde zijn zetel in Maragha, bij Tabriz, de hoofdstad van het Mongoolse Il-kanaat.

</doc>
<doc id="26577" url="https://nl.wikipedia.org/wiki?curid=26577" title="YAG-laser">
YAG-laser

Een YAG-laser is een type solid-state laser. YAG is een acroniem voor yttrium-aluminium-granaat, een kristal waarop het lasermateriaal gebaseerd is. Dit kristal kan met verschillende scheikundige elementen gedoteerd worden, de lasers worden genoemd naar het gebruikte element. Doteren wil zeggen dat typisch 1% van de yttriumatomen vervangen wordt door een ander atoom, bijvoorbeeld neodymium. YAG is analoog aan Al2O3 en een goede warmtegeleider.
Typen.
Nd:YAG laser.
Nd:YAG staat voor "neodymium-gedoteerd YAG" (Nd:Y3Al5O12). Toepassingen liggen vooral in de industrie en ook in de oogheelkunde. Nd:YAG is veel warmtebestendiger dan Nd:glas, zodat Nd:YAG hogere vermogens kan leveren.
Er:YAG laser.
Er:YAG staat voor "erbium-gedoteerd YAG" (Er:Y3Al5O12). Toepassingen zijn vooral medisch. Er:YAG is minder efficiënt dan Nd:YAG, maar de golflengte wordt beter geabsorbeerd door weefsels in het menselijk lichaam.
Ho:YAG laser.
Ho:YAG staat voor "holmium-gedoteerd YAG" (Ho:Y3Al5O12). Toepassingen zijn vooral medisch. Ho:YAG is minder efficiënt dan Nd:YAG, maar de golflengte wordt beter geabsorbeerd door de weefsels in het menselijk lichaam.

</doc>
<doc id="26580" url="https://nl.wikipedia.org/wiki?curid=26580" title="Nestoriaanse Kerk">
Nestoriaanse Kerk



</doc>
<doc id="26587" url="https://nl.wikipedia.org/wiki?curid=26587" title="Burkina Faso">
Burkina Faso

Burkina Faso is een land en republiek in West-Afrika. Tot 1984 heette het Opper-Volta, ook wel Boven-Volta. Het land grenst aan Benin, Ivoorkust, Ghana, Mali, Niger en Togo. De hoofdstad is Ouagadougou.
Geschiedenis.
Tot het einde van de 19e eeuw is de geschiedenis van Burkina Faso gedomineerd door de Mossi. De Mossi probeerden vanaf de 11e eeuw van Noordwest-Afrika een groot imperium te maken. Na de komst van de Fransen in 1896 werd het een Franse kolonie. Op 5 augustus 1960 is het toenmalige Opper-Volta (of Boven-Volta, van het Franse "Haute-Volta") onafhankelijk geworden van Frankrijk.
Op 4 augustus 1984, precies een jaar nadat de marxist-leninist Thomas Sankara door middel van een staatsgreep aan de macht was gekomen, werd de naam van het land veranderd van "Haute Volta" (Opper-Volta) in "Burkina Faso". Tussen 4 en 15 augustus 1984 was de correcte schrijfwijze overigens 'Bourkina-Fasso'. "Burkina Faso" betekent "het land van de integere mensen" ("Le pays des hommes intègres") waarbij zijzelf "hommes" vertalen als mannen. De inwoners worden, ook in het Engels en Frans, "Burkinabé" (oprechte mensen) genoemd, in het Nederlands "Burkinezen".
De geschiedenis van het land is relatief vreedzaam te noemen in vergelijking met de meeste buurlanden. Afgezien van de staatsgreep in 1987 waarbij president Sankara en zijn lijfwachten om het leven zijn gebracht, zijn de overige staatsgrepen zonder bloedvergieten verlopen. In 1985 was het land in de korte Agacherstrook-oorlog verwikkeld met Mali.
Burkina Faso is ondanks de armoede redelijk zelfvoorzienend en hongersnood is niet meer op grote schaal voorgekomen sinds de catastrofale droogtes van de jaren zeventig en tachtig. Tijdens de burgeroorlog in Ivoorkust dreigde wel hongersnood in het zuiden van Burkina Faso door de toestroom van Ivoriaanse vluchtelingen maar door internationale hulp is deze bezworen.
Het noorden van Ivoorkust behoorde vroeger ook tot Burkina Faso. Dit zorgt nog weleens voor politieke fricties tussen de twee landen. Tijdens de Ivoriaanse burgeroorlog in 2011 werd Burkina Faso door de Ivoriaanse regering ervan beticht de noordelijke rebellen te steunen, hoewel hiervoor nooit formeel bewijs is geleverd.
Geografie.
Burkina Faso is volledig door land omsloten en heeft derhalve geen zeehavens. Het behoort tot de Sahellanden. Burkina Faso heeft een regio met de naam Sahel. De hoogste berg is Tena Kourou (749 meter).
Er is veel natuurschoon te bewonderen, vooral in het zuiden, zoals de watervallen van Banfora, de pieken van Sindou, en het meer van Tengrela.
Steden.
De grootste steden, na de hoofdstad Ouagadougou met 1.626.950 inwoners, zijn Bobo-Dioulasso met 537.728 inwoners, Banfora met 93.750 inwoners, Koudougou met bijna 91.981 inwoners en Ouahigouya met 86 569 inwoners.
Bestuurlijke indeling.
Burkina Faso is ingedeeld in 13 regio's die bestaan uit 45 provincies als uitvoeringsorganen. Die 45 provincies zijn ingedeeld in 301 departementen.
Bevolking.
Etnische groepen.
De inheemse bevolking bestaat uit ongeveer 160 etnische groepen. De grootste bevolkingsgroep (ca. 50%) vormen de Mossi, die in het centrale deel van het land wonen. Daarna volgen de nomadische Fulani (10%), die langs de noordelijke grens wonen, de Lobi (7%) in het zuidwesten, de Mandé (7%) in het noordwesten, de Bobo (7%) in het zuidwesten en de Gourma (5%).
Meer dan de helft van de bevolking woont in het centrale deel van het land, het gebied tussen de rivieren Volta Noire (Zwarte Volta) en Volta Blanche (Witte Volta) en in enkele direct ten noordoosten daarvan gelegen streken. Vooral het oosten is dun bevolkt. Burkina Faso heeft in de 20e eeuw een grote bevolkingstoename gekend: daar waar de bevolking in 1964 nog 4,7 miljoen bedroeg, is dit cijfer gestegen tot 18,4 miljoen in 2014. In de periode 1980–1992 bedroeg de jaarlijkse bevolkingstoename 2,6%. In 1990 was 44% van de bevolking niet ouder dan 15 jaar. De gemiddelde leeftijdsverwachting bij geboorte bedroeg in 1991 46 jaar voor mannen en 49 jaar voor vrouwen.
Taal.
Het Frans is de officiële taal in Burkina Faso. Er zijn veel inheemse talen: men onderscheidt twaalf hoofdgroepen, met samen ongeveer 90 talen en dialecten. Het Arabisch en het Engels worden ook als handelstalen gebruikt.
Religie.
Een groot deel van de bevolking belijdt traditionele natuurreligies. Ongeveer 25% à 61% van de bevolking is islamitisch (voornamelijk soennitisch). Zij wonen voornamelijk in het noorden en het westen van het land. Ongeveer 19% van de bevolking is christelijk, merendeels katholiek. Er zijn 13 katholieke bisdommen, onderverdeeld in drie kerkprovincies (zie Katholieke Kerk in Burkina Faso). De vervolging van christenen is de laatste tijd flink toegenomen. Sinds 2020 staat Burkina Faso op de ranglijst van christenvervolging van Open Doors. Het is hier op plek 28 binnengekomen.
Politiek.
Het Burkinees Parlement "l'Assemblée nationale" is samengesteld uit 127 verkozenen. Het parlement is georganiseerd volgens het eenkamerstelsel en de zittingstermijn van een legislatuur is 5 jaar. De huidige parlementsvoorzitter is Alassane Bala Sakandé.
Het staatshoofd is een rechtstreeks verkozen president. Van december 2015 tot januari 2022, toen hij werd afgezet door militairen, was Roch Marc Christian Kaboré de president. Hij was eerder tussen 1994 en 1996 premier onder het bewind van president Blaise Compaoré, die in 1987 aan de macht kwam na een staatsgreep op toenmalig president Thomas Sankara. Compaoré werd in 2010 voor een vierde keer tot president gekozen, maar trad in 2014 af na hevige protesten.
Aan het hoofd van de regering staat een eerste minister. Van december 2021 tot januari 2022 was dit Lassina Zerbo, die door president Kaboré werd benoemd.
Parlementsverkiezingen en presidentsverkiezingen worden gescheiden gehouden. Tijdens de parlementsverkiezingen van 2007 kwamen er 50 partijen op over het hele land. Er was een opkomst van 56% van de kiesgerechtigden, en de verkiezing werd door een 4.000-tal nationale en internationale waarnemers gevolgd. De CDP, partij van voormalig president Compaoré, won de verkiezingen met een absolute meerderheid en behaalde 73 van de 111 zetels.
Economie.
Burkina Faso is een van de armste landen ter wereld. 80% van de bevolking is afhankelijk van de landbouw die gesubsidieerd wordt door de VN. Droogte, en slechte bodem (vooral in de noordelijke Sahelregio's), infrastructuur, opleiding en gezondheidszorg in het gehele land zijn de voornaamste problemen. Het land is sterk afhankelijk van steun van westerse landen, en van multilaterale instellingen (van vele landen) als de VN. Ondanks deze problemen kan het land echter zichzelf van voldoende voedsel voorzien, mede door de economische impuls die gegeven is door voormalig president Thomas Sankara. Zijn slogan "Consommons Burkinabé" (Consumeer Burkinees) zette de Burkinabezen aan om in eerste instantie producten uit eigen land te kopen, waardoor geld in het land blijft en niet naar buiten wegvloeit.
De campagne van Broederlijk Delen van 2007 focust onder meer op dit land zelf. In de campagnefilm kun je zien dat er op de plaatselijke markt Nederlandse uien en aardappelen verkocht worden. Dat is echter geen steun aan, maar eerder een ontwrichting van de plaatselijke economie. De plaatselijke boeren kunnen hun uien niet meer verkopen door de dumpprijzen van de Nederlandse goederen.
De exportproducten van het land zijn goud, ruwe katoen en noten (kokos-, para- en cashewnoten). Het noorden van Ivoorkust verwelkomt veel gastarbeiders uit het zuiden van Burkina Faso, die daar op bananen- en cacaoplantages werken. Meestal gaan deze gastarbeiders uit vrije wil naar Ivoorkust, maar het komt ook voor dat Burkinese kinderen en jonge mannen door Ivorianen geronseld worden met een goed salaris in het verschiet, maar eenmaal in Ivoorkust worden ze gedwongen om onder op slavernij gelijkende omstandigheden te werken.
Sport.
Het internationale voetbalelftal van Burkina Faso heet Les Étalons (De Hengsten). De laatste jaren van de Africa Cup werd er heel goed gespeeld door de Hengsten. In 2013 waren ze finalist en in 2017 behaalden ze een derde plaats.
Het elftal speelt zijn wedstrijden in het Stade du 4-Août (4 Augustusstadion). Het wordt niet alleen gebruikt voor voetbalwedstrijden maar ook voor atletiek, hoogspringen en nationale evenementen.

</doc>
<doc id="26591" url="https://nl.wikipedia.org/wiki?curid=26591" title="Pact van Praag">
Pact van Praag

Het Pact van Praag was een akkoord in de schaakwereld over het Wereldkampioenschap schaken.
De schaakwereld was diep verdeeld en de kloof tussen de FIDE en de PCA en haar opvolgers werd hoe langer hoe groter. Op initiatief van Yasser Seirawan werd het Pact van Praag gesloten waarin werd vastgelegd dat de twee wereldkampioenschappen in 2003 onder één noemer gebracht zouden worden, waarna er weer een duidelijke kwalificatie-cyclus in het leven zou worden geroepen. FIDE-kampioen Roeslan Ponomarjov en Garri Kasparov zouden een match spelen. Vladimir Kramnik en de winnaar van een kandidatentoernooi in Dortmund zouden een match spelen. De winnaars van deze matches zouden uiteindelijk om het verenigde kampioenschap spelen.
Van al deze plannen is weinig terechtgekomen. De match tussen Kasparov en Ponomarjov ging om onduidelijke redenen niet door. Ook een match tussen Kasparov en Ponomarjovs opvolger Rustam Kasimdzjanov kon de FIDE niet van de grond krijgen. Het toernooi in Dortmund ging wel door een werd gewonnen door Péter Lékó. Pas in 2004 werd een match tussen hem en Kramnik gehouden.

</doc>
<doc id="26592" url="https://nl.wikipedia.org/wiki?curid=26592" title="After Forever">
After Forever

After Forever was een Nederlandse metalband met invloeden uit deathmetal, en klassieke muziek. De band heeft veel opgetreden en tournees door Europa en Zuid-Amerika gemaakt.
Biografie.
After Forever werd opgericht in Reuver in 1995 door zanger-gitarist Mark Jansen, zanger-gitarist Sander Gommans, toetsenist Jack Driessen, bassist Luuk van Gerven en drummer Joep Beckers. De band werd in de begintijd vooral beïnvloed door deathmetal. Nadat in 1997 zangeres Floor Jansen werd aangetrokken als leadzangeres, kreeg de band meer zijn latere vorm, met ook invloeden van stijlen als klassieke muziek, maar altijd met metalelementen. In 1999 verschenen twee demo's: "Ephemeral" en "Wings of Illusion".
In 2000 kwam het debuutalbum "Prison of Desire" uit. Dit album bevat de traditionele combinatie van een klassiek geschoolde sopraan, mannelijke grunts, stevige gitaren, synthesizers en een koor. Sharon den Adel, zangeres van Within Temptation, zingt als gast mee in het laatste nummer.
In 2001 verscheen het tweede album "Decipher", dat werd geproduceerd door Stephen van Haestregt, drummer van My Favorite Scar, (ex-)Within Temptation. Dit album volgt dezelfde lijn als "Prison of Desire", maar klinkt wat volwassener en werkt het potentieel van "Prison of Desire" beter uit. Vanwege creatieve meningsverschillen verliet Mark Jansen in 2002 de band. Hij richtte daarna de band Epica op.
In 2003 volgde het album "Exordium", een mini-cd met vier nieuwe nummers, twee covers en een korte dvd. Deze cd is karakteristiek voor de nieuwe muzikale weg die After Forever was ingeslagen na het vertrek van gitarist Mark Jansen; er wordt gezocht naar een nieuwe stijl, die duidelijk niet hetzelfde is als op "Prison of Desire" en "Decipher".
In 2004 kwam het derde album "Invisible Circles" uit, een conceptalbum over het leven van een meisje dat moet opgroeien onder moeilijke omstandigheden. Naar aanleiding van "Invisible Circles" werd er in Nederland een aantal speciale conceptshows gegeven waarin het album van begin tot eind werd gespeeld. Dit album zit muzikaal zeer complex in elkaar, met veel invloeden vanuit de progmetal terwijl het daarnaast het bekende geluid van After Forever ook heel goed weergeeft.
In september 2005 kwam het vierde album "Remagine" uit, een album waarin het thema 'dromen' centraal staat. Dit is een zeer divers album; het bevat toegankelijke ballads en nummers met popinvloeden, maar kent ook nummers met alleen grunts en cleane mannelijke zangpartijen en stevige metal met een koor.
In 2006 werd door het platenlabel Transmission een verzamel-cd (dubbel-cd) uitgebracht onder de titel "Mea Culpa - Retrospective". 
In 2007 kwam het vijfde album uit, "After Forever". Deze cd kan gezien worden als een samenvatting van alle voorgaande cd's van deze band. Alle elementen van eerdere albums zijn op deze cd terug te horen. Het album is het bestverkochte album van After Forever en kwam binnen op nummer 6 in de Album Top 100 van Nederland.
Het jaar 2007 bracht niet alleen maar goede zaken voor After Forever. Gitarist Sander Gommans kreeg het advies een flinke tijd rust te houden in verband met stress-gerelateerde klachten. Mede daardoor was 2008 een "sabbatical year" voor After Forever.
In 2008 richtten de bandleden zich op een aantal nevenprojecten. Toetsenist Joost van den Broek componeerde muziekstukken voor "Classics in Rock" en "Christmas Metal Symphony". Zangeres Floor Jansen gaf solo-optredens en werkte aan een project met de gitarist Jørn Viggo Lofstad van de Noorse progressieve-metalband Pagan's Mind. Gitarist-grunter Sander Gommans rondde een thrash/deathmetalproject af onder de naam HDK; het album "System Overload" zou op 23 februari 2009 uitgebracht worden. Gitarist Bas Maas ging op tournee met rock-'n-rollband Tank Buster Jack door de Verenigde Staten en Japan. Drummer André Borgman toerde met Robby Valentine en speelde daarnaast samen met gitarist Luuk van Gerven in de coverband Cell 29, die regelmatig rockklassiekers ten gehore brengt in kleine cafés in Nederland.
"Prison of Desire: The Album - The Sessions" (dubbel-cd) werd in juni 2008 opnieuw uitgebracht door het platenlabel Transmission Records met liner notes van Mark Jansen (Epica). 
Op 5 februari 2009 kondigden de bandleden het einde van After Forever aan.

</doc>
<doc id="26594" url="https://nl.wikipedia.org/wiki?curid=26594" title="Borkum">
Borkum

Het Duitse eiland Borkum is het meest westelijke en tevens het grootste eiland van de Oost-Friese Waddeneilanden. Het eiland ligt voor de kust van de Nederlandse provincie Groningen en maakt deel uit van het landkreis Leer in Oost-Friesland in Nedersaksen.
Het eiland is iets kleiner dan Schiermonnikoog, het kleinste bewoonde Nederlandse waddeneiland. Volgens de deelstaat Nedersaksen had Borkum ultimo 2020 inwoners.
Geografie.
Ligging.
Borkum ligt ten noorden van de Eemsmonding en ligt dichter bij de Nederlandse kust dan bij het Duitse vasteland. De stad Borkum is de meest westelijk gelegen stad in Nedersaksen.
In 1863 bestond Borkum nog uit twee afzonderlijke eilanden, Westland en Ostland, die door een kreek van elkaar gescheiden waren. De Tüskendörsee ("tussendoormeer"), een meer van 650 meter lang, toont de oude scheidslijn. De beide eilanddelen duiden duidelijk op een hoefijzervormig uiterlijk van de concentrisch verlopende duinketen, die richting het Randzelgat open is. Het kweldergebied binnen de duinketen bestaat grotendeels uit groene weide en zoutmoerassen.
Geologie.
Borkum is, net als de andere Oost-Friese eilanden, geen fragment van het vroegere vasteland en onderscheidt zich daarmee van de Noord-Friese Waddeneilanden. De ondergrond van Borkum bestaat uit pleistocene en holocene afzettingen. De Oost-Friese eilanden hebben nooit een aaneengesloten ketting gevormd, daarvoor is de getijdenstroming tussen de eilanden te sterk.
Stadsindeling.
Tot de stad Borkum behoren de gelijknamige plaats in het westen van het eiland alsook de kleinere ortsteilen Ostland, aan de oostkant van het eiland en Reede, bij de haven in het zuidoosten.
Buurgemeenten.
Door zijn ligging heeft Borkum geen directe buurgemeenten, maar wel buureilanden en het vasteland. De buureilanden zijn Rottumeroog in Nederland in het westen en Juist, Lütje Hörn, Memmert en de Kachelotplate in het oosten. De drie laatstgenoemde zijn onbewoonde eilanden. De Kachelotplate is een voormalige zandbank, die niet meer regelmatig overstroomt.
De dichtstbijzijnde kust behoort tot Nederland, per veerboot is er een directe verbinding met de Eemshaven. Aan Duitse zijde is Emden de veerhaven voor Borkum. Omdat het eiland ver buiten in de Eemsmonding ligt is de vaartijd van Emden naar Borkum langer dan naar alle andere bewoonde Duitse Noordzee-eilanden, met uitzondering van Helgoland. De dichtstbijzijnde gemeente op het Duitse vasteland is Krummhörn in de Landkreis Aurich.
Geschiedenis.
De Oost-Friese eilanden, en daarmee ook Borkum, ontstonden vermoedelijk rond het begin van onze jaartelling. In eerste instantie waren het eenvoudige zandplaten, van waaruit zich langzaam maar zeker de huidige eilanden ontwikkelden.
In de jaren 1227 en 1270 ankerden kruisvaardersvloten voor het eiland, om daar beter weer af te wachten. Onduidelijk is of het eiland toentertijd reeds bewoond was. Van een bevolking wordt voor het eerst rond 1406 gesproken in een vredesverdrag met de Hanze.
In de Hanzetijd was het een zeeroversnest. In de 17e eeuw voeren veel Borkumers als kapitein of harpoenier op Nederlandse walvisvaarders mee. In de 18e eeuw liep de walvisvangst sterk terug en heerste armoede op het eiland. De bewoners trokken weg. In 1811 werd het dieptepunt bereikt en woonden er nog maar 400 mensen. Het eiland was intussen bezet door de Fransen en behoorde tot 1815 tot het Departement Oost-Friesland van het Koninkrijk Holland.
Al vele decennia voor de machtsovername door de nationaalsocialisten in 1933 bestond er een sterk antisemitisme op Borkum. Het eiland zette zich tegen concurrent Norderney af met het dagelijks gespeelde antisemitische "Borkum-Lied". Op 19 en 20 december 1934 werden vanaf Borkum twee door Wernher von Braun ontwikkelde raketten gelanceerd.
Borkum is een gewild toeristenoord. Vanaf 1834 kwamen er vakantiegangers op het eiland, aanvankelijk uit Emden. Het toerisme nam een grote vlucht. In 1850 telde men 252 bezoekers, in 2003 was het aantal gestegen tot 270.000.
Ontwikkeling van de naam Borkum.
Het eiland werd in 1227 voor het eerst met naam genoemd als "Borkna", vervolgens in 1398 als "Borkyn" en sinds 1554 is de aanduiding "Borkum" in gebruik. De naam heeft zich vermoedelijk ontwikkeld uit het woord "burkn", Oudnoords voor varens. Later werd daaraan nog het achtervoegsel -um voor huis toegevoegd.
Politiek.
Stadsraad.
Borkum heeft de status van stad. De gemeenteraad van het eiland bestaat uit zestien gekozen leden die voor een periode van vijf jaar zijn verkozen. Naast de raad heeft ook de burgemeester stemrecht. De huidige raadsperiode begon op 1 november 2021.
Burgemeester.
Vanaf 1 juli 2005 was Kristin Mahlitz (SPD) burgemeester, de eerste voltijdsburgemeester van Borkum. Zij opteerde niet voor een tweede termijn van zes jaar en bij de burgemeestersverkiezing op 11 september 2011 werd de onafhankelijke kandidaat Georg Lübben met 52,5% van de stemmen verkozen. Op 1 november trad hij in functie. In 2020 volgde de onafhankelijke kandidaat Jürgen Tönjes Akkermann hem op.
Bezienswaardigheden.
Vanwege zijn ligging in de Eemsmonding werden op Borkum reeds vroeg bakens ter markering van het Eemsvaarwater gebouwd. Er bevinden zich drie vuurtorens en daarnaast nog andere oriëntatiepunten op het eiland.
In 1576 werd de oude vuurtoren gebouwd. Hij is daarmee het oudste gebouw en tevens herkenningsteken van het eiland. De 45 meter hoge, rechthoekige toren ontstond op het fundament van de oude Borkumer kerktoren en diende aanvankelijk slechts als oriëntatiepunt bij dag. Pas in 1817 kreeg de "Alte Leuchtturm" een lichtbron, die met behulp van paraboolspiegels en 27 olielampen bediend werd. In februari 1879 werd het lichtbaken van de vuurtoren door een brand in de toren verwoest. De toren zelf kon dankzij zijn solide bouw behouden blijven en dient tegenwoordig als uitzichttoren.
De nieuwe vuurtoren van Borkum bevindt zich aan de westzijde van het eiland en werd na de brand van de oude vuurtoren in 1879 in zes maanden gebouwd. De nog immer actieve vuurtoren dient sinds 15 november 1879 als oriëntatie voor de Eemsmonding. Bij de bouw van de 60,3 meter hoge ronde toren werden 1,5 miljoen zwartbruine bakstenen gebruikt. Tot zijn top heeft de toren 319 traptreden.
De kleine vuurtoren van Borkum aan het zuidstrand is de derde vuurtoren op Borkum en werd in 1888/1889 gebouwd. De rood-witte vuurtoren werd als prototype voor een reeks van in totaal negen in Duitsland gebouwde vuurtorens gebruikt. Zijn bijnaam "der Elektrische" kreeg de toren voor het feit, dat hij de eerste voor elektrisch gebruik gebouwde vuurtoren in Duitsland was. De vuurtoren bestaat uit losse, 27 millimeter dikke gietijzeren segmenten. De toren bereikt een totale hoogte van 32 meter. Hij werd in de zomer van 2003 buiten dienst gesteld, omdat de vaargeul in de Eemsmonding door sedimentafzettingen was veranderd. Sinds 1970 dient de toren daarnaast nog als antennedrager voor de verkeerscentrale Eems, die in Duits-Nederlandse samenwerking wordt geleid.
Economie en infrastructuur.
Het eiland gold tijdens de Hanzetijd als vluchtplaats voor piraten. De bekende zeerover Klaus Störtebeker zou volgens de legende in het zuiden van het eiland een schat hebben begraven. De eilandbewoners lagen regelmatig in conflict met de heersers van Oost-Friesland over de belasting op aangespoelde goederen, die rond deze tijd nagenoeg de enige inkomstenbron voor de Borkumers waren.
In de 18e eeuw bracht de walvisvangst de bewoners, die meestal als kapitein of harpoenier op de Nederlandse walvisvaart voeren, een zekere welvaart. Vele straatnamen op Borkum en andere relicten herinneren nog aan deze tijd. In de 18e eeuw nam de walvisvaart echter als gevolg van de Vierde Engels-Nederlandse Oorlog af en verdween uiteindelijk. Als gevolg daarvan ontstond er armoede op het eiland en verlieten vele inwoners Borkum. Rond 1811 woonden er nog rond de 400 personen.
Militair.
Vanaf het begin van de 20e eeuw was Borkum een belangrijke militaire post. In 1902 kreeg het eiland de status zeevesting. De marine breidde voor haar militaire transport de Borkumer Kleinbahn uit met aftakkingen. In 1934 begon Wernher von Braun met het testen van raketlanceringen op Borkum, die later in Peenemünde werden voortgezet.
In 1957 vestigde de nieuw opgerichte Bundesmarine een basis in Borkum, waar vooral landingsvaartuigen gestationeerd werden. Daarnaast waren er mariniers en een opleidingsschool op het eiland aanwezig. Als gevolg daarvan ontstonden er talloze arbeidsplaatsen bij de Bundeswehr en waren meer dan 20% van de verzekeringsplichtigen werkzaam bij de marine. In 1996 werd de opleiding opgeheven en naar Stralsund verplaatst.
Toerisme.
Na het korte intermezzo als deel van het Franse departement Ems-Oriental onder de heerschappij van Napoleon tussen 1810 en 1813 kwamen vanaf 1834 de eerste vakantiegangers, voornamelijk gegoede burgers uit Emden, naar het eiland. Tien jaar later, in 1844, ontstonden de eerste accommodaties voor badgasten en werd het toerisme als inkomensbron ontdekt. Sindsdien is het aantal toeristen, dat Borkum als vakantie-, ontspannings- of kuurbestemming gebruikt, continu gestegen. Bij de eerste registratie van vakantiegangers in 1850 werden nog 252 bezoekers geteld, terwijl aan het einde van de 20e eeuw meer dan 200.000 mensen het eiland bezochten.
Tijdens de Tweede Wereldoorlog waren er beperkingen voor recreatief bezoek, omdat het eiland aan de Noordwest-Duitse grens van militaire betekenis was. Na het einde van de oorlog moesten in eerste instantie talrijke overblijfsels uit de weg worden geruimd. Oude bunkers stonden nog jarenlang het gebruik van het strand in de weg.
In 2009 kreeg de stad Borkum na een omvangrijke risicoanalyse door de International Life Saving Federation het predicaat „"Lifeguarded Beach / Bewachter Badestrand"“ ("bewaakt badstrand") voor zijn vier stranden. Het eiland is daarmee de eerste gemeente aan de Duitse Noordzeekust waaraan dit certificaat is verleend.
Verkeer.
Borkum is per autoveer bereikbaar vanaf Emden en vanaf de Eemshaven in Nederland. De veerdiensten worden geëxploiteerd door AG Ems. Verder is er een kleine luchthaven, die in de Tweede Wereldoorlog werd gebouwd als militair vliegveld. Ook staan er op Borkum twee vuurtorens. De nieuwe vuurtoren van Borkum werd geopend in 1889.
Scheepvaart.
Het vervoer van en naar het eiland vindt met veerboten plaats. De rederij AG Ems voert een regelmatige lijndienst met verschillende schepen tussen het eiland en havens in Nederland en Duitsland. De vaartijd tussen Borkum en de Nederlandse Eemshaven bedraagt normaliter 50 minuten; naar de haven van Emden duurt de overtocht circa 2½ uur. Daarnaast vaart de rederij met catamarans, waarbij de overtocht in zestig minuten wordt afgelegd.
De overtocht is getij-onafhankelijk, dat betekent dat de veerdienst geen rekening hoeft te houden met het getijde en op vaste tijden kan afvaren.
Motorvoertuigen.
Het eiland is naast Norderney het enige Oost-Friese eiland waarop met particuliere motorvoertuigen gereden mag worden. Het verkeer wordt tijdens het zomerseizoen echter sterk gereguleerd. Hiervoor zijn twee zones ingericht. De stadskern is als rode zone volledig afgesloten voor particuliere auto's en aanverwante voertuigen. Buiten de stadskern mag alleen overdag, van 7 tot 21 uur, met particuliere voertuigen gereden worden.
Trein en bus.
De zeven kilometer lange, gedeeltelijk tweesporige smalspoorlijn met een spoorwijdte van 900 millimeter werd in 1888 opgeleverd en verbindt de plaats Borkum met de veerhaven. Naast het station in het centrum zijn er ook haltes bij „Jakob-van-Dyken-Weg“ en „Borkum-Reede“. In de jaren veertig bestonden er naast het hoofdspoor talrijke andere militaire sporen die de verschillende vestingen met elkaar verbonden. Een andere spoorlijn, waarvan de eerste meter bij het hoofdstation nog te zien is, voerde naar het Ostland. In de jaren zeventig kwam de "Kleinbahn" in economische problemen, maar vanwege het sterk groeiende toerisme werd de lijn steeds belangrijker. De "Borkumer Kleinbahn" beschikt over vier locomotieven die met koolzaadolie aangedreven worden.
Naast de spoorlijn is er nog een regelmatige busdienst die grotendeels parallel met de spoorlijn verloopt. Enkele bussen rijden tot het ortsteil Ostland, dat niet door de trein bediend wordt.
Op het waddeneiland rijdt sinds het april van 2017 bij de onderneming "Borkumer Kleinbahn" een elektrische bus. In december 2017 volgde een tweede elektrische bus.
Luchtvaart.
Ten oosten van de stad bevindt zich Flugplatz Borkum, dat wordt aangedaan door lijndiensten en chartervluchten vanaf Emden en Hamburg. De vliegtijd vanaf Emden bedraagt ongeveer 15 minuten. Daarnaast wordt het vliegveld door privévliegtuigen gebruikt.
Media.
Op Borkum verschijnt het dagblad "Borkumer Zeitung". Het blad is sinds 2019 onderdeel van de Zeitungsgruppe Ostfriesland (ZGO). De ZGO verzorgt de regionale pagina's over Oost-Friesland, de lokale redactie het nieuws van het eiland. De landelijke en internationale artikelen worden door de ZGO geselecteerd uit het aanbod van de "Neue Osnabrücker Zeitung". Op zondag ontvangend de abonnees "Sonntags Rapport".

</doc>
<doc id="26595" url="https://nl.wikipedia.org/wiki?curid=26595" title="Professional Chess Association">
Professional Chess Association

De Professional Chess Association was een organisatie die, in concurrentie met de FIDE, een eigen reeks wedstrijden (cyclus) om het wereldkampioenschap schaken organiseerde. Ze bestond van 1993 tot ongeveer 1996.
Ontstaan.
Sinds 1948 werd het wereldkampioenschap georganiseerd door de FIDE. Ongeveer elke drie jaar moest de regerend wereldkampioen zijn titel verdedigen tegen een uitdager, de winnaar van een reeks kwalificatiewedstrijden. In 1993 werd Nigel Short uitdager van Garri Kasparov. Short en Kasparov waren ontevreden over de manier waarop de FIDE de organisatie van de match aanpakte. Ze besloten te breken met de FIDE en richtten de PCA op. Deze had tot doel, naast het organiseren van de match Kasparov-Short, de organisatie van het wereldkampioenschap naar een meer 'professioneel' niveau te tillen. De PCA wist het computerbedrijf Intel als sponsor aan zich te binden.
Activiteiten.
In 1993 werd in Londen de match Kasparov-Short gespeeld. Kasparov won met 12½-7½ en werd zodoende PCA-wereldkampioen.
Eveneens in 1993 werd Groningen een groot kwalificatietoernooi volgens het Zwitsers systeem gehouden, waarbij de beste zeven zich samen met Short plaatsten voor de 'kandidatenmatches'.
In 1994 werden in New York de volgende matches gespeeld:
Michael Adams - Sergej Tiviakov 4 - 4 (play-off 3½ - 2½)
Viswanathan Anand - Oleh Romanysjyn 5 - 2
Nigel Short - Boris Gulko 4 - 4 (play-off 2½ - 1½ )
Gata Kamsky - Vladimir Kramnik 4½ - 1½
Later dat jaar vonden in Linares de halve finales plaats:
Anand - Adams 5½ - 1½
Kamsky - Short 5½ - 1½
In 1995 werd de finale gespeeld tussen Anand en Kamsky. Anand won met 6½ - 4½ en werd daarmee uitdager van Kasparov. Hun match werd later dat jaar in New York gespeeld en door Kasparov met 10½ - 7½ gewonnen.
Daarna zakte de PCA in elkaar, met name omdat sponsor Intel zich terugtrok. De 'lijn van wereldkampioenen' begonnen door de PCA duurde tot 2006, toen Kramnik en Veselin Topalov een 'herenigingsmatch' speelden.

</doc>
<doc id="26597" url="https://nl.wikipedia.org/wiki?curid=26597" title="Michail Tsjigorin">
Michail Tsjigorin

Michail Ivanovitsj Tsjigorin (Russisch: Михаил Иванович Чигорин) (Gatsjina, 12 november 1850 – 25 januari 1908) was een Russische schaker, de eerste Russische grootmeester. Hij werd geboren in Gatsjina, een plaatsje bij Sint-Petersburg. Hij heeft veel tijd besteed aan theoretische ontwikkelingen in de verschillende schaakopeningen.
Tsjigorin heeft het aan het begin en aan het eind van zijn leven erg moeilijk gehad. Als kind groeide hij op in een weeshuis en leerde daar schaken. In 1873 verhuisde hij naar Sint-Petersburg en werkte hij bij de overheid aldaar; hier schaakte hij in in cafés.
In 1878 hoorde hij bij de Russische top, en in de tachtiger jaren van de 19e eeuw behaalde hij ook in het buitenland grote successen.
In 1889 daagde hij zelfs Wilhelm Steinitz uit voor het wereldkampioenschap; hij verloor (10½–6½). In 1892 verloor hij weer in een match tegen Steinitz (12½–10½). Zijn totale score tegen Steinitz was: +24, -27, =8. In 1893 speelde hij in Sint-Petersburg gelijk in een match tegen Siegbert Tarrasch (11–11). In 1895 werd hij tweede in het grote schaaktoernooi te Hastings, achter Harry Pillsbury, tegen wie hij wel de onderlinge partij won; ook won hij de onderlinge partij tegen Lasker. In 1896 werd hij tweede in een toernooi in Boedapest. In 1903 won hij het Koningsgambiet-toernooi in Wenen.
Na de eeuwwisseling ging het achteruit met Tsjigorin: drank en weinig nachtrust waren hier de oorzaak van. Hij heeft veel gespeelde partijen nagelaten, die hebben bijgedragen aan de ontwikkeling van de Russische schaaksport.
Openingen.
In de Franse opening vormen de zetten 1.e4 e6 2.De2 de Tsjigorinvariant.
Spaans was zijn favoriete opening, in het gesloten Spaans heeft hij ons de Tsjigorinvariant nagelaten:1.e4 e5 2.Pf3 Pc6 3.Lb5 a6 4.La4 Pf6 5.0-0 Le7 6.Te1 b5 7.Lb3 0-0 8.c3 d6 9.h3 Pa5 10.Lc2 c5 11.d4 Dc7
Ook van hem komt de Tsjigorin-verdediging in het Damegambiet: 1.d4 d5 2.c4 Pc6. Deze opening speelde hij voor het eerst bij het toernooi in Sint-Petersburg in 1895/1896.

</doc>
<doc id="26599" url="https://nl.wikipedia.org/wiki?curid=26599" title="Distichon">
Distichon

Een distichon (mv. disticha) is een gedicht of een strofe van een gedicht, bestaande uit twee regels. Uit het Grieks: "di" = twee, "stichos" = dichtregel.

</doc>
<doc id="26600" url="https://nl.wikipedia.org/wiki?curid=26600" title="Terzine">
Terzine

Een terzine (of "terza rima" of "terzet", met name bij sonnet) is een gedicht of een strofe van een gedicht van drie regels.
De meest gebruikte voorbeelden van terzinen komen uit het werk "De goddelijke komedie" van Dante Alighieri (1265-1321). Sommige bronnen noemen Dante Alighieri ook als de uitvinder van deze dichtvorm.
In het volgende fragment uit Canto I ("Zang I") vertelt de dichter over het gevaar dat de ziel bedreigt wanneer wordt afgeweken van de juiste levensweg en de mens in een 'donker woud' terechtkomt. Merk de vorm van kettingrijm op: - - enz. 

</doc>
<doc id="26601" url="https://nl.wikipedia.org/wiki?curid=26601" title="Kwatrijn">
Kwatrijn

Een kwatrijn is een gedicht of een strofe van een gedicht van vier versregels en twee rijmklanken. Het woord is afgeleid van het Franse quatrain, van "quatre", voor vier.
Het rijmschema is meestal a-a-b-b, maar ook a-b-a-b en andere schema's zijn mogelijk. Een kwatrijn heeft gewoonlijk een ernstige, levensbeschouwelijke inhoud. Een schrijver van kwatrijnen was de Perzische dichter Omar Khayyám. Deze kwatrijnen kregen van vertaler Edward FitzGerald de naam "Rubaiyat" of رباعیات mee, afgeleid van de Arabische stam voor vier. Een bekende Nederlandse dichter van kwatrijnen was Jacob Israël de Haan.

</doc>
<doc id="26603" url="https://nl.wikipedia.org/wiki?curid=26603" title="Kamato Hongo">
Kamato Hongo

Kamato Hongo (本郷 かまと, "Hongō Kamato" ; Isen, 16 september 1887? – Kagoshima, 31 oktober 2003) was een Japanse supereeuwelinge. Ze was op het moment van haar overlijden naar verluidt de oudste levende mens ter wereld, en werd mogelijk 116 jaar en 45 dagen oud.
Kamato Hongo werd geboren op het eiland Tokunoshima in de Amami-eilanden. Ze verhuisde later naar Kagoshima. Behalve door haar hoge leeftijd, was mevrouw Hongo ook bekend om haar opmerkelijke bioritme: ze bleef twee dagen op om vervolgens twee dagen te slapen.
De hoogste leeftijd die ooit officieel is bereikt, staat met 122 jaar en 164 dagen op naam van de Française Jeanne-Louise Calment, die in 1997 overleed.
In 2012 werd Hongo's leeftijdsclaim echter in twijfel getrokken (ze zou wél minstens 110 jaar oud geweest zijn), waardoor achtereenvolgens Grace Clawson, Adelina Domingues, Mae Harrington en Yukichi Chuganji na het overlijden van Maude Farris-Luse de oudste mensen ter wereld waren. Verder betekende dit dat Mitoyo Kawate ruim een maand langer de oudste mens ter wereld was.

</doc>
<doc id="26604" url="https://nl.wikipedia.org/wiki?curid=26604" title="Batman">
Batman

 

</doc>
<doc id="26605" url="https://nl.wikipedia.org/wiki?curid=26605" title="Burundi">
Burundi

Burundi (uitspraak: [buˈrundi]; ook wel: "Boeroendi"), officieel de Republiek Burundi, is een land in Afrika dat grenst aan Congo-Kinshasa, Rwanda en Tanzania.
In 1972 en tussen 1993 en 1999 heeft het etnische geweld tussen de Hutu- en Tutsi-stammen honderdduizenden vluchtelingen veroorzaakt en ten minste 250.000 doden. Hoewel veel vluchtelingen teruggekomen zijn uit de omringende landen, heeft het aanhoudende geweld veel anderen juist alsnog doen vluchten.
Geschiedenis.
Protohistorie.
De Urewe-cultuur is een fase van de Vroege IJzertijd in het gebied rond het Victoriameer, namelijk Kivu in Congo-Kinshasa, Rwanda, Burundi, Oeganda, het noordwesten van Tanzania en het zuidwesten van Kenia.
Koloniale geschiedenis.
Aan het einde van de 19e eeuw werd het gebied geannexeerd door Duitsland, en maakte deel uit van Duits-Oost-Afrika.
Tijdens de Eerste Wereldoorlog werd het gebied overrompeld door troepen uit Belgisch-Congo in 1916. Het Verdrag van Versailles verdeelde Duits-Oost-Afrika in verschillende delen. In 1924 kreeg België definitief een mandaat over Ruanda-Urundi van de Volkenbond. Later werd de status een Trustgebied van de Verenigde Naties.
Na de onafhankelijkheid.
Op 1 juli 1962 werd Burundi als onderdeel van Ruanda-Urundi onafhankelijk van België. Het land werd een onafhankelijk koninkrijk onder de naam Koninkrijk Burundi, met Tutsi-koning "(Mwami)" Mambutsa IV als staatshoofd. De koning bleek bereid enige staatkundige hervormingen door te voeren waardoor het land een enigszins democratisch karakter kreeg. Diens zoon, Ntare V, pleegde in september 1966 een staatsgreep en zette zijn vader af, liet zichzelf tot koning uitroepen en herstelde de absolute monarchie. Dit leidde tot de staatsgreep van 28 november 1966, toen staatssecretaris van Defensie Michel Micombero, een Tutsi-leider, de macht overnam. Micombero riep de "Republiek Burundi" uit en werd als president geïnstalleerd. Koning Ntare V, die op dat moment op staatsbezoek was, ging in ballingschap.
Micombero regeerde sindsdien per decreet en liet zich omringen door radicale Tutsi-adviseurs. Burundi werd een eenpartijstaat met de UPRONA (Unie voor Nationale Vooruitgang) als enige partij. De spanningen tussen de Tutsi-extremisten en Hutu's en Tutsi-monarchisten liepen begin 1972 hoog op. De koning werd in maart 1972 in opdracht van Idi Amin tijdens een bezoek aan Oeganda uitgeleverd aan Burundi. De koning werd in het voormalig koninklijk paleis gevangen gehouden. Na te zijn overgeplaatst naar een legergevangenis, werd Ntare V op 29 april vermoord, waarschijnlijk in opdracht van de regering. Dit was de druppel die de emmer deed overlopen en in de loop van het jaar vonden er slachtingen plaats tussen Hutu's en Tutsi's en scheidde het gebied Martyazo zich korte tijd van Burundi af. Naar schatting kwamen tussen de 50.000 en 100.000 Burundezen om het leven. Voornamelijk Hutu-leiders en Hutu-intellectuelen werden vermoord, teneinde de Hutu's de komende jaren van hun leiders te beroven.
Op 1 november 1976 pleegde generaal Jean Baptiste Bagaza een geweldloze coup waarbij Micombero werd afgezet. Micombero vestigde zich in Somalië. Bagaza, een gematigde Tutsi, schafte de herendiensten die de Hutu's moesten verlenen af en voerde landhervormingen door. Aanvankelijk toonde Bagaza zich een gematigd dictator, doch de mensenrechtensituatie verslechterde ernstig in de jaren tachtig en de etnische spanningen namen toe. De Rooms-Katholieke Kerk voerde oppositie tegen het bewind en riep op tot democratisering en respect voor de mensenrechten. President Bagaza werd in 1987 op zijn beurt middels een staatsgreep afgezet.
De nieuwe president, Pierre Buyoya, voerde een beleid van verzoening. Daarnaast vond er een democratiseringsproces plaats. De relaties tussen kerk en staat werden verbeterd en hij hief het zelfgekozen isolement van Burundi op door contacten aan te knopen met het buitenland.
In 1992 schafte Buyoya het eenpartijstelsel van de UPRONA af en voerde een meerpartijenstelsel in. Bij de verkiezingen van juni 1993 werd Buyoya verslagen door Hutu-kandidaat Melchior Ndadaye (FRODEBU, Front voor Democratie in Burundi).
Bij de staatsgreep van 21 oktober 1993 werd deze Hutu-leider vermoord. De staatsgreep mislukte en in januari 1994 werd FRODEBU-politicus en Hutu Cyprien Ntaryamira president. Cyprien Ntaryamira kwam samen met de Rwandese president Juvénal Habyarimana in april 1994 om het leven toen hun vliegtuig neergeschoten werd. Sylvestre Ntibantunganya volgde Ntaryamira als president op. De maatregelen van Ntibantunganya om de positie van de Hutu's te versterken, leidden tot een opstand van Tutsi's en Hutu-tegenstanders van de president. In 1995 en 1996 woedde er een burgeroorlog.
Op 25 juli 1996 greep het leger de macht en Pierre Buyoya werd opnieuw president. De Hutu Pascal Firmin Ndimira werd premier. Buyoya probeerde de vrede te herstellen, wat hem slechts ten dele lukte. Eind 1996 vonden er weer slachtingen plaats. Bemiddeling leidde er echter toe dat de situatie enigszins verbeterde. In 1998 werd het ambt van premier afgeschaft.
Op 30 april 2003 werd de Hutu Domitien Ndayizeye (FROBEDU) president; hij bleef ruim twee jaar aan de macht. Op 4 juli 2005 werden historische parlementsverkiezingen gehouden, waarna het nieuwe parlement Pierre Nkurunziza tot president koos. Hij trad op 26 augustus van dat jaar in functie en werd in 2010 en 2015 herkozen. Onder het bewind van Nkurunziza werd homoseksualiteit in Burundi strafbaar gesteld; op 3 juli 2009 werd de eerste homoseksueel opgepakt naar aanleiding van zijn geaardheid. In 2019 werd de hoofdstad van Burundi terug verplaatst van Bujumbura naar het centraal gelegen Gitega, een stap die Nkurunziza al in 2007 had aangekondigd.
Na een presidentschap van 15 jaar besloot Nkurunziza bij de presidentsverkiezingen van 2020 niet meer mee te strijden. Tijdens de overgangsperiode na deze verkiezingen overleed hij onverwacht, waarna zijn partijgenoot Évariste Ndayishimiye, die de verkiezingen had gewonnen, twee maanden eerder dan gepland werd beëdigd. Het premierschap werd opnieuw ingevoerd; Alain-Guillaume Bunyoni werd door Ndayishimiye aangewezen als premier.
Onderzoek naar genocide.
In juni 2005 vroeg de Veiligheidsraad van de Verenigde Naties in resolutie 1606 om de oprichting van een Bijzondere Kamer binnen het rechtsstelsel van Burundi voor onderzoek naar de genocide en andere misdaden gepleegd gedurende de burgeroorlog die vanaf 1994 in Burundi woedde. Op 23 mei 2007 maakte Louise Arbour, hoge commissaris voor de Mensenrechten, in Burundi's toenmalige hoofdstad Bujumbura bekend dat Burundi en de VN overeenstemming hadden bereikt over de vorming van een tribunaal en van een waarheids- en verzoeningscommissie.
In november 2007 werd een overeenkomst tussen de VN en Burundi getekend die inhield dat er een stuurgroep van zes leden gevormd werd die de bevolking moest raadplegen over de vraag wat er ten aanzien van de in het verleden gepleegde misdrijven moest gebeuren. De stuurgroep moest bestaan uit twee leden namens de Verenigde Naties, twee namens de Burundese regering en twee namens Burundese maatschappelijke organisaties. De VN en Burundi hadden overeenstemming dat zowel het tribunaal als de waarheids- en verzoeningscommissie een gemengde samenstelling moesten krijgen: zowel Burundese als niet-Burundese leden.
Critici wijzen erop dat de commissie geen mandaat heeft om recentere mensenrechtenschendingen te onderzoeken die plaatsvonden onder het regime van president Pierre Nkurunziza.
Tot februari 2020 heeft de commissie ruim 4.000 massagraven gevonden en meer dan 142.000 slachtoffers geïdentificeerd.
Geografie.
Grote steden.
De tien grootste steden van Burundi waren bij de laatste volkstelling van 1990:
Bestuurlijke indeling.
Burundi is staatkundig onderverdeeld in achttien provincies:
De provincies zijn verder onderverdeeld in gemeenten.
Bevolking.
Etniciteit.
De grootste etnische groepering zijn de Hutu (85%). Verder bevinden er zich Tutsi- (14%) en Twa-minderheden (1%) in Burundi.
Religies.
Rooms-katholiek 62,1%, protestants 23,9% (inclusief adventisten 2,3% en andere protestanten 21,6%), moslim 2,5%, andere 3,6%, niet gespecificeerd 7,9% (schatting 2008).
Armoede.
Volgens het Ontwikkelingsprogramma van de Verenigde Naties leeft 68,0% van de bevolking onder de armoedegrens.
Talen.
Kirundi is de belangrijkste taal in het land en wordt gesproken door zowat alle etnische groepen. De taal is in grote mate wederzijds verstaanbaar met de Kinyarwanda uit buurland Rwanda. Als voormalig Belgisch mandaatgebied is ook Frans een belangrijke taal, vooral binnen de overheid.
Artikel 5 van de Grondwet specificeert Kirundi als nationale taal en geeft ook dat andere officiële talen per wet kunnen aangenomen worden. Frans is als officiële taal behouden sinds de onafhankelijkheid. Ook Swahili is een veelgebruikte handelstaal in het land, zij het zonder officiële erkenning.
Onderwijs.
Op de scholen (katholieke scholen en openbare scholen) wordt Kirundi (officiële taal), Frans, soms Engels en Swahili onderwezen.

</doc>
<doc id="26609" url="https://nl.wikipedia.org/wiki?curid=26609" title="Batman (personage)">
Batman (personage)

Batman is een superheld die is bedacht door tekenaar Bob Kane en schrijver Bill Finger in 1939. De stripfiguur verscheen voor het eerst in "Detective Comics" #27. De vleermuisman is voor een deel geïnspireerd door andere gemaskerde misdaadbestrijders als Zorro, Arsène Lupin en "The Shadow". Bob Kane kwam op het idee voor een "vleermuisman" door een tekening van Leonardo da Vinci van een ornithopter.
Geschiedenis van de strips.
Creatie.
Toen in 1938, na het succes van Superman, de vraag naar superhelden in de stripwereld groeide, legde tekenaar Bob Kane zijn The Bat-Man-idee voor aan schrijver Bill Finger, die hem de nodige aanvullingen gaf. In mei 1939 verscheen Batman in het zevenentwintigste nummer van de serie "Detective Comics", als een geheimzinnige wreker, die geweld niet schuwde.
Zijn populariteit groeide snel en in 1940 kreeg hij zijn eigen serie (met in het eerste nummer al The Joker en Catwoman), terwijl hij ook Detective Comics op den duur ging domineren. Eerder dat jaar had zijn hulpje Robin zijn intrede gedaan, zodat Batman een sidekick had waaraan hij zijn bevindingen kon uitleggen. Spoedig werd ook besloten dat Batman geen vuurwapens meer zou gebruiken en niet meer zou moorden.
De jaren vijftig en zestig.
Al na de Tweede Wereldoorlog werden veel strips minder grimmig. De vigilante Batman werd nu geaccepteerd door de politie en de setting van de strips werd lichter en kleurrijker. Toen de populariteit van superhelden afnam werd Batman alsnog voortgezet en in 1952 werkte hij voor het eerst samen met Superman. Nadat stripverhalen in 1954 door psycholoog Frederic Wertham onder vuur waren genomen werd er een Comics Code ingesteld, waarna de strips nog kindvriendelijker werden.
Deze code veranderde veel aan het oorspronkelijke idee van Batman. Bovendien werden Batwoman en Bat-Girl geïntroduceerd om Werthams beweringen dat Batman en Robin een homoseksueel stel waren tegen te gaan. Eind jaren 50 kwam er steeds meer sciencefiction voor in de strips, met ruimte- en tijdreizen, buitenaardse wezens en vreemde transformaties. Naast Batwoman kwamen ook Bat-Mite en Ace the Bat-Hound vaker voor. Vaste schurken zoals de Joker en de Penguin werden niet meer neergezet als moorddadig.
Desondanks bleven de verkoopcijfers dalen. Reden voor redacteur Julius Schwartz om in 1964 enkele drastische veranderingen door te voeren, om te voorkomen dat de strips stopgezet zouden worden. Batwoman, Bat-Mite en Ace werden uit de strip geschreven en Batmans avonturen waren nu weer detectiveverhalen. Batmans uiterlijk kreeg een update (de zogenoemde New Look) waarvan het Bat-embleem in de gele ovaal van Carmine Infantino het bekendst was. Butler Alfred Pennyworth werd vermoord en vervangen door tante Harriet.
Het succes van de televisieserie in 1966 zorgde ervoor dat de strip veel van deze elementen overnam. Dit betekende de terugkeer van Alfred en de introductie van Barbara Gordon als Batgirl, maar ook de overname van de campy-effecten, wat in het nadeel van de strips werkte toen de show minder populair werd.
Weer een duistere setting.
In 1969 besloten schrijver Dennis O'Neil en tekenaar Neal Adams om terug te gaan naar de basis: Batman als een grimmige figuur die 's nachts de misdaad bestrijdt. De Joker werd teruggebracht als maniakale moordenaar en Robin kreeg een kleinere rol. Later werd Dick Grayson "ontslagen" als Robin, tot Batman Jason Todd als nieuwe Robin nam.
Toch waren de verkoopcijfers in 1985 lager dan ooit. Het jaar daarop kwam het keerpunt met Frank Millers miniserie ', waarin, in een mogelijke toekomst, een oude, agressieve Batman grof geweld met grof geweld bestrijdt. De populariteit van Batman nam hierop weer toe. De "Crisis on Infinite Earths" gaf een aanleiding om veel personages enigszins een herbewerking te geven. Frank Miller schreef hierop de verhaallijn ', een hervertelling van het begin van Batmans carrière, getekend door David Mazzucchelli.
In 1988 verscheen de beeldroman ', geschreven door Alan Moore en getekend door Brian Bolland, waarin voor het eerst werd ingegaan op de tragiek van de Joker. Barbara Gordon werd door de Joker in haar ruggengraat geschoten; de verlamming zou ertoe leiden dat ze geen Batgirl meer kon zijn en Batman nu via de computer hielp als Oracle. Een nog groter keerpunt datzelfde jaar was de verhaallijn ', waarin Jason Todd, na een stemming van de lezers, door de Joker vermoord werd.
Jaren 90 en de eenentwintigste eeuw.
In de jaren 90 werden enkele ambitieuze verhaallijnen gepubliceerd, die doorliepen in meerdere Batmanseries. In "Knightfall" uit 1993 brak Bane de rug van Batman. In "Cataclysm" uit 1998 werd Gotham getroffen door een aardbeving, waarna het (hele) jaar daarop in "No Man's Land" de verwoeste stad in de steek gelaten is door de regering, waarop Batman en zijn bondgenoten wanhopig trachten te redden wat er te redden valt.
Tegelijkertijd kwam de nieuwe schrijver Jeph Loeb met enkele miniseries. Samen met tekenaar Tim Sale maakte hij "The Long Halloween" en "Dark Victory", die zich beide afspelen in de eerste paar jaar van Batmans tijdlijn. Met tekenaar Jim Lee creëerde Loeb de verhaallijn "", waarin de geheimzinnige schurk Hush Batmans vijanden als pionnen gebruikt.
In 2005 begon de serie "All-Star Batman and Robin", door Frank Miller en Jim Lee. De serie was een alternatieve tijdlijn, die in feite voor "The Dark Knight Returns" afspeelde en kreeg de nodige kritiek. Vanaf 2006 werden de series "Batman" en "Detective Comics" geschreven door Paul Dini en Grant Morrison. Morrison bracht de sciencefictionelementen uit de jaren 50 terug, zij het als hallucinaties van Batman. Morrison bereikte zijn climax in "Batman RIP", waarin de organisatie Black Glove Batman tot waanzin drijft. Deze verhaallijn liep in 2008 over in "Final Crisis" waarin Batman door Darkseid gedood leek te worden. In 2009 verscheen "Battle for the Cowl" waarin er een conflict ontstaat over wie Batman moet opvolgen. Uiteindelijk volgde zijn voormalige leerling Dick Grayson hem op. In 2011 vernieuwde DC al haar personages en striptitels via de reeks "The New 52". In deze reeks werd Bruce Wayne wederom Batman.
Biografie.
Batman kan in het kort worden omschreven als rijk, goede detective, fysiek in topconditie, en geobsedeerd door wat hij doet. Batmans oorsprong en achtergrond hebben in de loop der jaren veel veranderingen en herzieningen ondergaan, zowel grote als kleine. Zo is Batman niet specifiek gebonden aan een tijdsperiode, maar kan zijn verhaal zich in vrijwel elke tijd afspelen. De reden dat Batmans achtergrondverhaal zo vaak veranderd is, is om hem steeds weer aan te laten sluiten bij een nieuw publiek.
Een ding dat wel altijd constant blijft in de Batman-verhalen is de reden waarom Batman een misdaadbestrijder werd. Toen Bruce Wayne nog een jongetje was, ging hij met zijn ouders naar het theater. Aan het einde van de avond wilde een man hen in een steeg overvallen. De ouders werden daarbij doodgeschoten voor de ogen van Bruce, een gebeurtenis die zijn leven veranderde. Om te zorgen dat niemand hetzelfde zou overkomen, wijdde hij zijn leven aan misdaadbestrijding. Met de rijkdom van zijn ouders gaf hij zichzelf het beste onderwijs en de beste trainingen. Om zijn identiteit van de multimiljonair en "playboy" geheim te houden, besloot hij een alter ego aan te nemen. Hij gebruikte zijn grootste angst (de vleermuis) om zijn tegenstanders een nog grotere in te boezemen. Zo ontstond Batman. Dit oorsprongsverhaal van Batman werd voor het eerst onthuld in november 1939 in "Detective Comics" #33.
De stad waarin de held Batman woont en werkt, is Gotham City. Hij heeft samen met zijn rechterhand Robin een schuilplaats ingericht in een grot onder zijn landhuis. Zijn vaste vervoermiddel is de Batmobile.
Batmans tegenstanders zijn de meest uiteenlopende figuren. Vaak genoeg zijn het gevaarlijke boosaardige gekken, die niet veel meer op mensen lijken of zelfs gemuteerd zijn - denk aan Mr. Freeze en de Penguin. Zijn voornaamste tegenstander is de Joker. Catwoman was in eerste instantie ook een tegenstander, maar later begon ze meer te lijken op een antiheld. Uit verscheidene verhalen, zoals "Batman, The Long Halloween", werd echter niet duidelijk of Catwoman nu een held of een schurk was. (Zie ook Lijst van vijanden van Batman).
Een van Batmans grootste vertrouwelingen is zijn butler Alfred Pennyworth. Zijn eerste Robin was Dick Grayson, die later Nightwing werd, en Batmans taken inmiddels heeft overgenomen. Batmans samenwerkingsverband binnen Gotham staat bekend als de Batman Family.
Dick Grayson.
De verhaallijnen "Batman R.I.P." en "Final Crisis" leidden uiteindelijk tot de dood van Bruce Wayne, die getroffen werd door Darkseids "Omega Sanction", waardoor zijn lichaam gedood is en zijn geest verdwaald in de tijd. Hierop brak in Gotham City een strijd uit over mogelijke opvolging toen Jason Todd (ex-Robin) onder Batmans naam een gewapende strijd tegen de misdaad begon. Dick Grayson, alias Nightwing, en Damian Wayne versloegen Jason, waarna Grayson de rol van Batman overnam en Damian de nieuwe Robin werd. Er zijn echter wel aanwijzingen dat Waynes dood niet permanent is, en dat dit slechts een "hoofdstuk" uit zijn leven is.
Krachten en technologie.
Batman beschikt niet over superkrachten, maar heeft door jaren intensieve training het maximum van wat menselijkerwijs mogelijk is aan kracht en uithoudingsvermogen weten te bereiken. Hij is bedreven in zelfverdediging en een ervaren boeienkoning. Behalve fysiek is hij ook mentaal gezien bovengemiddeld sterk. Hij is bijvoorbeeld een meester-detective en beschikt over voldoende kennis op het gebied van wetenschap om zich uit vrijwel elke situatie te redden. Door de combinatie van deze vaardigheden kan hij zelfs vijanden aan die wel over superkrachten beschikken.
Batman maakt veel gebruik van zeer geavanceerde technologische snufjes. Batmans kostuum is altijd voorzien van vele gadgets en andere technologische hoogstandjes die hem uit vrijwel elke situatie kunnen helpen. Het ontwerp van zijn kostuum is eveneens vaak veranderd in de loop der jaren. De meeste hulpmiddelen zitten in zijn riem.
Batmans bekendste voertuig is de Batmobile, een speciaal aangepaste auto. Indien Batmans hulp nodig is kan de politie hem roepen met het Batsignaal, een zoeklicht dat Batmans logo in de lucht projecteert.
Batmanstrips.
Batman debuteerde in 1939 in Detective Comics #27. In 1940 kreeg hij zijn eigen tijdschrift, "Batman", dat pas met nummer 713 in 2011 stopte bij de komst van "The New 52". Een nieuwe reeks, "Batman volume 2", loopt sinds 2011. In de loop der jaren zijn er ook diverse andere tijdschriften verschenen, waaronder "Legends of the Dark Knight" (1989-2007) en "Batman: Gotham Knights" (2000-2007). Verschillende figuren uit de Batmanstrips hebben ook hun eigen reeks gehad. Hiertoe behoren onder meer de Joker, Catwoman, Robin en Batwoman.
In Nederland debuteerde Batman in stripvorm in de reeks "Superman &amp; Batman" (1966-1971, ook wel alleen "Superman" genoemd), uitgegeven door Uitgeverij Vanderhout en vanaf 1970 door Classics Lektuur. Die laatste gaf ook het blad "Batman Classics" (1970-1981) uit. Daarna werd de Nederlandse uitgave van Batmanstrips overgenomen door Baldakijn Boeken. Daar verscheen het blad "Batman" (1984-1996). Sinds 1996 is er geen langlopend Batmantijdschrift meer geweest in het Nederlands. De huidige uitgever van Batmanstrips in het Nederlands is sinds 2013 RW Uitgeverij.
In andere media.
Animaties.
Opmerking: "Batman Beyond" was in Nederland getiteld "Batman of the Future". De filmversie kreeg de toepasselijke naam "Batman of the Future: Return of the Joker". Naast deze series heeft Batman "vele gastoptredens" gehad in andere tekenfilms.
Overig.
Batman is een van de meest herkenbare superhelden ter wereld. Het personage duikt onder andere op in boeken en radioseries. Ook zijn er vele videospellen gemaakt met Batman erin. De "Arkham"-videospellen zijn hierbij het bekendste voorbeeld, de "Arkham"-spellen zijn: ', ' en ', waarbij de stem van Batman werd gedaan door Kevin Conroy. Ook is er een prequel gemaakt, genaamd ', waarbij de stem van Batman werd gedaan door Roger Craig Smith. Er waren tevens plannen voor een musical, maar die zijn nooit gerealiseerd. Wat echter wel werd uitgevoerd was "Batman Live", een show die de wereld rondreisde en waarin geweldige stunts te zien waren. Deze show werd in verschillende landen opgevoerd, o.a. in België waar acteur Stany Crets de rol van verteller op zich nam.
Batman verschijnt als grap in de film "" uit 2022 op de streamingdienst Disney+. Hierin speelt Batman in de film "Batman VS ET" waarin hij vecht tegen ET. De stem van Batman werd hierin ingesproken door Jorma Taccone.
Fathers 4 Justice.
De organisatie Fathers 4 Justice gebruikt de fictieve figuur Batman om in de werkelijkheid acties te voeren.
Zo was er in 2004 een Batman (Jason Hatch) die Buckingham Palace beklom. Ook in Nederland trad Batman al herhaalde malen op. In januari 2005 meldde de Amerikaanse en Engelse media de uitgroei van Fathers 4 Justice naar Nederland naar aanleiding van een Batman op het Utrechtse gerechtsgebouw.
Parodieën.
Batman is vaak een bron van parodieën geweest:

</doc>
<doc id="26611" url="https://nl.wikipedia.org/wiki?curid=26611" title="Batman (stad)">
Batman (stad)

Batman (Koerdisch: Êlih) is een plaats in Zuidoost-Turkije, gelegen aan de rivier de Batman, en hoofdstad van de gelijknamige provincie. In 2005 had deze stad ongeveer 246.700 inwoners. Dicht bij deze plaats ligt Kurtalan, waar een spoorlijn doorheen loopt die tot Istanboel voert. Bij Batman ligt ook een vliegveld. De bevolking is divers voornamelijk bestaande uit Turken, Koerden en Arabieren met een minderheid van Arameeërs en Armenen.

</doc>
<doc id="26612" url="https://nl.wikipedia.org/wiki?curid=26612" title="Batman (rivier)">
Batman (rivier)

De Batman (Turks: "Batman Çayı") is een kleine rivier in Oost-Turkije.
Zij ontspringt in de zuidoostelijke Taurus in de provincie Diyarbakır. Vlak na de bron wordt de Batman samen met andere stromen opgevangen in het stuwmeer van Silvan. Iets verder stroomafwaarts passeert het riviertje de oude Malabadibrug. Daarna vormt zij in zuidwaartse richting de grens tussen de provincies Diyarbakır en Batman, waarna zij uitmondt in de rivier de Tigris.

</doc>
<doc id="26613" url="https://nl.wikipedia.org/wiki?curid=26613" title="Batman (provincie)">
Batman (provincie)

Batman (Koerdisch: Êlih) is een provincie in Oost-Turkije met 472.487 inwoners (2007) en is genoemd naar de rivier de
Batman die hierdoorheen stroomt. De provincie heeft een oppervlakte van 4694 km² en de hoofdstad is het gelijknamige Batman.
Geschiedenis.
De provincie Batman is een relatief nieuwe provincie (1990) en werd gevormd uit districten die tot die tijd bij de provincies Siirt en Mardin behoorden.
Bevolking.
Op 1 januari 2019 telde de provincie Batman 608.659 inwoners. De provincie heeft een diverse bevolking bestaande uit Turken, Koerden, Arabieren en een minderheid van Jezidi's, Arameeërs en Armenen. Er zijn nog een paar Turkmeense dorpen in Batman, vooral in het noorden. In het district Gercüş leeft al eeuwenlang een Arabischsprekende groep, de zogenaamde Mhallami. De dorpen en kleine steden Kayapınar, Yenice en Yolağzı hebben een grote Arabische bevolking.
Religie.
De meerderheid van de bevolking behoort tot de soennitische islam. De meeste Zaza's en de Turkmenen hangen het alevitisme aan. Daarnaast is er een christelijke Aramese minderheid behorend tot de Syrisch-Orthodoxe Kerk. Batman had in de twintigste eeuw een grote Jezidi-gemeenschap, maar deze hebben het gebied massaal verlaten.
Economie.
In de provincie vindt oliewinning en -verwerking plaats. De olieraffinaderij is in 1955 opgericht. Er loopt een pijplijn van Batman tot aan de Turkse stad Iskenderun, 494 kilometer verder. Uit archeologisch oogpunt is de provincie ook interessant. Volgens de archeoloog Michael Rosenborg zijn er meer dan 100 archeologische sites in deze regio.

</doc>
<doc id="26614" url="https://nl.wikipedia.org/wiki?curid=26614" title="Syrie">
Syrie



</doc>
<doc id="26617" url="https://nl.wikipedia.org/wiki?curid=26617" title="Etrusken">
Etrusken

De Etrusken (Gr. /"Tyrsênoi" of /"Tyrrhênoi"; Lat. "Tusci" of "Etrusci"; Etr. "Rasenna" of "Rasna") vormden een bevolkingsgroep met een eigen taal, het Etruskisch, en een eigen religie en cultuur. Hun gebied had de Apuaanse Alpen, die evenwijdig lopen met het dal van de Arno, de Tiber en de Tyrreense Zee als grenzen en ligt in het huidige Toscane, een deel van Umbrië en Latium op het Apennijns Schiereiland. Dit gebied noemt men in dit kader "Etrurië".
De Etruskische cultuur is de eerste grote beschaving op het Italiaanse schiereiland. In hun bloeitijd (7e – 6e eeuw v.Chr.) vormden de Etrusken een van de hoogst ontwikkelde volken van de oudheid. De Etrusken vormden een betrekkelijk klein volk, zeker in vergelijking met de Grieken uit de klassieke oudheid, maar waren toch de eersten die een poging deden om het Italiaanse schiereiland te verenigen.
Rome werd 150 jaar door Etruskische koningen geregeerd en de Romeinen, die zich voor een deel vermengden met de Etrusken, dankten hierdoor hun schrift, cultuur en godsdienst ook voor een groot deel aan de Etrusken. In 280 v.Chr. versloegen de Romeinen de Etruskische steden definitief, maar de culturele invloed bleef doorwerken. Veel belangrijke Romeinse geslachten waren van oorsprong Etruskisch. Een bekende Etrusk die zeer goed geïntegreerd was in de Romeinse politieke elite en in Rome woonde was Maecenas (hij schreef wel in het Latijn, maar beschouwde zichzelf als Etrusk) en ook de beroemde dichter Vergilius had Etruskische voorouders. De bekende Romeinse keizer Trajanus was ook afkomstig uit een Etruskisch geslacht; de "Ulpii". 
Op munten van de vrouw van de Romeinse keizer Trajanus Decius (die regeerde van 249 tot 251) is haar naam Herennia Etruscilla vermeld. Hun zoon was Herennius Etruscus, wat in beide gevallen wijst op afstamming van een Etruskische Familie.
Eigen identiteit.
Ondanks de sterke beïnvloeding door de Griekse cultuur en de culturen van het Oosten (die vooral na 700 v.Chr. waarneembaar werd) had de Etruskische cultuur steeds een eigen identiteit. Zo hadden de Etrusken, met uitzondering van enkele leenwoorden, een eigen taal, die noch een Indo-Europese taal, noch een Semitische taal was. Daarnaast waren bepaalde gebruiken niet in overeenstemming met de Italiaanse tradities. Zo was de rol van de vrouw in de Etruskische samenleving uniek. Er was volledige gelijkheid tussen man en vrouw. De Etrusken kenden net als de Grieken het gebruik om de wil van de goden in de ingewanden van offerdieren te lezen, wat echter niet op een oosterse afkomst hoeft te wijzen. De culturele verschillen met de omringende Italiaanse volkeren waren zo groot, ook in de ogen van de toenmalige waarnemers, dat in de oudheid al vanaf Herodotos werd gespeculeerd over de herkomst van de Etrusken.
Economie.
De economische basis van Etrurië was agrarisch. Volgens Plinius de Oudere was de tarwe van Clusium uitstekend en de beste wijngaarden van Italië bevonden zich net als vandaag in Toscane. In de bossen werd op everzwijnen en herten gejaagd. De Etrusken fokten ook paarden, runderen en varkens. De dalen van de Arno, Tiber, Ombrone en kleinere riviertjes vormden de belangrijkste routes waarlangs men zich verplaatste. Het reliëf en de wouden maakten reizen in Etrurië niet gemakkelijk voordat de Romeinen er wegen aanlegden. Muilezels werden gebruikt als lastdier.
IJzererts werd ontgonnen in de mijnen van het eiland Elba en er ter plaatse bewerkt tot ijzer. Het werd ook verscheept naar de Etruskische steden en verkocht aan de Grieken in Groot-Griekenland.
Kopermijnen waren aanwezig in het dal van de Cecinarivier. Door de zeer succesvolle handel in ijzer (destijds een nieuw en kostbaar product), het contact met Gallië, Noord-Europa, Carthago, Egypte, Syrië, Griekenland (o.a. Athene en Korinthe) en de Griekse kolonisten op het Italiaanse schiereiland heeft de Etruskische cultuur zich kunnen ontwikkelen tot een van de meest hoogstaande van Europa. Van de Griekse kolonie Cumae in Italië namen de Etrusken het schrift en de techniek over om aardewerk met het pottenbakkerswiel te maken.
Het Etruskisch aardewerk en bronzen spiegels werden in de Keltische en Germaanse wereld over de Alpen en aan de kusten van de Zwarte Zee door henzelf of door tussenpersonen verkocht. In een Keltisch graf te Eigenbilzen (België) werd een bronzen Etruskische snavelkan gevonden.
Zelfs in Denemarken groeven archeologen producten uit hun regio op. Tevens werd hun wijn in deze gebieden gewaardeerd. Het waren Etrusken die de eerste wijngaarden in het zuiden van Gallië aanlegden en zo de pioniers waren van de huidige Franse wijncultuur.
Etruscologie.
Klassieke oudheid.
De Etrusken hebben een zeer rijke materiële cultuur nagelaten, maar van hun literatuur is vrijwel niets overgeleverd. Hoewel zij religieuze boeken hadden, zoals de beroemde "liber linteus Zagrabiensis" (waarvan een deel met ca. 1300 woorden is overgeleverd), zijn er weinig aanwijzingen dat ook andere literaire genres (dichtkunst, wetenschappelijke verhandelingen enz.) werden beoefend.
Wel vinden we talloze vermeldingen bij Griekse auteurs, zoals bij Herodotos, Dionysios, Ploutarchos, Polybios, Livius, Plinius de Oudere, Cicero, Seneca minor en anderen, maar hun beschrijvingen zijn kort of bevooroordeeld. Opmerkelijk is de grote interesse van de Romeinse keizer Claudius (10 v. Chr.–54n.Chr.) voor de Etruskische cultuur. Hij was zo gefascineerd door de Etrusken dat hijzelf Etruskisch leerde lezen van de weinigen die er toen nog kennis van hadden. Hij schreef in het Grieks een 20 delen tellende - niet overgeleverde - geschiedenis van de Etrusken, de "Tyrrhenica".
Ontstaan van de etruscologie als wetenschap.
De Etrusken stonden vanaf de renaissance weer in de belangstelling: de inwoners en heersers van Toscane en Umbrië keken met trots terug op een glorieus verleden. In de 18e eeuw is er zelfs sprake van een ware "etruscheria" ('etruscomanie'), aangewakkerd door het populaire "De Etruria regali libri septem" ('Zeven boeken over het Etrurië der Koningen', 1723) van de in Italië werkende Schotse geleerde Thomas Dempster (1579–1625), en de vondst van vele topstukken. In Parijs ontstond een rijke verzameling van Etruskische voorwerpen in de oudheidkundige collectie van Philippe de Caylus, een kunstliefhebber en geleerde.
Vooral in de 19e eeuw, maar zeker tot in de 21e eeuw werden te Vulci en andere plaatsen uit winstbejag opgravingen gedaan, die de wetenschappelijke studie van dit volk veel schade berokkend hebben. Reeds in 1830 bood een Toscaanse familie in Londen antieke Etruskische vondsten te koop aan, zonder duidelijke informatie over de vindplaats. Etruskische necropoleis werden geplunderd in de zoektocht naar juwelen en andere kunstvoorwerpen. Alles wat niet mooi genoeg werd gevonden of geen handelswaarde had, werd weggegooid of vernield. Zo kwam het voor dat bij ontdekte grafinboedels met veel dezelfde vazen het leeuwendeel werd kapotgeslagen om de exclusiviteit en marktwaarde van de collecties te waarborgen en te bevorderen. Grote verzamelaars waren onder meer Lucien Bonaparte, broer van Napoleon en organisator van dergelijke opgravingen, en niet in de laatste plaats het Vaticaan (waaronder paus Pius VII en Gregorius XVI), dat in de loop van de tijd een grote collectie heeft verworven. Veel particuliere verzamelingen vormden later de kern van belangrijke museale collecties (Museo Gregoriano Etrusco, Villa Giulia, Musée du Louvre, British Museum (met de collectie Castellani), Rijksmuseum van Oudheden enz.).
Een belangrijke ontdekking in de 19de eeuw was die van het Graf van François (tomba François) (1857) in de Ponte Rotto necropolois van Vulci. Dit graf van de familie Saties werd snel beroemd omwille van zijn architectuur en bijzondere fresco's.
In de jaren zestig van de 20e eeuw werd het aantal Etruskische graven (de grens met de Villa-Nova periode is niet altijd duidelijk) geschat op meer dan 6.000, maar volgens de Italiaanse auteur Stefano Russo (auteur ivm kunst en architectuur) werden er tussen Vulci en Cerveteri meer dan een half miljoen gevonden, waarvan 90% reeds geplunderd werd, eerst in de Oudheid en nadien opnieuw door meerdere generaties clandestiene grafrovers.
De wetenschap die zich vandaag de dag met de studie naar alle facetten van de Etruskische cultuur bezighoudt is de etruscologie. Als grondlegger van de moderne etruscologie wordt de Italiaanse hoogleraar klassieke archeologie Massimo Pallottino (1909–1995) beschouwd. Zijn "Etruscologia" (1942) geldt als een belangrijk standaardwerk. Bij de reconstructie van de Etruskische cultuur is men vooral aangewezen op archeologisch onderzoek. 
Het toonaangevende tijdschrift voor Etruskische studies, "Studi Etruschi", werd in 1927 in Italië gesticht.
Taal.
Teksten.
De Etruskische lettertekens zijn verwant aan die van de Grieken. Er zijn zo'n 12000 Etruskische inscripties bewaard. Het Etruskisch is relatief makkelijk te lezen omdat zij het Grieks alfabet hanteerden, weliswaar geschreven van rechts naar links. Er zijn echter geen inhoudelijk diepgaande teksten in deze taal overgeleverd. De meeste Etruskische teksten zijn korte grafinscripties, votiefteksten of korte verklarende teksten op vazen, beeldjes, spiegels, munten en grenspalen. De langste tot nu toe gevonden tekst is een linnen boek ("Liber linteus Zagrabiensis"), overgeleverd als mummiewindsel, dat omstreeks 1300 woorden bevat; het betreft hier een rituele kalender. Deze rituele kalender telde tien maanden. Oktober werd de achtste maand genoemd. Octo-ber, achtste in het Latijn komt van deze jaarindeling.
Daarnaast zijn er nog enkele andere langere teksten bewaard gebleven, zoals de "Steen van Perugia" (juridisch document over een grensgeschil), de bronzen "Tabula Cortonensis" uit Cortona (lange juridische tekst over de verkoop van gronden) en de "Tabula van Capua" (een archaïsche religieuze tekst). Zeer uitzonderlijk zijn de gouden Plaatjes van Pyrgi (twee in het Etruskisch, een in het Fenicisch, de taal van Carthago). De plaatjes hebben het alle drie over de schenking van een tempel, maar dit zijn geen exacte vertalingen van elkaar. Ten slotte zijn er nog de Teerlingen van Tuscania (met de telwoorden van 1 tot 6 voluit geschreven) en de "Lever van Piacenza", een bronzen modellever met godennamen, gebruikt bij het onderwijs voor "Haruspices" (zieners).
Classificatie.
Linguïsten zijn er tot nu toe niet in geslaagd om de Etruskische taal te classificeren. Vast staat wel dat het Etruskisch niet verwant is aan de andere talen van Italië (zoals het Keltisch, Latijn, Oskisch en Umbrisch). Het behoort niet tot de Indo-Europese taalfamilie en evenmin tot de Semitische talen van het Oosten. Het enige vergelijkingspunt vormt de tekst op de zogenaamde Stele van Lemnos, dat in de omgeving van de Egeïsche Zee is gevonden.
Vanuit een aantal tweetalige teksten, maar vooral vanuit de inhoudelijke en structurele vergelijking van Etruskische teksten met gelijkaardige opschriften uit het Grieks of het Latijn, zijn ondertussen zo'n tweehonderd woorden duidelijk, alsook het feit dat het Etruskisch een agglutinerende taal is.
Voorbeeldzinnen.
Hier volgen ter illustratie enkele zinnetjes in het Etruskisch:
Enkele woorden.
In hun eigen taal noemden ze zich Ràsenna, 𐌀𐌍𐌍𐌄𐌔𐌀𐌓, of Rasna, 𐌀𐌍𐌔𐌀𐌓.
Tot slot enkele Etruskische woorden:
Literatuur.
Afgezien van de bovengenoemde teksten is vooralsnog geen proza of poëzie in het Etruskisch overgeleverd. Romeinse auteurs noemden als bronnen de volgende religieuze Etruskische boeken, die de "Etrusca disciplina", de heilige geschriften bevatten, waar de Romeinen veel waarde aan hechtten:
Er moet ook een profane literatuur bestaan hebben, want Livius vermeldt dat hij Etruskische auteurs kent die Romeinse kinderen gebruikten bij hun onderwijs in de Etruskische stad Caere. Varro noemt een zekere Volnius die Etruskische tragedies geschreven had. Verder schrijven Varro en Claudius over Etruskische geschiedwerken.
Geschiedenis van de Etrusken.
De vroegste aanwijzingen voor de Etruskische cultuur dateren uit de late bronstijd. Het hoogtepunt van de Etruskische cultuur ligt in de archaïsche periode (6e eeuw v.C.), neergang en einde in de klassieke en hellenistische periode.
Villanovaperiode (ca. 1100 – 725 v.Chr.).
Hun vaderland was gelegen in Toscane, de vallei van de Tiber in Umbrië en het noorden van Latium. In Umbrië hoorde het gebied van Perugia vanaf het begin tot hun kernland en in Latium het noordwesten van deze regio, namelijk de hele linkeroever van de Tiber, het gebied rond het Lago di Bracciano en het gebied rond het Lago di Bolsena. Hun cultuur heeft haar wortels in de Villanovacultuur, maar zij begonnen het schrift pas te gebruiken omstreeks het midden van de 8e eeuw v.Chr., toen zij het alfabet overnamen van de Griekse kolonie Cumae in de Golf van Napels.
Oriëntaliserende periode (ca. 725 – 580 v.Chr.).
De Etrusken waren het eerste volk in Italië dat steden stichtte of bestaande nederzettingen, zoals Rome, samenvoegde tot een stad. Voor de duidelijkheid worden hierna enkele plaatsen eerst met hun Italiaanse naam genoemd, waarbij tussen haakjes de naam in het Latijn volgt, die in populair-wetenschappelijke boeken gebruikelijk is. Etruskische steden waren onder meer Arezzo (Arretium), Cerveteri (Caere), Chiusi (Clusium), Cortona, Falerii, Fiesole (Faesulae), Marzabotto, Norchia, Orvieto, Perugia, Populonia, Satricum, Sovana, Tarquinia, Veii, Vetulonia, Volsinii, Volterra en Vulci, Mantua en Capua (zie ook Etruskische Twaalfstedenbond).
Naast urbanisatie vond in deze periode ook de overgang van crematie naar inhumatie in grafheuvels plaats. De rijkdom die we aantreffen in deze graven, waaronder uit het oosten ingevoerd ivoor, struisvogeleieren, goud enz., kwam voort uit de ijzermijnen die nu werden ontgonnen door de Etrusken op Elba en die rond de steden Populonia en Tarquinia.
De mijnen in Etrurië leverden bovendien koper, een grondstof voor de productie van brons, dat vele toepassingen kende in wapens, vaatwerk en decoratie. Ten slotte ook zilverhoudend lood en wellicht ook tin.
De economie steunde verder op de export van wijn, landbouwproducten en ambachtelijk vervaardigde gebruiksvoorwerpen (bronzen vaatwerk en bucchero). Aan de Rhône (Zuid-Frankrijk) ruilden de Etrusken hun aardewerk voor zout, dat in de oudheid kostbaar was.
Archaïsche periode (ca. 580 – 480 v.Chr.).
De 6e eeuw v.Chr. was toch de belangrijkste periode: men breidde de invloedssfeer uit, in het zuiden tot Campanië en later ook in de Povlakte. Via de zee waren er handelscontacten met Sardinië en Corsica en zij sloten met de Carthagers een bondgenootschap tegen de Grieken van Magna Graecia. In de Etruskische stadstaten heerste een koning of lucumo.
De stichting van Alalia door inwoners van het Griekse Phocaea in 565 v.Chr. op de oostkust van Corsica vormde een bedreiging voor de Etrusken. Vluchtelingen uit Phocaea in Klein-Azië, die uit hun stad geëmigreerd waren na de Perzische verovering in 545 v.Chr. voerden overvallen uit op de Etruskische kust. In de zeeslag bij Alalia (omstreeks 535 v.Chr.) vocht een vloot van Carthagers en Etrusken tegen de Grieken van Phocaea. De Grieken leden zware verliezen, zodat ze Corsica ontruimden. Een legende vertelt dat Griekse krijgsgevangenen in Caere gestenigd werden (Herodotos I.166, 167). Toen daarop de pest uitbrak in Caere werd het orakel van Delphi geraadpleegd.
De stad Rome werd misschien niet door hen "gesticht", maar had alleszins toch Etruskische koningen (dat blijkt uit de sage van koning Tarquinius Priscus en zijn opvolgers, de dynastie der "Tarquinii") en tot een moderne stad uitgebouwd, volgens de traditie onder koning Servius Tullius.
Vanaf ca. 500 v.Chr. werden de Etrusken steeds vaker aangevallen door de Italiërs aan de ene kant en de Kelten aan de andere kant.
De "Tarquinii" werden in 509 v.Chr. uit Rome verjaagd. Daarmee viel voor de Etruskische steden de belangrijke landverbinding met Campanië weg.
Klassieke periode (480 v. Chr. – 325 v. Chr.).
Voor de Siciliaanse havenstad Syracuse, de machtigste Griekse kolonie in Italië vormden de Etrusken met hun handels- en oorlogsschepen een lastige concurrent. Een gewapend conflict tussen de twee handelsblokken (Grieks en Etruskisch) werd dan ook onvermijdelijk. In 474 v. Chr. vond de Slag bij Cumae plaats tussen de Etruskische vloot en de Griekse onder Hiëro I van Syracuse, een zeeslag waarbij de Etrusken opnieuw aan het kortste eind trokken. Na het verlies van hun invloed over Latium en Campanië viel nu ook de handel met de rest van de Middellandse Zee-wereld weg, waardoor Vulci, Veii, Tarquinia en Caere hun economische basis verloren. De bevolking van Zuid-Etrurië nam af, terwijl die van de Romeinse republiek die veel kinderrijke boerengezinnen telde, juist toenam.
In 479 v.Chr. versloeg de dicht bij de Tiber gelegen stad Veii een Romeins leger bij de Cremera rivier.
Een vloot van Syracuse kon in 453 v.Chr. zonder veel weerstand enkele havensteden verwoesten, wat de economische problemen in de kuststreek verergerde.
In 396 v.Chr. werd Veii door de Romeinen veroverd. Kort daarop kregen de Etruskische steden de genadeslag door de invallende Galliërs in 390 v.Chr.. De Gallische hoofdman Brennus sloeg het beleg voor Clusium. Caere had zich tegen de Kelten en Romeinen beveiligd met enorme vestingsmuren. Rome betaalde de Galliërs een losgeld en ze trokken zich terug. Daarna voerde Rome opnieuw een beleid dat gericht was op expansie ten koste van zijn Etruskische buren.
Etruskisch-Romeinse periode (ca. 325 – 90 v. Chr.).
Deze periode valt min of meer samen met de periode van het hellenisme in Griekenland en het Nabije Oosten, na het overlijden van Alexander de Grote. In Italië was dit een periode van economisch, cultureel en politiek verval voor de Etruskische steden. De laatste vrije Etruskische steden Caere en Volsinii werden respectievelijk in 273 en in 265 v.Chr. onderworpen. Volsinii werd hierbij volledig verwoest. In 273 v. Chr. werd bij Caere de eerste Romeinse kolonie gesticht in Etrurië, waardoor de romanisering een aanvang nam en het gebruik van Latijn in plaats van Etruskisch ingang vond. Door de economische achteruitgang nam de emigratie van Etrusken naar andere streken rond de Middellandse Zee toe.
Een deel van Etrurië werd door Hannibal geplunderd tijdens de Tweede Punische Oorlog (218 v.Chr. tot 202 v.Chr.). Bij het Trasimeense Meer behaalde hij een grote overwinning op Rome. In de 3de eeuw v. Chr. verloor Caere de controle over zijn kuststrook, waardoor Rome het afsneed van handel via de zee, precies de belangrijkste bron van welvaart. De bevolking van de stad verarmde en in de eerste eeuw v. Chr. werd Caere helemaal verlaten.
In 90 v. Chr. kregen de Etrusken het Romeinse burgerrecht, waardoor zij definitief in het Romeinse Rijk werden geïntegreerd. Hierdoor gaven zij hun politieke en sociale identiteit op. Enkel Noord-Etrurië bleef economisch welvarend, dankzij landbouw en de grote keramiekproductie in Arezzo (Arretium), maar ook hier verdween de Etruskische taal. Het Etruskisch verdween als levende taal rond 30 v. Chr.
Politieke en sociale structuren.
Etrurië vormde nooit één staat met een centraal bestuur. Er waren onafhankelijke stadstaten die met elkaar een confederatie hadden gevormd, om samen religieuze bijeenkomsten te organiseren.
De Etruskische maatschappij had een gelaagde structuur. Bovenaan stonden koningen en aristocraten die begraven werden in een weelderig graf in een necropolis. Koningen, lucumo genoemd, voerden oorspronkelijk het bevel over het leger en waren tegelijk hogepriesters die in contact stonden met de goden. Hun functie was dus militair én sacraal. De instelling van het koningschap was algemeen. Vele namen van individuele Etruskische koningen zijn bekend, maar velen los van een historische context. Toch bestaat er genoeg bewijs om te besluiten dat de monarchie in de Etruskische stadstaten bewaard bleef, lang nadat ze verdwenen was in Griekenland en Rome. Later werden de steden iets meer gedemocratiseerd en dan zien we een "zilath" opduiken, een tijdelijk aangestelde heerser (zoals de Romeinse consul of dictator). Daarnaast waren er handelaars, ambachtslui, boeren en helemaal onderaan de slaven.
De fresco's in de graven van de necropolis van Tarquinia uit de 6e en 5e eeuw v.Chr. tonen ons een levenslustig volk dat hield van uitgelaten feesten, met dans en muziek. Wat nog het meest opvalt is een – voor die tijd, en in vergelijking met Griekenland of Rome – hoogst ongewone sociale gelijkheid tussen man en vrouw. Etruskische vrouwen lagen naast hun man mee aan de feesttafels en namen deel aan uitingen van het openbare leven. Etruskische vrouwen uit de aristocratie konden lezen en schrijven en van ten minste één vrouw, werd door onderzoek van haar skelet vastgesteld dat ze te paard reed, net als een man. Toch werden vrouwen voor een aantal functies uitgesloten: er waren geen vrouwelijke rechters, koningen of zilath's (hoge magistraten). Ook werden minder graven voor vrouwen gebouwd dan voor mannen. Ondanks pogingen om de positie van de vrouw apart te bestuderen, kan men enkel informatie over hen vinden via hun positie als moeder of echtgenote.
De meeste Etruskische meisjes waren voorbestemd voor het huwelijk.
De Etrusken op zee.
Voordat de heerschappij over de westelijke Middellandse Zee in handen kwam van Rome, ontplooiden de Etrusken er naast de Feniciërs en de Grieken een erg belangrijke bedrijvigheid op zee. In oude teksten wordt verteld dat de Etrusken een sterke band met de zee hadden. Volgens een legende, kwamen ze na een lange oversteek vanaf de oevers van de Egeïsche Zee aan in Italië. De naam die de zee krijgt aan de Toscaanse kant van het schiereiland is afgeleid van de benaming die de Grieken aan de Etrusken gaven: de Turrhènoi of Tursènoi. Hun aanwezigheid op zee werd overigens gevreesd als we de Griekse bronnen mogen geloven. Die beschuldigden hen van piraterij. Er werd zelfs verteld dat Dionysos Etruskische piraten die hem ontvoerd hadden in dolfijnen veranderde.
In werkelijkheid waren het een klein aantal Griekse kapers, met basis op de Liparische eilanden ten noorden van Sicilië, die de scheepvaart langs de kusten van Italië, Griekenland en Cyprus bedreigden.
De welvaart van de steden aan de kust van Etrurië, hun belangrijke havenactiviteit (met name in Pyrgi en Gravisca) en ten slotte de wijde verspreiding van hun producten – wijn, vaatwerk in zwart aardewerk (bucchero) en brons – geven blijk van een actieve betrokkenheid van de Etrusken in de scheepvaart die het zuiden van Italië, Sicilië en Carthago, maar ook Ligurië, het zuiden van Gallië en Spanje aandeed. De ruilhandel tussen Etrurië en het zuiden van Frankrijk werd onderhouden vanaf het einde van de 7e eeuw v.Chr. Ze verraadden een groot volume aan ruilhandel met Marseille en de streek waar de Etrusken met name tin insloegen dat via de Rhônevallei vanuit Cornwall aangeleverd werd. Dankzij de snelle ontwikkeling van de onderzeese archeologie heeft men langs de kusten een vijftiental wrakken kunnen onderzoeken die geladen waren met ladingen Etruskische producten, meer bepaald de amfora’s met wijn van Cerveteri. Ook aan de Adriatische kust was er een bloeiende kustvaarthandel vanuit de havens Spina en Adria. Daarbij werd een beroep gedaan op Etruskische bemanningen die met name uit Bologna afkomstig waren. Men heeft daar gedenkstenen gevonden waarop boten afgebeeld staan.
Ongetwijfeld was er veel concurrentie. Hoewel de Etrusken het meestal en al vrij vroeg goed konden vinden met de Feniciërs, lijken de relaties met de Griekse steden en hun vloten in het beste geval onduidelijk te zijn en in het slechtste geval gewoon te botsen. Daarvan heeft de geschiedenis twee beroemde episodes onthouden. Rond 540 v.Chr. lokte de vestiging van uit Phocis afkomstige Grieken in Alalia op Corsica, tegenover de Toscaanse kust, een vastberaden reactie van de Etrusken uit. Samen met de Carthagers vernietigden ze ter hoogte van Sardinië de vloot van Phocische kolonisten. De Grieken moesten daarop Corsica verlaten, waarop het eiland onder Etruskisch gezag kwam. In 474 v.Chr., tijdens een aanval op Cumae, konden de Etrusken echter niet vermijden dat hun vloot vernietigd werd door de zeemacht van Syracuse, aangevoerd door de tiran Hiëro. Deze Griekse overwinning, bezongen door de dichter Pindarus, bracht een fatale klap toe aan de Etruskische zeemogendheid, die inmiddels aan het tanen was. Ze lijkt zich daarna meer te richten op het roven dan op de handel.
In antwoord daarop voeren de Grieken razzia’s uit op de Etruskische kusten, met name in 453 v.Chr. in het wijndistrict van het eiland Elba en in 384 v.Chr., als de gaven in het heiligdom van Pyrgi geplunderd worden door Dionysios I van Syracuse.
Als we ons een beeld willen vormen van de Etruskische schepen blijven de documenten met afbeeldingen die in Etrurië gevonden werden de beste bronnen. Ongeveer tot het midden van de 6e eeuw hebben oorlogsschepen en koopvaardijschepen hetzelfde algemene silhouet. Dat is een teken dat de piraterij en de handelsactiviteiten nog niet echt van elkaar gescheiden waren. Het schip heeft een vierkant centraal zeil, eventueel een rij riemen, de voor- en achtersteven steken hoog uit en de voorsteven maakt een scherpe hoek. Dat laatste is misschien de voorloper van de ramsteven, een uitvinding die door Plinius de Oudere toegeschreven wordt aan een Etrusk uit Pisa. Ten tijde van de grootste maritieme expansie (einde 6e – begin 5e eeuw v.Chr.) ontwikkelt de architectuur van de schepen zich in verschillende richtingen. De oorlogsschepen waren uitgerust met een robuuste ramsteven. Een vierkant zeil en verschillende rijen roeiers zorgden voor de aandrijving. Ze vervoeren gehelmde en geharnaste zee-infanterie die kon vechten vanaf een burcht die aan de voorsteven van het schip lag. De handelsschepen hadden één of twee vierkante zeilen. Hun voor- en achtersteven waren spitser en zo goed als symmetrisch. In de Tombe van het Schip in Tarquinia is daarvan een mooi voorbeeld bewaard, en zo houdt ze de herinnering aan die Etrusken van de zee levendig.
Religie.
Volgens de Romeinse schrijver Livius waren de Etrusken meer dan enig ander volk gehecht aan religieuze praktijken. Godsdienst en het zoeken naar voortekenen waren uiterst belangrijk. Hun godenwereld en mythologie waren gebaseerd op de Villanovacultuur. In de steden aan de kust die intens handel dreven met de Griekse wereld werden naast hun eigen godheden ook enkele Griekse goden vereerd onder een Etruskische naam. Daarnaast werden de Etruskische godinnen Uni en Vea gelijkgesteld met de Griekse godinnen Hera en Demeter.
De sagen van de Griekse helden Achilles en Odysseus (uit de Trojaanse oorlog beschreven door Homeros), Herakles en Theseus waren bekend. Afbeeldingen van een centaur werden eveneens gevonden. Centauren waren reeds heel vroeg in Zuid-Etrurië bekend, wellicht via de Griekse kolonies in Groot-Griekenland, waarmee handelsrelaties bestonden.
Ze ontwikkelden het begrip van een goddelijke "trias" (= triade), later overgenomen door de Romeinen. Deze bestond uit "Tinia" (= "Jupiter" / "Zeus"), "Uni" (= "Juno" / "Hera") en "Menrva" (= "Minerva" / "Athena"). Laran was een oorlogsgod. Hij was de zoon van Tinia en Uni.
Verder vereerden ze Apulu (Apollon/Apollo), Artames (Artemis/Diana), Fufluns (Dionysos/Bacchus) de god van de wijn, Turan (Venus) die beschermgodin van de stad Vulci was en Turms (Mercurius).
Charun was een demon die vaak werd afgebeeld met een grote hamer. Charun stond waarschijnlijk in verband met Charon, de veerman uit de onderwereld van de Griekse mythologie. Charun kwelde de zielen van de overledenen en bewaakte de onderwereld. Zijn vrouwelijke tegenhanger is Vanth. Een andere vrouwelijke demon uit de onderwereld was Tuchulca. De enige voorstelling van Tuchulca, die wij kennen, is een weergave op een fresco in het "Graf van Orcus II" in Tarquinia,
Volgens Titus Livius kwamen ieder jaar vertegenwoordigers van de Twaalfsteden-confederatie samen in een centraal heiligdom (in de buurt van Bolsena) waar religieuze plechtigheden werden gehouden en een nieuwe leider van de confederatie werd verkozen. Deze religieuze bond was het werkelijke bindelement van de Etruskische cultuur.
Hun geloof in rituelen, voortekens en voorspellingen kwam misschien uit het Nabije Oosten. Een belangrijke beslissing werd nooit genomen zonder eerst bijvoorbeeld de lever van offerdieren, het gedrag van heilig pluimvee of de inslaande bliksem te bestuderen. Priesters en waarzeggers stonden dus heel hoog in aanzien. Hun leer die volgens hun verhalen geopenbaard was door Tages, een kind met de wijsheid van een grijsaard, stond genoteerd in de boeken van de "disciplina etrusca". Deze boeken werden tot in de Romeinse keizertijd door de Romeinse machthebbers geraadpleegd. De religieuze literatuur bestond nog in de vroege middeleeuwen, in een Latijnse vertaling.
De archeologie heeft aangetoond dat ze geloofden in een hiernamaals. Dodencultus, voorouderverering en een fatalistisch geloof in het lot beïnvloedden het dagelijkse leven. De Etruskische dodensteden van Caere met zijn onderaardse grafkamers, ingericht als echte huizen vol prachtige beelden, vazen, juwelen en die van Tarquinia met kleurrijke muurschilderingen zijn ronduit sensationeel. Zelfs voor die tijd zijn ze bijzonder levendig. De muurschilderingen beelden begrafenistaferelen uit of scènes uit het dagelijkse leven, historische momenten. Eén fresco verwijst naar de sagen rond Troje.
Deze monumentale graven waren voorbehouden aan koningen en aristocraten, misschien ook rijke handelaren. De massa van eenvoudige boeren, dienaren en slaven begon zijn reis naar het hiernamaals echter zonder een luxegraf.
Geneeskunde.
Bij opgravingen werden chirurgische instrumenten gevonden en de Etrusken gebruikten tandprothesen. De besnijdenis werd toegepast. Archeologen vonden eveneens voorwerpen die menselijke organen weergeven zoals het hart, de longen en de lever. Daarnaast ook weergaven van baarmoeders die vreemd genoeg vanbinnen iets bevatten dat de oudste voorstelling zou kunnen zijn van een ongeboren foetus.
Cultuur.
Stichting van steden.
Van bij het aanbreken van de historische tijden waren de Etrusken de eersten die steden stichtten in centraal Italië. De rationele indeling van de stadsruimte, met straten die elkaar kruisen onder een rechte hoek, kwam echter pas later, vanaf het midden van de 6e eeuw v.Chr., onder invloed van de Griekse wereld, met name Ionië. De principes van een regelmatig urbanisme, voor zover de Etrusken die toepasten (wat niet altijd of overal het geval was), raakten dus pas in de loop van het Etruskische archaïsche tijdperk in zwang. Deze principes komen niet zozeer tot uiting in de herindeling van bestaande agglomeraties, maar wel in nieuw gestichte koloniën als Marzabotto, ten noorden van de Apennijnen, of in Etrurië de Necropoli della Banditaccia in Cerveteri, maar alleen in de sectoren die gevrijwaard gebleven waren van grafheuvels uit een ver verleden. Als we aannemen dat dat zo is, en hoe onregelmatig het grondplan ook is en hoe wankel de gebouwen ook zijn, dan krijgt de Etruskische stad vaste vorm tussen midden van de 8e eeuw en het begin van de 7e eeuw v.Chr.
In die tijd werden steden niet alleen een materiële realiteit, maar kregen ook (en essentiëler) een juridische status, als hoofdstad van een grondgebied, waarbij op eenzelfde plaats de politieke, militaire en religieuze macht verenigd worden. In het Etruskische wereldbeeld was het prestige van de stad zo groot dat ze als heilig beschouwd werd. Latijnse schrijvers bevestigen dat de Etruskische disciplina, met andere woorden de Etruskische godsdienst, onder andere voorschreven "volgens welk ritueel de steden gesticht worden en de altaren en tempels ingewijd worden om te zorgen voor de onschendbaarheid van de omwallingen en de rechtmatigheid van de poorten".
Omwallingen.
De Etrusken maakten hoofdzakelijk gebruik van de natuurlijke verdedigingsmiddelen om hun versterkte omwalling te plaatsen. In zuidelijk Etrurië, waar het reliëf uit vulkanische tufsteen bestaat, zijn de wallen vaak niet meer dan een vervollediging van de kunstmatig opgetrokken rotshellingen, die om het zo te zeggen de kern van de vestingmuur vormen. In hun oudste vorm zijn de Etruskische omwallingen terug te brengen tot een houten omheining of zijn ze opgetrokken uit onregelmatige breuksteen.
De muren van onbewerkte bakstenen, die gewoon in de zon gedroogd werden, zien we pas vanaf de 6e eeuw v.Chr. Daarvan kennen we slechts enkele zeldzame voorbeelden. De vergroting van de omwallingen, of anders gezegd: hun bouw in grote blokken steen die droog geplaatst werden begint pas in de 6e eeuw v.Chr. Dit fenomeen zien we in de grote steden en soms in de secundaire vestigingen die ervan afhingen. De omwallingen in veelhoekig metselwerk van Rosselle zijn daar een mooi voorbeeld van dat bovendien ook nog buitengewoon goed bewaard is gebleven. De bouw van muren in gehouwen steen neemt toe in de volgende eeuwen ten gevolge van de toenemende dreiging – van de Grieken, de Galliërs en de Romeinen – die op de Etruskische steden weegt. De hellenistische omwallingen van Volterra, die gebouwd is van schelpkalksteen, bekoort door de grote variatie van zijn verbindingen in onregelmatig rechthoekig metselwerk en trekt tot vandaag de dag nog zijn okergele lint rond de stad en zijn tuinen. Volgens de Etruskische godsdienst ploegde de stichter van de stad de plaats van de omwallingen om en hief hij zijn ploeg op, op de plaats waar de stadspoorten moesten komen.
Sier- en beeldende kunsten.
De Etrusken hielden van kunst. Dat bewijzen hun necropolissen. Hun kunst had een eigen karakter. Zij vervaardigden geen beelden van marmer, maar maakten veelvuldig gebruik van brons en terracotta. Voorbeelden:
Hun beelden zijn realistisch en vertonen niet de tendens tot idealisering die zo typisch is voor de Griekse kunst. Hoewel taferelen uit de Griekse mythen kunnen worden afgebeeld, heeft de Etruskische kunst een heel eigen karakter.
De Etrusken waren eveneens meesters in het bewerken van goud tot juwelen. Hun schilderkunst vertoont enige verwantschap met die van de Grieken. De graven van de aristocratie waren soms versierd met fresco's in levendige kleuren. De vindplaatsen van deze fresco's zijn Tarquinia, Caere, Veio, Sarteano en Vulci.
Belangrijk was ook het aardewerk. De meest typisch Etruskische vorm van aardewerk was "Bucchero" dat een zwarte of asgrijze kleur had. Dit werd eerst geproduceerd in Caere in de 7e eeuw v.Chr. Bucchero werd geëxporteerd over heel het Middellandse Zeegebied en naar Centraal-Europa.
Muziek.
Uit afbeeldingen in bepaalde graven, zoals het Graf van de Luipaarden (Tarquinia), blijkt dat de rijke bovenlaag in de Etruskische maatschappij veel van muziek, dans en banketten hield. Op fresco's worden dansers uitgebeeld in sensuele, gestileerde houdingen, die nu nog in het verre Oosten (India, Bali) voorkomen. Zelfs slaven maakten feestmaaltijden klaar onder muzikale begeleiding. Voor de begeleiding kende men (in oorsprong Griekse) instrumenten als dubbelfluit en lier.
 Castagnetten gaven de maat aan.
Daarnaast kenden ze ook slaginstrumenten zoals de tintinnabulum, een geheel van metalen bellen die aan een staander hingen. Dit instrument bleef ook bij de Romeinen in gebruik. Een ander slaginstrument was de pauk (tympanum).
Landbouw en hydraulica.
Diodoros van Sicilië, die tijdens het tijdperk van Caesar schreef door zich te baseren op bronnen uit veel vroegere tijden, beschreef op deze manier Etrurië ten tijde van zijn onafhankelijkheid: "Omdat de Etrusken op een bodem wonen die hen allerlei vruchten geeft en die ze nauwgezet bewerken, genieten zij van een overvloed aan landbouwproducten." Hij legt de nadruk op de kwaliteit van hun grond: "Ze leven in een land dat alles voorbrengt en dat grenzeloos vruchtbaar is, waardoor ze een overvloed aan vruchten van alle soorten kunnen opslaan. Etrurië is inderdaad erg vruchtbaar en ontplooit zich in het algemeen over de vlakten die de heuvels scheiden van de bebouwbare hellingen. Het is matig vochtig, niet alleen tijdens de winter, maar ook nog tijdens de zomer."
Volgens het woord van andere auteurs gold dit idyllische beeld nog altijd in het Romeinse tijdperk, maar dan alleen voor het noorden van Etrurië en het binnenland, tussen het meer van Bolsena en de Val di Chiana: uitgestrekte vlakten vol tarwevelden en hellingen begroeid met wijngaarden en olijfboomgaarden. Zuidelijk Etrurië zag er toen helemaal anders uit. Tijdens het Romeinse tijdperk beschreven andere auteurs dat het door armoede geteisterd werd. De steden Veii, Cerveteri, Tarquinia en Vulci, die voordien zo welvarend waren, waren nog maar een schaduw van zichzelf. Het hele land was in droefheid gehuld.
Nu weten we ook waarom: de oorlogen, de inbeslagnemingen van gronden en de toewijzing van uitgestrekte gebieden aan slaven hadden door een gebrek aan onderhoud het Etruskische waternet ernstig beschadigd. Er was malaria uitgebroken die lelijk huis hieldt, vooral langs de kust in de Malarria (van het Latijnse maritima), een gebied dat trouwens pas in de loop van de 20e eeuw definitief gezond werd. De bebouwbare laag in zuidelijk Etrurië rust op een dunne laag vulkanische tufsteen. Deze ondoordringbare rotslaag zorgt ervoor dat het water niet diep kan doordringen en dat er moerassen gevormd worden, die een bron van malaria zijn. De Etrusken hadden dat goed begrepen en ontwikkelden al snel grote vaardigheden op het vlak van hydraulica. Rome zelf was daarvan een van de grote begunstigden onder de Etruskische koningen. De Latijnse historici schrijven immers de bouw van de drainageputten en van de eerste riolen toe aan de Tarquinen. Deze riolen lieten de bouw van het forum toe in een vallei die tot dan toe overstroomd was met stilstaand water. Op het platteland in het zuiden van Etrurië heeft archeologisch onderzoek ontelbare overblijfselen blootgelegd van putten, greppels en kanalen die dateren uit het Etruskische tijdperk en die het water verzamelden, afleidden en afvoerden. In Veii hadden de bewoners zelfs het water van de Cremera, dat in een bocht ten noorden van de stad lag, nuttig gemaakt door middel van een omleiding via een kunstmatige tunnel van meer dan 70 meter lang.
Architectuur en stedenbouw.
We kennen de Etruskische architectuur best uit de dodensteden, meestal necropolis genoemd. Pas recent is in Murlo een belangrijk aristocratisch paleis opgegraven en wetenschappelijk onderzocht.
Rome zou er zonder de Etrusken beslist anders hebben uitgezien. Het rioleringssysteem ("Cloaca Maxima"), de wegenbouw, het atrium-huis, de oudste (Romeinse) tempels, allemaal zijn ze op Etruskische ideeën gebaseerd. Op het gebied van de architectuur waren zij immers onovertroffen grootmeesters: ze voerden de boog en het gewelf in, en het gebruik van baksteen uit gebakken klei.
Voordat het hellenisme in de keizertijd de officiële Romeinse staatskunst werd, bouwden de Etrusken al eeuwen hun eigen tempels. Een voorbeeld hiervan was de Jupitertempel op het Romeinse Capitool (gebouwd onder koning Lucius Tarquinius Superbus; meer dan een halve eeuw vóór het Parthenon te Athene).
Steen is erg verbreid in Etrurië, maar de Etrusken bouwden met die grondstof alleen maar omwallingen en graftomben, tenzij die laatsten in de rotsen uitgehouwen werden. Verder blijft het gebruik van steen in de architectuur beperkt tot ophopingsmuren, de podia van de tempels en de funderingen van gebouwen. Gebouwen waren opgebouwd uit een houten geraamte en muren in onbewerkte stenen of leem dat op een latwerk van takken aangebracht werd. Het geheel werd overdekt met een laag klei. Het dak bestond uit stro voor de opkomst van het dak met pannen in de tweede helft van de 7e eeuw v.Chr. Deze pannen waren zwaar: van 11 tot 15 kg voor een vlakke dakpan van ongeveer 62 × 48 × 2,5 cm. Door de relatieve kwetsbaarheid van de muren beperkte het gewicht van de dakpannen de hoogte van de bouwwerken. Daarom hadden Etruskische gebouwen vaak een gedrongen silhouet. De broosheid van de materialen verklaart waarom de archeologen altijd volledig verwoeste gebouwen blootleggen. We kennen het grondplan ervan en we kunnen de eventuele versieringen in terracotta van het dak bewonderen. Om het voorkomen van het gebouw te reconstrueren moeten we ons baseren op andere getuigenissen, zoals de pseudoarchitectuur van de gebeeldhouwde graftomben in zuidelijk Etrurië of sommige grafurnen in de vorm van een huis.
Fresco's in graven.
Meerdere thema's zijn afgebeeld: maaltijden, dieren, demonen en worstelaars. In enkele graven zijn seksueel getinte fresco's gevonden. Volgens een interpretatie van bepaalde afbeeldingen zouden mannen en vrouwen samen sporten en werden ze gezien als gelijken. Mannen en vrouwen worden weergegeven als jong en gezond.
Er is een fresco (eind 5de eeuw v. Chr.) uit een graf dat in 1960 in Tarquinia werd ontdekt. Hierop staat een vrouw, die voorover buigt en de heupen vasthoudt van een bebaarde man voor haar. Mogelijk voert ze een fellatio uit, maar door de beschadiging, kan dat niet met zekerheid gesteld worden. Het gaat wellicht om een erotische scène, die als bedoeling had om boze geesten af te weren. Dit graf vormt een zeldzaam voorbeeld van erotiek in de Etruskische kunst, iets wat in de oud-Griekse schilderkunst en later in het Romeinse Pompeï veel vaker voorkwam.
Wegen en verkeer.
De Etrusken hebben nooit wegen gebouwd die vergelijkbaar zijn met de lange Romeinse wegen die vanaf de 3e eeuw v.Chr. hun grondgebied doorkruisten. Deze wegen, die typisch zijn voor een veroveringsmogendheid met een sterke centrale macht, vertrokken allemaal vanuit hetzelfde punt, Rome, om zo snel mogelijk de legioenen naar Noord-Italië, hun nieuwe strijdtoneel, te leiden: ze dienden hoofdzakelijke voor de militaire en economische belangen van Rome, zonder zich echt te bekommeren om de streken die ze doorkruisten. De oude Etruskische wegen zijn even verschillend van de Romeinse wegen als onze plattelandswegen in vergelijking met onze moderne snelwegen. Ze waren ontworpen voor plaatselijke behoeften en vormden een fijn netwerk dat de grote en kleine agglomeraties waarmee de streek bezaaid was met elkaar verbond. Deze wegen waren dus talrijk en relatief kort. Hun loop werd bepaald door het terrein en volgde dus de natuurlijke reiswegen, zonder buitensporige omwegen. Zo werden de tufsteenreliëfs in zuidelijk Etrurië vaak gekruist en loopt de weg langs een kunstmatige geul die af en toe, zoals in de buurt van Sovana, eruitziet als een echte bergengte (en het Italiaans een tagliata of via cava). Het oppervlak van de weg werd niet echt aangelegd en varieerde dus in functie van het doorkruiste gebied. Gemetselde kunstwerken waren zeldzaam. Enkele bruggen hadden pijlers in metselwerk van grote stenen, maar hun wegdek was vervaardigd van hout. Er was veel verkeer op deze wegen, hoofdzakelijk boerenkarren met twee wielen die getrokken werden door een span.
Herkomst van de Etrusken.
Het debat over de etnische formatie van de Etrusken wordt al sinds de oudheid gedomineerd door twee theorieën, die de geleerden van vandaag de dag nog steeds in 'oriëntalisten' en 'autochtonisten' scheiden:
Later kwam Massimo Pallottino met een nieuwe visie. Hij was van mening dat het zoeken naar de herkomst van de Etrusken uitging van een onjuiste veronderstelling, namelijk dat volkeren één nauwkeurig te bepalen herkomst zouden bezitten. Hij wees in dit opzicht op de huidige Franse beschaving, die culturele elementen in zich bergt van de Gallo-Romeinen en van verschillende Germaanse stammen. De herkomst van de Fransen herleiden naar een van die volkeren zou de realiteit geweld aandoen. Liever sprak Pallottino dan ook van de 'vorming' van het Etruskische volk, die heeft plaatsgevonden in prehistorisch Italië gedurende eeuwen. Autochtone bevolkingsgroepen en nieuwkomers vanuit het oostelijke Middellandse Zeegebied kunnen zijn versmolten tot een volk dat in historische tijd als een eenheid werd beschouwd. De vrij sterke culturele verschillen tussen de verschillende steden maken deze visie aannemelijk.
Stele van Kaminia.
Op het eiland Lemnos in het noorden van de Egeïsche Zee werd in 1884 een grafstele gevonden, de zogenaamde Stele van Kaminia, met een inscriptie in een taal ("Lemnisch") die gelijkt op het Etruskisch. Het stuk werd al gauw gezien als het archeologische bewijs dat de "Tyrsènoi" oorspronkelijk uit Klein-Azië afkomstig waren.
Volgens een aantal wetenschappers, vooral linguïsten, betreft het inderdaad een archaïsche vorm van het Etruskisch. Daarmee zou deze vondst dus pleiten voor Herodotos' stelling van een oosterse herkomst.
Andere geleerden menen daarentegen op basis van bepaalde grammaticale uitgangen dat het Lemnisch juist een "jongere" vorm van het Etruskisch is (met andere woorden men heeft het eiland vanuit Etrurië aangedaan). Daarnaast dateert de stele uit circa 510 v.Chr. en men begint in Etrurië al vanaf 700 v.Chr. te schrijven. Een sterk argument van de autochtonisten is dat voor de aanwezigheid van "Tyrsênoi" in Klein-Azië geen archeologische bewijzen bestaan, terwijl de Etruskische materiële cultuur op het Italisch schiereiland een zeer lange navolgbare traditie heeft (tot ver vóór 1200 v.Chr.), met veel Italiaanse invloeden.
Een andere zienswijze ten aanzien van het Lemnisch (namelijk die van ) is dat zowel het Lemnisch als het Etruskisch twee (zeldzame) onafhankelijke overblijfselen zijn van een vóór-Indo-Europese oertaal, die bij de komst van de Indo-Europese talen zijn blijven bestaan. Deze theorie wordt tegenwoordig door linguïsten verworpen.
Zowel de Etruskische als de Lemnische taal behoren tot de Tyrrheense groep van talen. Gezien het recente liguistisch onderzoek wordt echter meer en meer duidelijk dat Tyrrheense taalgroep verwant is met de Anatolische tak van de Indo-Europese talen en dan meer bepaald tot de Luwische groep. Er is hierover echter nog steeds geen consensus.
Literaire aanwijzingen.
In de klassieke literatuur bestaan geen vermeldingen van op Lemnos wonende Etrusken. Sterker, volgens Homeros woonden er Thracische "sintiërs".
Oriëntalisten menen dat de volksverhuizing heeft plaatsgevonden na 1200 v.Chr. Egyptische teksten vermelden namelijk dat rond die tijd (farao Merneptah, Ramses III) de Egyptische noordkust werd geteisterd door plunderingen van de beruchte zeevolken. Een van de volkeren zijn de "Twrsh" (Teresj/Tursha). Volgens sommigen zijn dit de "Tyrsênoi" op hun weg naar Midden-Italië.
Recentelijk is ontdekt dat Homeros een Etruskische naam noemt ("Lethos") in de context van Troje. Troje lag echter veel noordelijker dan waar Herodotos Lydië situeerde. Misschien is Herodotos' situering van Lydië als moederland van de Etrusken onjuist en lag het eigenlijke gebied van de Lydiërs vóór Herodotos' tijd noordelijker.
Genetica.
In 2007 selecteerde prof. Alberto Piazza (Universiteit van Turijn) op basis van typisch Toscaanse achternamen mannen uit drie Toscaanse steden. Hij onderzocht hun erfelijk materiaal en vergeleek dat met DNA-stalen uit andere regio's zoals Zuid-Italië, de zuidelijke Balkan, het eiland Lemnos en Turkije. In één Toscaanse stad, Murlo, trof Piazza een genetische variant aan die verder alleen in Turkije werd gevonden. Zijn conclusie luidt dat de Etrusken immigranten uit het zuiden van Klein-Azië waren.
Recent biochemisch onderzoek (mitochondriaal DNA bij Toscaanse runderen, 2007) zou duiden op een herkomst van deze rassen uit Anatolië.
Musea.
Italiaanse musea met Etruskische collectie.
Rome en Latium
Toscane
Umbrië
Emilia Romagna
Overige regio's
Buitenlandse collecties.
De collecties in het Louvre te Parijs en in de Ny Carlsberg Glyptotek te Copenhagen vormen de grootste collecties buiten Italië.
België
Nederland
Frankrijk
Duitsland
Zwitserland
Oostenrijk
Hongarije
Verenigd Koninkrijk
Denemarken
Kroatië
Rusland
Israël
Verenigde Staten

</doc>
<doc id="26618" url="https://nl.wikipedia.org/wiki?curid=26618" title="Dwerg (Tolkien)">
Dwerg (Tolkien)

Dwergen (Engels: "dwarves") zijn een fictief ras in J.R.R. Tolkiens Midden-aarde.
Dwergen zijn een van de vrije volkeren in Midden-Aarde. Ze zijn duidelijk anders dan de dwergen die bekend zijn uit de gewone sprookjes. Tolkien heeft geschreven dat hij een hekel had aan de manier waarop dwergen in de Amerikaanse cultuur, vooral door Disney, werden voorgesteld. Zelf greep Tolkien meer terug op de dwergen uit de Noorse mythologie, maar hij gaf hun wel een eigen karakter. De dwergen volgens Tolkien zijn kleiner dan mensen, gedrongen gebouwd met lange baarden. De manier waarop Tolkien dwergen heeft beschreven is sindsdien breed overgenomen bij fantasyboeken, -films en -spelen.
De schepping van dwergen.
In het begin der tijden toen de wereld vorm werd gegeven door de Valar woedde er een oorlog. Melkor vernietigde de woonplaats van de Valar, die zich terugtrokken in Valinor. In Midden-Aarde bleef Melkor in het geheim doorgaan met zijn duistere werken.
De Valar wisten dat eens de Kinderen van Iluvatar zouden komen. Maar Aulë, de grote ambachtsman van de Valar, kon daar niet op wachten. Hij probeerde daarop zelf kinderen te maken volgens de gebrekkige voorkennis die hij had. Nadat hij dertien kinderen had gemaakt sprak Iluvatar vertoornd tegen hem. Maar hij begreep wel dat Aulë niet uit hoogmoed had gehandeld, maar uit liefde voor de materialen waaruit de wereld gemaakt was. Iluvatar sprak: “Zie, deze schepsels van u hebben alleen maar uw wil, en uw beweging. Hoewel u een taal voor hen hebt ontworpen, kunnen zij u alleen maar uw eigen gedachten meedelen. Dit is een bespotting van mij.”
Aulë zag zijn fout in. Hij nam zijn hamer en wilde de oudste van zijn schepsels vernietigen, maar die deinsde verschrikt voor hem terug. Dat was het bewijs dat Iluvatar hem vergeven had en de dwergen nu een echt eigen leven had geschonken. Maar Iluvatar bepaalde ook dat de dwergen niet mochten verschijnen voor de elfen, die de Eerste zouden zijn. Daarom werden zij door Aulë in zalen gelegd om te wachten op hun ontwaken.
Dertien dwergen had Aulë gemaakt: zes stamvaders en hun gezellinnen. De oudste stamvader, Durin, had hij alleen geschapen.
Omdat Aulë de dwergen had gemaakt in de dagen van de macht van Melkor in Midden-Aarde had hij ze een groot overlevingsvermogen gegeven. Zij waren hard, koppig, standvastig in vriendschap en in vijandschap, zij konden hard werk, honger en verwondingen beter doorstaan dan andere volkeren. Hun levensduur was lang, veel langer dan dat van mensen, maar ze waren niet onsterfelijk.
De eerste Era.
Wanneer precies de dwergen ontwaken is onbekend maar moet na het ontwaken van de elfen zijn. De kennis van de dwergen is afkomstig van geschriften van de elfen, wat volgens de boeken veel informatie kan kleuren. Over hun eigen geschiedenis vertellen de dwergen weinig, net zomin als over hun taal.
De zeven vaders van de dwergen waren door Aulë in rust gelegd in verschillende gebergten van Midden-Aarde. In het noorden van de Ered Lindon ontwaakten de vaders van de Vuurbaarden en van de Breedbaarden. Onder de berg Gundabad ontwaakte Durin. De vier andere dwergvaders ontwaakten in bergen meer in het oosten in de Rode Bergen Orocarnil. Zij waren de stamvaders van de IJzervuisten, de Stijve Baarden, de Zwartlokken en de Steenvoeten. De diverse dwergvolkeren bleven wel contact met elkaar houden. Met name onder de berg Gundabad werden geregeld bijeenkomsten gehouden.
Omdat onze kennis via de elfen tot ons is gekomen weten wij alleen maar iets van de westelijke dwergvolkeren. Het bekendste dwergenvolk was dat van Durin. Durin was de oudste van de zeven vaders van het dwergenras. Hij trok na zijn ontwaken naar Azanulbizar en vestigde zich hier in de grotten bij Kheledzâram. Lang woonde hij hier, zodat hij de bijnaam Durin de Onsterfelijke kreeg. Maar onsterfelijk was hij niet. Onder zijn bewind ontwikkelde zich het rijk Khazad-dûm tot een groot en machtig rijk. Deze grootste Dwergendelf werd door de elfen Hadhodrond genoemd, later zou het bekend worden als Moria.
Vanuit Moria trekken de dwergen ook naar de Ered Luin of de Blauwe Bergen. In het noorden van de berg Dolmed stichten zij de stad Gabilgathol, dat later door de elfen Belegost werd genoemd en door de mensen Mikkelburg. Ten zuiden van Dolmed dolven zij de stad Tumunzahar, of Nogrod.
Uiteindelijk trekken de dwergen ook over de Ered Luin Beleriand binnen en ontmoeten hier de elfen. De dwergen noemen zich Khazâd, maar de elfen noemen hen Naugrim, het Onvolgroeide Volk, of ook wel Gonnhirrim: meesters van steen. De eerste dwergen die de elfen ontmoeten waren apart levende dwergen, bannelingen uit de steden Nogrod en Belegost. Aanvankelijk hielden de elfen hen voor dieren en maakten jacht op hen en vervolgden hen. Pas toen zij de dwergen van de Blauwe Bergen ontmoetten lieten zij hen met rust. Zij noemden hen de Noegyth Nibin, of Nietige Dwergen.
De Nietige Dwergen speelden een rol in de geschiedenis van Turin, de zoon van Húrin. Op een dag stuitten Turin en een groep vogelvrijen op drie dwergen bij de heuvel Amon Rûdh. De dwergen vluchtten, maar een werd door een pijl getroffen en een tweede gevangengenomen. Dit was Mîm en hij leidde hen naar zijn woning onder Amon Rûdh. Daar bleek wel dat de door een pijl getroffen dwerg, Khîm, de zoon van Mîm, was gestorven. Mîm en zijn beide zonen waren de laatste Nietige dwergen van Midden-Aarde. Mîm zou de verblijfplaats van Turin verraden aan orks en zou ten slotte gedood worden door Hurin.
De dwergen hielden hun taal voor buitenstaanders geheim. Al voor de dwergen de elfen ontmoetten hadden zij al contact met mensen. Met name de Langbaarden werkten samen met mensen. Er ontwikkelde zich een economie tussen hen: mensen handelden in eten, dieren en landbouwproducten, die zij met de dwergen ruilden voor het werken van dwergen aan gebouwen, wegen, mijnen en allerlei handgemaakte producten, zoals wapens en werktuigen. Hoewel de dwergen hun taal niet aan anderen leerden, waren zij wel bereid de taal van mensen, en later elfen, te leren.
Op advies van Melian van het elfenrijk Doriath, die wist dat de vrede in Midden-Aarde niet eeuwig zou duren, zocht koning Thingol contact met de dwergen van Belegost en Nogrod. Er ontstond een goede samenwerking, waarvoor de elfen wel betaalden met juwelen en parels. 
De dwergen werkten lang en hard voor Thingol. Zij bouwden de onderaardse stad Menegroth, die ook wel de Duizend Grotten werd genoemd. Samenwerking van elfen en dwergen maakte van Menegroth de mooiste plaats om te wonen buiten Valinor.
Van de dwergen hoorden de elfen dat in het oosten en noorden het kwaad van Melkor zich weer vermenigvuldigde. Wolven en orks werden steeds vaker gezien. Op verzoek smeedden de dwergen van Nogrod vele wapens voor de elfen. De beroemdste dwergensmid was Telchar. Het smeedwerk van de dwergen werd nooit overtroffen, ook niet door de Noldor. Vooral hun maliën waren beroemd.
In deze tijd was Daeron, de minstreel, de beroemdste geleerde van Thingol. Daeron ontwierp zijn runen. De dwergen leerden met graagte de runentaal. Bij hen werd Daeron meer geacht dan bij de elfen zelf.
Maar uiteindelijk kwam Melkor, die nu Morgoth genoemd werd, weer naar Midden-Aarde. De orks waren inmiddels sterk geworden en vervuld van begeerte en dood vielen zij van twee kanten het rijk van Thingol en Melian aan. Thingol kreeg hulp van Denethor en de Groene Elfen. De orks werden verslagen en degenen die vluchtten werden onderschept door de dwergen. Slechts weinigen overleefden dit.
Kort daarna kwamen Fëanor en de Noldor naar Midden-Aarde en ontbrandde de oorlog tegen Morgoth. 
Van de rijken van de Noldor lag het rijk van het volk van Caranthir het meest naar het oosten en hier ontmoeten zij de dwergen. Hoewel beide volkeren veel van handvaardigheid hielden mochten zij elkaar niet erg. De dwergen waren een heimelijk volk en snel gebelgd en Caranthir was hooghartig en hij verhulde nauwelijks zijn minachting voor de dwergen die hij onaantrekkelijk vond. Maar omdat Noldor en dwergen beiden Morgoth haatten sloten zij een bondgenootschap en de dwergen leerden veel van de Noldor.
Ook hadden de dwergen veel contact met Eöl de Donkere Elf uit Nan Elmoth. Deze ging met zijn zoon Maeglin vaak naar Belegost en Nogrod.
Finrod en zijn zuster Galadriel waren eens op bezoek bij koning Thingol en Melian. Finrod was onder de indruk van Menegroth. Hij riep de hulp van de dwergen in en bij de grotten van de rivier de Narog bouwden zij diepe zalen en kamers. Zo ontstond het rijk Nargothrond. De dwergen werden rijk beloond. Zij op hun beurt maakten voor Finrod de Nauglamir, het Halssnoer van de dwergen, het befaamdste van hun werken. In de taal van de dwergen werd Finrod 'Felagund' genoemd: houwer van grotten. 
Groot was de roem die de dwergen kregen bij de grote veldslag de Nirnaeth Arnoediad, de Ongetelde Tranen. De laatsten die hier stand hielden van de oostelijke strijdmacht waren de dwergen van Belegost. Bij het verschijnen van de grote draken leken de elfen volledig vernietigd te worden. Maar de dwergen omsingelden Glaurung. Glaurung werd gestoken door Azaghâl, de heer van Belegost en de draak met zijn gebroed vluchtten van het slagveld. Maar ook Azaghâl werd gedood. De dwergen namen Azaghâl op en droegen hem van het slagveld. De zonen van Fëanor wisten de slag te overleven omdat zij met een restant van de Noldor bij de dwergen bleven, die zich een weg naar de berg Dolmed vochten. Maar de veldslag was wel verloren en Morgoth heerste in Midden-Aarde.
Strijd tussen elfen en dwergen.
Een van de droevigste zaken uit de eerste era was de onenigheid die ontstond tussen dwergen en elfen. 
Via Hurin was koning Thingol in het bezit gekomen van de Nauglamir, het halssnoer dat de dwergen voor Finrod Felagund van Nargothrond hadden gemaakt. In Menegroth verbleven ook een groot aantal dwergensmeden. Thingol vroeg hun om de silmaril, die hij van Beren had gekregen, te verwerken in de Nauglamir. Dat werk verrichtten de dwergen. Maar zij wilden daarna de Nauglamir met de silamril niet meer teruggeven aan Thingol. Zij beweerden dat de Nauglamir van hen was en slechts door diefstal van de mens Hurin bij Thingol was gekomen. Thingol doorzag hen, en zag dat zij bovenal de silmaril begeerden. Maar de dwergen doodden hem en vluchten uit Menegroth met de Nauglamir en de silmaril. De dwergen werden achtervolgd en gedood, maar twee wisten te ontkomen naar Nogrod. Zij vertelden niet de gehele waarheid, maar slechts dat de dwergen gedood waren omdat hun betaling geweigerd was. De dwergen van Nogrod wilden wraak. Zij riepen de hulp in van hun verwanten van Belegost. Maar deze weigerden en probeerden de dwergen van Nogrod van hun voornemen af te houden. Tevergeefs. Een groot leger van dwergen van Nogrod rukte op naar Doriath. Zij vielen Menegroth binnen en er was een grote strijd tussen elfen en dwergen. Velen sneuvelden, maar de dwergen behaalden de overwinning en Menegroth werd geplunderd. 
Het bericht van de ondergang van Doriath bereikte de Groene Elfen van Ossiriand, waar ook Beren zich had teruggetrokken. Beren verzamelde elfen en met steun van de Enten werd het dwergenleger vernietigd. Beren zelf doodde de heer van Nogrod en nam de Nauglamir en de Silmaril.
De Tweede Era.
Na de vernietiging van Morgoth werd het aanzien van de wereld veranderd. Beleriand werd door de zee verzwolgen. Ook de dwergensteden Belegost en Nogrod waren vernietigd. Maar Moria was sterker dan ooit dankzij een toevloed van vele lieden met grote kennis en vaardigheden uit Nogrod en Belegost. Veel elfen waren naar het westen gevlucht. De Noldor vestigden een rijk in Eregion, grenzend aan Moria. En daar ontstond grote vriendschap tussen de handwerkslieden van elfen en dwergen.
Op een zeker moment verscheen Annatar, de Heer der Gaven, bij Eregion. Hij had grote kennis over de aarde en de smeedkunst. Celebrimbor, de heer van Eregion, en de elfensmeden werkten nauw samen met Annatar. Annatar zette hen aan tot het smeden van de Ringen van Macht. En daarbij werden zij verraden. Want Annatar was Sauron, die zelf de Ene Ring smeedde. Celebrimbor doorzag zijn bedoelingen. In de oorlog die ontbrandde werd Eregion vernietigd en Celebrimbor gedood. De dwergen sloten de deuren van Moria en Sauron kon daar niet binnen dringen. Maar hoewel het grote dwergenrijk Moria standhield zwermeden de orks in deze periode ook uit naar andere gebieden in de Nevelbergen. Zij vestigden zich in de Ered Mithrin en namen de berg Gundabad in. Hiermee werden ook de verbindingen tussen Moria en de dwergen in de IJzerheuvels geblokkeerd. Het verlies van Gundabad was een zware slag voor de dwergen. 
Sauron gaf zeven ringen aan de zeven dwergvorsten. Maar hij faalde in zijn opzet, want dwergen zijn niet door een vreemde wil te overheersen. Wel wakkerden de ringen hun dorst naar goud aan, en alleen al daardoor haalde Sauron veel voordeel. Er wordt gezegd dat het fundament van elk van de Zeven Schatten van de vroegere dwergenkoningen een gouden ring was. Maar al die schatten werden lang geleden geplunderd door de draken. Enkele van de Zeven Ringen werden door drakenvuur verteerd, en enkele kreeg Sauron weer in zijn bezit. Volgens de dwergen van Durins huis was de Ring die zij kregen de eerste van de Zeven dwergenringen die gesmeed was. En deze hadden zij gekregen van de elfensmeden van Eregion, en niet van Sauron. Hoewel diens invloed er ongetwijfeld in werkte.
De Derde Era.
Na ongeveer duizend jaar begint het kwaad zich weer te vermenigvuldigen. Orks nemen in aantal toe en vallen in de noordelijke bergen de dwergen aan. En misschien werd door dat kwaad ook een Balrog gewekt die zich had teruggetrokken onder de wortels van de bergen van Khazad-dûm, of hij werd gewekt door de dwergen die hier te diep delfden op zoek naar mithril. De Balrog doodde Durin VI en het jaar daarop zijn zoon Nain I. Het dwergenrijk Moria werd vernietigd en Durins volk verspreidde zich.
De meeste van de dwergen van Moria volgende Thrain I, de zoon van Nain I, en zij gingen naar het noorden, naar de berg Erebor. onder Thorin I trokken de meeste dwergen naar de Grijze Bergen. Maar hier huisden ook draken die de dwergenwoningen plunderden. Dain I werd met zijn zoon Frór voor de deuren van zijn burcht door een grote koudedraak gedood.
Grór, Dains erfgenaam, keerde naar Erebor terug. Het ging hen hier goed. De dwergen hadden goede relaties met de mensen van Dal en met de Noordmannen en bleven ook handelen met hun verwanten in de IJzerheuvels. Maar de rijkdom van de dwergen trok ook de aandacht van Smaug, de Gouden Draak, de grootste van de draken van zijn tijd. Smaug vernietigde de nabijgelegen stad Dal en drong toen Erebor binnen. Vele dwergen werden gedood, maar ook konden velen ontsnappen. Onder hen koning Thrór en zijn zoon Thrain II.
Jaren later gaf Thrór de laatste van de Zeven Ringen aan Thrain. Thrór zelf trok weg. Hij ging naar Moria maar werd daar door orks onthoofd en in stukken gehakt.
Toen Thrain II dit hoorde zat hij lang stil, maar toen sprak hij: “Dit is onduldbaar”. En dat werd het begin van de oorlog van de dwergen tegen de orks. Het kostte de verspreid wonende dwergen drie jaar om hun leger te verzamelen. Maar toen vielen zij aan. De oorlog werd vooral onder de grond uitgevochten. Vanaf het noorden van de Nevelbergen werden alle orkvestingen opgerold, tot ten slotte alle orks verzameld waren in Moria. Daar kwam het tot een grote veldslag, de Slag van Azanulbizar. Velen sneuvelden, maar uiteindelijk waren de dwergen het sterkst. Dáin IJzervoet versloeg Azog, de orkhoofdman.
Na de veldslag vestigden Thrain II, zijn zoon Thorin Eikenschild en hun volgelingen zich ten oosten van de Ered Luin. 
Het lijkt erop dat het door de ring kwam dat Thrain rusteloos werd. Zonder met Thorin te overleggen trok hij richting Erebor. Maar onderweg werd hij door dienaren van Sauron gevangengenomen en naar Dol Guldur gebracht. Daar werd hij gemarteld en de ring werd hem afgenomen. In de kerker werd hij bezocht door Gandalf, die heimelijk Dol Guldur was binnengekomen. Thrain gaf Gandalf de sleutel van Erebor en een kaart. Maar hij was te zwaargewond en stierf in de kerker van Sauron.
Gandalf en Thorin Eikenschild beraamden een plan om naar Erebor terug te keren. Deze geschiedenis wordt verteld in De Hobbit. De dwergen namen opnieuw Erebor in het bezit, maar voor dat gebeurde vond er een grote veldslag plaats. Smaug werd gedood, maar ook Thorin Eikenschild. Dáin IJzervoet werd Koning onder de Berg.
Voor de Oorlog om de Ring trokken dwergen uit het oosten van Midden-aarde naar het westen als vluchtelingen. Dit waren niet de dwergen van Erebor of de IJzerheuvels aangezien deze dwergenrijken nog bestonden. Tijdens de Oorlog om de Ring werd het dwergenrijk onder Erebor aangevallen door een noordelijk leger van Sauron. De nabijgelegen stad Dal werd vernietigd, maar mensen en dwergen wisten stand te houden in Erebor.
Bekendheid in deze oorlog kreeg vooral Gimli, een van de negen reisgenoten die met de Ringdrager uit Rivendel vertrokken. Gimli werd Elfenvriend genoemd, door zijn grote vriendschap voor Legolas, de zoon van koning Thranduil, en wegens zijn verering van vrouwe Galadriel van Lorien.
Na de val van Sauron leidde Gimli een deel van de dwergen van Erebor naar Helmsdiepte in Rohan. Gimli stichtte hier een rijk in de Glinsterende Grotten (Aglarond). Hij en zijn volk verrichten hier grote werken, onder meer maakten zij nieuwe poorten van mithril en staal voor Minas Tirith.
Ten slotte schijnt Gimli met zijn vriend Legolas Midden-Aarde verlaten te hebben op reis naar het westen. Hij zou daardoor de eerste dwerg zijn die in de elfenlanden in het westen terechtkwam.
Dwerginnen.
De dwergen vermenigvuldigden zich langzaam. Aanvankelijk waren er zes vrouwen van de dertien dwergen die door Aulë gemaakt waren. Later schijnt het dat er een derde vrouwen waren. Bovendien trouwden ook niet alle vrouwen en veel mannen wilden niet trouwen, omdat ze te veel in hun werk opgingen.
Veel echte gegevens zijn hier niet over bekend. Dit komt vooral omdat mensen en elfen het verschil tussen mannen en vrouwen bij dwergen niet goed kunnen zien. De enige dwergin die genoemd wordt, was Dís, de dochter van Thrain II. Zij was de moeder van Fíli en Kíli, die met Bilbo Balings naar Erebor reisden.

</doc>
<doc id="26619" url="https://nl.wikipedia.org/wiki?curid=26619" title="Tovenaar (Tolkien)">
Tovenaar (Tolkien)



</doc>
<doc id="26620" url="https://nl.wikipedia.org/wiki?curid=26620" title="Url">
Url



</doc>
<doc id="26621" url="https://nl.wikipedia.org/wiki?curid=26621" title="Latakia (stad)">
Latakia (stad)

Latakia (Arabisch: , "Al-Ladhiqiyah") is een moderne havenstad in
West-Syrië, gelegen aan de Middellandse Zee. Met Tartous en Banyas is het een van de voornaamste havensteden van het land. In 1994 had de stad ongeveer 554.000 inwoners.
De naam "Latakia" is afgeleid van de vroegere naam van de stad: Laodicea. In de oudheid was dit een belangrijke stad, bij de Feniciërs stond het bekend als Ramitha en bij de Grieken onder de naam Leuke Akte. Seleucus I Nicator noemde de stad naar zijn moeder: "Laodicea". Dit is echter een ander Laodicea (Laodicea aan Zee; Grieks: Λαοδίκεια έπι θαλάσσα) dan de bekende plaats Laodicea aan de Lycus. Laodicea in Syria was een Byzantijns aartsbisdom.
De plek waar de Fenicische stad Oegarit was, ligt ongeveer 16 kilometer ten noorden van Latakia. In Latakia zelf bevindt zich een klein museum met aardewerk uit deze Fenicische stad. Bij Latakia liggen mooie stranden met schoon water. Ongeveer 25 kilometer ten zuiden van de stad ligt een vliegveld. Op enkele kilometers van Latakia ligt Qardaha, de geboorteplaats van de Syrische president Hafiz al-Assad (1930-2000).
Transport.
De hoofdstad van buurland Libanon, Beiroet, kan in ongeveer vier uren per bus bereikt
worden. Er loopt ook een spoorlijn van Aleppo door Latakia naar Homs.
Lange tijd zijn er veerdiensten geweest tussen Latakia en de Cypriotische steden Larnaca en Famagusta (in de de facto Turkse Republiek Noord-Cyprus) en het Egyptische Alexandrië, maar deze zijn jaren geleden stopgezet. Veel van het verkeer naar Syrië gaat tegenwoordig via de haven van Beiroet.
Opstand 2011.
Op 17 augustus 2011 werden honderden inwoners van de stad door Syrische militairen opgepakt en in een stadion opgesloten.

</doc>
<doc id="26622" url="https://nl.wikipedia.org/wiki?curid=26622" title="Laodicea">
Laodicea



</doc>
<doc id="26623" url="https://nl.wikipedia.org/wiki?curid=26623" title="Ramitha">
Ramitha



</doc>
<doc id="26624" url="https://nl.wikipedia.org/wiki?curid=26624" title="Leuke Akte">
Leuke Akte



</doc>
<doc id="26625" url="https://nl.wikipedia.org/wiki?curid=26625" title="Deinonychus">
Deinonychus

Deinonychus is een geslacht van uitgestorven vleesetende theropode dinosauriërs, behorend tot de Eumaniraptora, dat tijdens het Vroeg-Krijt leefde in het gebied van het huidige Noord-Amerika.
De eerste fossielen van "Deinonychus" werden in 1931 ontdekt door Barnum Brown maar zijn daarna weer snel vergeten. Pas na nieuwe vondsten uit 1964 door John Ostrom kreeg het dier zijn naam, die 'verschrikkelijke klauw' betekent, toen de typesoort Deinonychus antirrhopus door hem in 1969 benoemd werd. Van "Deinonychus" zijn veel losse botten gevonden maar nooit bijna volledige skeletten. Daardoor ontstonden er in het begin veel misverstanden over zijn bouw. Later zouden de meeste daarvan opgehelderd worden maar nog steeds zijn bepaalde details onduidelijk.
"Deinonychus" behoort tot de groep van de Dromaeosauridae die nauw verwant is aan de vogels. "Deinonychus" zelf had veel van een vogel weg. Hij liep op zijn achterpoten, was warmbloedig en had een verenkleed. Aan zijn lange armen zaten lange veren zodat een soort vleugels gevormd werden. Omdat hij ruim drie meter lang was en zestig kilogram zwaar, kon een volwassen Deinonychus daarmee niet vliegen maar misschien klommen de jonge dieren in bomen om daaruit in een glijvlucht naar beneden te zeilen. Hun armen waren in staat vleugelslagen te maken. "Deinonychus" is berucht om zijn sikkelklauwen. De tweede teen van de voet werd steeds opgetrokken gehouden en droeg een kromme scherpe klauw die veel groter was dan die van de andere tenen. Ostrom dacht dat "Deinonychus" in groepen joeg die grote plantenetende dinosauriërs besprongen om met de sikkelklauwen hun buiken open te scheuren. Tegenwoordig geloven de wetenschappers dat "Deinonychus" zijn voedsel alleen zocht en de sikkelklauw gebruikte om er een kleinere prooi mee neer te steken. Een door werveluitsteeksels verstijfde staart hielp daarbij het evenwicht te bewaren. Zijn handklauwen en van kleine tanden voorziene kaken werden ook als wapen gebruikt.
Toen "Deinonychus" in 1969 beschreven werd, dachten bijna alle geleerden nog dat dinosauriërs koudbloedige logge reptielen waren. De bouw van dit duidelijk actieve dier dwong ze hun standpunt te herzien. "Deinonychus" veroorzaakte zo een grote omslag in het denken over dinosauriërs, de zogenaamde 'dinosauriërrenaissance'. Ook begreep men in 1969 niet dat vogels dinosauriërs waren. Toen hij in 1970 te Haarlem een exemplaar van de Oervogel "Archaeopteryx" vond, viel Ostrom de overeenkomst met "Deinonychus" op en zo ontdekte hij de ware oorsprong van de vogels. Vanwege zijn belangrijke rol in deze ontdekkingen is "Deinonychus" ook bij een wat groter publiek een bekende dinosauriër geworden. De velociraptors in de film "Jurassic Park" moeten in feite "Deinonychus" voorstellen.
Vondst en naamgeving.
Eerste ontdekkingen door Brown.
In juli 1931 voerde de fossielenjager Barnum Brown in opdracht van het "American Museum of Natural History" bij Billings in Big Horn County in Montana een serie opgravingen uit. Hij was met zijn team bezig met het blootleggen van een skelet van "Tenontosaurus" op het terrein van de "Cashen Ranch" dat in de "Crow Indian Reservation" lag, iets ten zuiden van de Buster Creek, toen hij persoonlijk op de resten stuitte van een kleinere theropode. Het ging om een gedeeltelijk skelet zonder schedel van een volwassen dier, specimen AMNH 3015. Bij het skelet werd ook een theropode ei gevonden. In 1932 werd door Brown achthonderd meter verderop een hand samen met een voet opgegraven, specimen AMNH 3037. Beide vondsten kwamen uit de Moberly's Little Sheep Mudstone-afzetting van de Cloverlyformatie. Brown had het plan de vondsten te benoemen als "Daptosaurus agilis", 'beweeglijke verscheurende sauriër', maar zag daar uiteindelijk van af, hoewel hij wel al tekeningen had laten maken en een museumopstelling voorbereid had. Verschillende tanden tijdens de opgraving gevonden, specimen AMNH 3041, wees hij per abuis toe aan de veel kleinere "Microvenator" die hij dan ook wilde benoemen als "Megadontosaurus": 'groottandsauriër' maar ook hier zou uiteindelijk niets van komen. Het materiaal, niet volledig uitgeprepareerd, werd ook niet beschreven en de vondst raakte in vergetelheid. Pas in 1995 zou het alsnog geprepareerde fossiel in het AMNH opgesteld worden, als enige authentieke "Deinonychus"-skelet dat ter wereld tentoongesteld wordt; andere skeletten zijn afgietsels of modellen.
De herontdekking door Ostrom.
In augustus 1964 zagen paleontoloog John Ostrom en zijn assistent Grant Meyer van het "Yale Peabody Museum" al verkennend in Carbon County, Montana, aan de voet van een "butte" aan het oppervlak handklauwen liggen. Deze locatie bij "Edwards Ranch", zo'n vijfendertig kilometer van Browns vindplaatsen verwijderd, werd hierop systematisch uitgegraven. Daarbij vonden ze talrijke fragmenten, ruim een duizendtal, van minstens drie individuen van een kleine theropode die ze dat jaar en de volgende twee veldseizoenen borgen. In februari 1969 beschreef en benoemde Ostrom op basis hiervan de typesoort "Deinonychus antirrhopus". De geslachtsnaam is afgeleid van het Klassiek Griekse δεινός, "deinos", 'angstaanjagend' of 'geducht', en ὄνυξ, "onyx", 'klauw', een verwijzing naar de sikkelklauw van de voet. De soortaanduiding komt van het Griekse ἀντίρροπος, "antirrhopos", "balancerend", een verwijzing naar de functie van de staart als stabilisator.
Het holotype YPM 5205 is gevonden in lagen van de Himesafzetting van de Cloverlyformatie die dateert uit het Albien, ongeveer 110 miljoen jaar oud. Het bestaat uit een voet. De paratypen waren drie staarten, specimina YPM 5201, 5202 en 5203. Aan de soort werden toegewezen: YPM 5204, een nek; YPM 5206, een linker- en rechterhand; YPM 5210, een gedeeltelijk skelet met schedel, onderkaken, halswervels, ruggenwervels en een staartwervel; YPM 5232, een rechterschedelhelft en verder de losse elementen en tanden YPM 5207-5209, 5211-5231 en 5233-5265. Ostrom wees in 1969 ook de skeletvondsten van Brown aan de soort toe. In juli 1969 publiceerde hij een tweede, veel vollediger beschrijving. In een opvolgende publicatie uit 1970 werden ook de tanden van AMNH 3041 toegewezen, samen met een andere partij tanden door Brown gevonden, AMNH 3034, en nog eens twee tanden door hemzelf gevonden, YPM 4886 en 4887. In 1974 publiceerde Ostrom een aantal correcties. Hij moest voornamelijk zijn interpretatie van het bekken herzien: hij had een stuk ravenbeksbeen voor het schaambeen aangezien.
"Deinonychus", de Dinosauriërrenaissance en de Oorsprong der Vogels.
Eind jaren zestig was er sprake van een sterk herlevende belangstelling voor dinosauriërs nadat het onderzoek naar die groep sinds de jaren dertig zowat stil had gelegen. Dat "Deinonychus" beschreven werd, voornamelijk op basis van belangrijk materiaal dat een generatie lang geen aandacht gekregen had, en niet alleen in het korte benoemende artikel maar in juli 1969 ook door middel van een monografie van bijna tweehonderd pagina's, was daar op zich een symptoom van. "Deinonychus" zou echter zelf weer een cruciale rol spelen in het versterken van dat proces, de reden waarom de publicatie later door Kevin Padian omschreven zou worden als 'revolutionair'. Ostroms geschrift zou een radicale omwenteling teweegbrengen in het beeld dat de wetenschappers van de dinosauriërs hadden. De aanleiding daarvoor waren de spectaculaire eigenschappen die het dier toonde, die niet te verenigen waren met het toen gangbare model van dinosauriërs als slome, koudbloedige reptielen.
Al begin jaren twintig waren de eerste verwanten van "Deinonychus" ontdekt:
"Velociraptor" en "Dromaeosaurus", maar hun resten, voornamelijk bestaande uit schedelmateriaal, waren te onvolledig geweest om een goede indruk te krijgen van de eigenaardigheden van hun bouw. Ostrom echter viel op dat zowel bij zijn eigen vondsten als die van Brown het theropode materiaal gemengd was met de botten van de veel grotere planteneter "Tenontosaurus". Dat bracht hem op het idee dat die de prooi van het roofdier zou kunnen zijn geweest. In dat geval moest er een verklaring gezocht worden hoe een dergelijk kleine roofsauriër een dier dat vijftien maal zwaarder was, kon bedwingen. De oplossing vond hij door bestudering van het door Brown gevonden skelet dat een enorme sikkelvormige teenklauw omvatte. Een nauwkeurige beschrijving van de osteologie van de voet, in het bijzonder de teenkootjes van de tweede teen, bracht Ostrom tot de conclusie dat de klauw in opgetrokken stand door de tweede teen gedragen werd, zowel om zijn scherpte te bewaren als om steeds paraat te zijn voor de aanval. "Deinonychus", de "Terrible Claw", zou zijn prooi besprongen hebben om balancerend op één voet met de sikkelklauw van de andere poot de darmen uit de buikholte van zijn slachtoffer te rukken. De staart die door verlengde werveluitsteeksels eigenaardig verstijfd was, zou het dier als een balanceerstok in staat gesteld hebben het evenwicht te bewaren terwijl het op één poot hinkend zijn moordwerk volbracht. Brown had al begrepen dat zijn vondst een beweeglijk dier betrof; de mate van activiteit die Ostrom nu veronderstelde, was niet meer in overeenstemming te brengen met een lage stofwisseling. Hij trok dan ook de onontkoombare conclusie dat "Deinonychus" warmbloedig geweest was.
De schokgolven die Ostroms publicatie in de paleontologische wereld teweegbracht, zouden niet langzaam wegebben maar eerder een lawine aan nieuwe denkbeelden op gang brengen. Deze revolutie, of paradigmawisseling, in de theorievorming over dinosauriërs zou voor een belangrijk deel het werk zijn van een leerling van Ostrom: Robert Thomas Bakker. Bakker studeerde onder Ostrom ten tijde van diens beschrijving van "Deinonychus". Een niet-onverdienstelijk tekenaar, mocht hij de afbeelding van een skeletrestauratie in de monografie verzorgen. Daar voegde hij een illustratie van het levende dier aan toe die "Deinonychus" toonde in een rennende houding, met de romp horizontaal en de staart recht naar achteren stekend. Ostrom had in de publicatie de toen meer gangbare opgerichte 'kangoeroehouding' voor theropoden afgewezen. Bakkers tekening zou een grote invloed hebben. Zij werd gevolgd door een vloed aan artikelen en lezingen waarin hij de leer van de warmbloedigheid van alle dinosauriërs verkondigde, niet alleen aan zijn vaak sceptische collegae maar vooral ook aan een groter publiek. Uiteindelijk zou dit de dominante opvatting worden.
Ostroms studie van "Deinonychus" zou een nog veel onverwachter gevolg hebben: zij zou binnen het vraagstuk naar de oorsprong van de vogels het bewijs leveren dat vogels dinosauriërs zijn. Ostrom werd gefascineerd door de bijzondere verstijfde staart van de soort. Dergelijke staarten waren ook bekend van basale Pterosauria en in 1970 maakte hij een reis langs verschillende Europese musea om daarvan specimina te bekijken. Hij wist dat Peter Wellnhofer in 1966 een fossiel in het Teylers Museum te Haarlem als een exemplaar van "Scaphognathus" geïdentificeerd had. Tijdens een inspectie van het stuk op 8 september 1970 ontdekte hij echter dat het in feite een vierde exemplaar van de Oervogel "Archaeopteryx" betrof. Ostrom had de eer de nieuwe vondst te beschrijven. Daarbij werd hem duidelijk dat er toch een verband bestond met "Deinonychus": diens hand, met name het polsgewricht, was vrijwel identiek aan die van "Archaeopteryx". Binnen enkele jaren werkte Ostrom dit uit tot een algemene hypothese dat de Deinonychosauria de nauwste verwanten zijn van de vogels en die laatste dus dinosauriërs, iets wat nu algemeen aanvaard wordt.
Latere vondsten en hernoemingen.
In juli 1974 ontdekte Steven Orzack niet ver van de groeve van Brown nog een skelet, specimen MCZ 4371, dat opgegraven werd door Farish Jenkins en door Ostrom beschreven in 1976.
In 1993 heropenden William Desmond Maxwell en Lawrence Witmer de groeve van het Yaleteam en wisten er dat jaar en in 1994 elf tanden (specimen MOR 682), losse onderkaakelementen (MOR 747), een voorhoofdsbeen (MOR 947) en vele individuele botten uit de schedel, wervelkolom en ledematen zonder gepubliceerd inventarisnummer te bergen; hieruit viel voor de eerste keer de vorm van het schedeldak te bepalen. Daarnaast werden er opnieuw vele resten van "Tenontosaurus" opgegraven.
In 1998 werd door Daniel Brinkman OMNH 50268, een gedeeltelijk skelet van "Deinonychus" uit Oklahoma, beschreven samen met twaalf losse tanden. De vondsten zijn uit de Antlersformatie uit het Aptien-Albien.
In 2002 meldden William L. Parsons en Kirsten Parsons van het "Museum of the Rockies" twee nieuwe specimina: MOR 1178 dat ze eerst voor een lid van de Troodontidae aanzagen maar in 2003 beschreven als een onvolwassen exemplaar van "Deinonychus" en MOR 1182, een staart. In 2004 meldden ze specimen MCZ 8791, een tweede onvolwassen dier.
In 1984 suggereerde Gregory S. Paul dat "Deinonychus" tot het Aziatische geslacht "Velociraptor" behoorde; in 1988 hernoemde hij de soort formeel tot een "Velociraptor antirrhopus". Dit zou geen navolging vinden en later zou ook Paul zelf deze naam opgeven toen bleek dat "Velociraptor" zo'n veertig miljoen jaar jonger was.
""Deinonychus" koreanensis".
In 1979 werd een dinosauriërgeslacht "Koreanosaurus" benoemd door Kim Haang Mook. De vondst, specimen DGBU-78, bestaat uit een enkel dijbeen van veertig centimeter lengte, opgegraven in de onderste Gugyedongformatie van het Aptien-Albien van Zuid-Korea. Eerst dacht Kim dat het om een lid van de Deinodontidae ging, vanaf 1983 dat het een of andere euornithopode betrof. Later kwam hij tot de overtuiging dat het een verwant was van "Deinonychus". In 1993 hernoemde Kim deze tot "Deinonychus koreanensis". De vondst is nooit beschreven en heeft dus een zogenaamd "nomen nudum", een ongeldige naam zonder inhoud. Latere analyses hebben overigens wel geconcludeerd dat het vermoedelijk inderdaad gaat om een lid van de Eumaniraptora, zij het een soort die men beter niet bij "Deinonychus" kan onderbrengen. Het betreft in dat geval een van de grootste eumaniraptoren: de dijbeenlengte doet een lichaamslengte van vijf à zes meter vermoeden. Een mogelijkerwijs te erkennen taxon heeft overigens niet de naam "Koreanosaurus" want ook die bleef in 1979 een "nomen nudum" en later werd een andere soort geldig als "Koreanosaurus" benoemd zodat de naam bezet is.
Beschrijving.
Algemene bouw en grootte.
"Deinonychus" is een vrij grote deinonychosauriër, ongeveer anderhalf à twee maal zo lang als de meeste van zijn verwanten en onder deze alleen duidelijk kleiner dan "Achillobator", "Utahraptor" en "Dakotaraptor". Ostrom schatte de lengte van AMNH 3015 op ruwweg drie meter; een latere schatting van Michael Mortimer geeft 306 centimeter en vijfenveertig kilogram. Het grootste bekende exemplaar is MCZ 4371; Mortimer geeft dit als 342 centimeter en drieënzeventig kilogram; Paul schatte het in 2010 op 3,3 meter en zestig kilogram. Van de lengte maakt de staart meer dan de helft uit; de heuphoogte van MCZ 4371 zal ongeveer negentig centimeter hebben bedragen.
"Deinonychus" heeft de algemene bouw van de deinonychosauriërs: het is een warmbloedige bevederde roofsauriër met vrij korte achterpoten die een opgetrokken grote sikkelklauw dragen aan de tweede teen, lange opvouwbare armen met grote drievingerige handen, een langwerpige kop met grote hersenen en een verstijfde staart.
Al in 1969 is "Deinonychus" zeer uitgebreid beschreven door Ostrom in wat toen de meest volledige publicatie was ooit over een deinonychosauriër verschenen. Die vroege aandacht zou later een achterstand in de beschrijving opleveren. Ostrom paste nog de ouderwetse vergelijkende methode toe en bepaalde dus niet systematisch de unieke afgeleide eigenschappen, de autapomorfieën. Daarbij waren er toen hoe dan ook te weinig verwanten ontdekt om deze onderscheidende kenmerken met enige zekerheid vast te stellen. Een goede moderne beschrijving van de soort ontbreekt. Wel konden enige fouten de Ostrom oorspronkelijk gemaakt had, door hemzelf en anderen worden bijgesteld, vooral aan de hand van MCZ 4371. Wegens de foute identificatie van het schaambeen nam hij eerst aan dat dit naar voren gericht was; pas in 1976 begon hij te vermoeden dat het naar achteren stak als bij de vogels. Een andere overeenkomst met de vogels stelde hij toen ook vast: het bezit van een halvemaanvormig handwortelbeentje dat het mogelijk maakte de hand op te vouwen. Daarbij maakte hij echter de fout aan te nemen dat dit overeenkwam met de bovenste "carpalia" die aan de onderarm vastzitten; in feite behoort minstens een ervan tot de onderste polsbeenderen. Een nog steeds omstreden interpretatie betreft de vorm van de schedel. Brown had die in zijn tekening rechthoekig afgebeeld naar het model van "Dromaeosaurus" maar Ostrom reconstrueerde de kop veel ronder met de vorm van het cranium van "Allosaurus". Paul tekende in de jaren tachtig reconstructies met een hol bovenprofiel als bij "Velociraptor". De betere vondsten van Maxwell uit 1993 lieten echter toch een gewelfde snuit zien, zij het dat die enigszins afgeplat was.
Paul gaf in 2010 enkele typerende kenmerken die in combinatie ter onderscheiding kunnen dienen: de kop is lichtgebouwd maar groot ten opzichte van de rest van het lichaam en erg langwerpig; de schedel heeft een driehoekige omtrek met een gewelfde bovenkant; de armen zijn matig lang; de achterpoten zijn lang en dragen een erg grote sikkelklauw; het schaambeen is matig naar achteren gericht.
In 2012 gaf Alan Turner een verbeterde diagnose. Daarbij stelde hij twee autapomorfieën vast. Het jukbeen heeft een lobvormige voorste tak onder de "fenestra antorbitalis". Het prefrontale is sterk gereduceerd. Verder was er een unieke combinatie van op zich niet unieke kenmerken. Het bovenkaaksbeen draagt vijftien tanden. De praemaxilla heeft vier tanden die asymmetrisch zijn en min of meer de vorm van een snijtand bezitten. Er zijn zestien dentaire tanden in de onderkaak, die bijna identiek aan elkaar zijn in bouw. Alle tanden hebben kartelingen op de voorrand en achterrand. Bij alle tanden zijn de kartelingen op de achterrand bijna tweemaal zo lang als die op de voorrand. Het traanbeen draagt een bult. De "fenestra maxillaris" bevindt zich boven het niveau van de "fenestra promaxillaris". Het hielbeen is groot en breed.
Schedel.
De schedel van "Deinonychus" is van geen enkel in verband liggend exemplaar bekend en moet dus gereconstrueerd worden uit losse elementen, wat de grote veranderingen in interpretatie verklaart. Hij is vrij lang, plat en spits waarbij de snuit in een geleidelijke kromme naar het schedeldak buigt. De naar achteren gebogen praemaxilla draagt vier tanden en begrenst de onderkant van een langwerpig horizontaal liggend neusgat. De neusbeenderen zijn erg verlengd; volgens Maxwell is er een prefrontale aanwezig vóór het voorhoofdbeen; dit bot lijkt bij de verwanten te ontbreken. De voorkant van de schedel biedt plaats aan een grote driehoekige schedelopening, de "fenestra antorbitalis" waarvan de uitholling, de "fossa", een duidelijke inkeping veroorzaakt in het buitenoppervlak van de maxilla, die vijftien tanden draagt. Vóór deze grote opening zijn er kleinere: een spleetvormig "fenestra promaxillaris" en een achterliggend "fenestra maxillaris". De "fenestra" is van de oogkas gescheiden door een smal traanbeen dat bovenaan een lange voorste uitloper heeft. De oogkas is niet zeer lang met de vorm van een halve schijf; overeenkomstig is de onderste tak van het jukbeen vrij kort. Deze is ook niet al te hoog. De opgaande tak van het jukbeen raakt een klein driehoekig postorbitale, waarvan de tak richting voorhoofdsbeen steil naar binnen buigt en de achterste tak vrijwel recht naar achteren steekt zodat het bovenste slaapvenster niet al te breed is. Aan de achterkant begrenst het jukbeen een groot onderste slaapvenster en de voorste tak van het quadratojugale dat door een vrij groot "foramen" van het quadratum gescheiden wordt. Het bovenste slaapvenster is langwerpig. Het squamosum heeft een dikke horizontale zijrichel.
Aan de achterkant van de schedel heeft de ronde "condylus occipitalis", de verbinding met de nek, een vrijwel verticaal lopend achtervlak, wat de kop meer omhoog richt dan bij de meeste theropoden. Erboven is het supraoccipitale niet gepneumatiseerd. Aan de zijkanten heeft de schedelbasis grote iets gedraaide uitsteeksels, de "processus paroccipitales". Die hebben aan hun voorzijde, ter hoogte van de voorkant van het brede achterhoofdsgat, een diepe groeve. Aan de achterrand daarvan bevindt zich een achterste "recessus tympanicus caudalis"; iets naar het midden ligt schuin daarvoor een "recessus tympanicus dorsalis". Het voorkomen van deze minstens twee — of ook het derde en voorste "recessus tympanicus rostralis" aanwezig was, is onbekend — pneumatische uithollingen bij de "fenestra ovalis" waarop de ovale voet rustte van de stapes, de staafvormige verbinding met het trommelvlies, lijkt sterk op de situatie bij de vogels. Aan de onderkant van de schedel heeft het "os palatinum" een diepe uitholling aan de bovenste zijkant nabij het raakvlak met de maxilla. Ostrom plaatste de verhemeltebeenderen zowat horizontaal terwijl ze in feite een gewelfde bovenkant van de muil vormen. Hierdoor werd de hele schedel door hem veel te breed gereconstrueerd.
De onderkaak, die slechts fragmentarisch bekend is, is lang en plat en heeft een vrij grote langwerpige zijopening. De onderrand van de onderkaak is licht bollend. In het dentarium van de onderkaak staan zestien tanden voor een totaal van zeventig.
De tanden zijn afgeplat, naar achteren gekromd en spits met kartelingen. De tandkroon is iets naar binnen gebogen. De kartelingen op de bijna rechte achterste snijrand, met ongeveer vijftien vertandingen per vijf millimeter zijn veel groter dan die op de voorste snijrand waar zo'n vijfentwintig vertandingen per halve centimeter staan.
Postcrania.
Wervelkolom.
Ostrom had moeite het precieze aantal wervels in de wervelkolom te bepalen en vooral hun identiteit. Het aantal halswervels zag hij als acht of negen, het aantal ruggenwervels als dertien of veertien, van de sacrale wervels zouden er drie of vier zijn en de staartwervels zouden ongeveer veertig in getal zijn. Naar moderne inzichten zijn er negen halswervels, twaalf ruggenwervels, al naargelang de ouderdom van het dier vijf of zes sacrale wervels en vermoedelijk tussen de zesendertig en veertig staartwervels.
In de nek is de draaier gepneumatiseerd en heeft een langgerekt vrij robuust doornuitsteeksel met een driehoekige doorsnede en een vooraan holle bovenkant. De epipofysen van de draaier steken tot achter de postzygapofysen. De wervellichamen van de nek zijn vrij kort en breed en platycoel, plat van voren en achteren, tot licht amficoel, aan beide zijden uitgehold. Hun wervelbogen zijn breed en dragen goed ontwikkelde epipofysen. De voorste halswervels hebben vrij hoge doornuitsteeksels maar die worden naar achteren toe lager; bij "Deinonychus" zijn deze "spinae" hoger dan bij "Velociraptor". Bij de voorste halswervels zijn de voorste werveluitsteeksels, de prezygapofysen, lang en dicht bij elkaar geplaatst; naar achteren toe verkorten deze en gaan verder uit elkaar staan.
De ruggenwervels zijn kort en spoelvormig; vooral de achterste zijn erg breed. De eerste twee ruggenwervels hebben nog kenmerken van de halswervels, zoals kleine epipofysen. De doornuitsteeksels van de ruggenwervels zijn vrij hoog, met tweemaal de lengte van de basis, min of meer verticaal en met een verbrede bovenkant. De zijuitsteeksels beginnen over de lengte van de rug breed en horizontaal, verkorten dan en gaan meer schuin omhoog en naar achteren staan om uiteindelijk zeer kort te worden maar ook weer naar een horizontale positie terug te keren. De sacrale wervels zijn vergroeid tot een synsacrum; bij oudere dieren wordt de achterste ruggenwervel vermoedelijk 'ingevangen' zodat hun aantal op zes komt. De doornuitsteeksels van het synsacrum zijn versmolten tot een enkele plaat, aan beide zijden voorzien van een richel die het resultaat is van de vergroeiing van de zygapofysen.
De eerste twee staartwervels zijn nog kort maar naar achteren verlengen de wervels tot bij de tiende wervel de middenstaart bereikt wordt. Pas na de vijfentwintigste wervel verkorten de wervellichamen weer. Vanaf de elfde wervel zijn de zijuitsteeksels verdwenen. De doornuitsteeksels, bij de eerste twee wervels nog verticaal, gaan naar achteren toe steeds meer naar achter hellen en verkorten. Vanaf de veertiende wervel is de "spina" gereduceerd tot een afgeronde richel; de achterste helft van de staart heeft helemaal geen doornuitsteeksels. In de staartbasis zijn de gewrichtsfacetten sterk gebogen waarbij de voorste prezygapofysen naar binnen en de postzygapofysen naar buiten draaien. In de middenstaart worden de prezygapofysen steeds langer totdat ze dunne beendraden vormen die tot tien voorgaande wervels omvatten. Ze weven daarbij onder de bases van de voorgaande prezygapofysen door. Zo ontstaan dikke en vervlochten beenbundels aan beide kanten van de wervels die de staart extreem verstijfd moeten hebben. Naar voren toe reiken deze draden tot aan de vijfde of vierde wervel maar op dat punt is er geen bundel; de enkele draad zal een zekere buiging van de staart mogelijk gemaakt hebben. De verstijving aan de bovenkant van de staart wordt weerspiegeld door een overeenkomstige verstijving aan de onderkant: de chevrons of hemaalbogen die aan de onderzijde van de staartwervels zijn vastgegroeid, worden vanaf de derde wervel steeds breder en langer door voorwaartse uitsteeksels die uitgroeien tot beendraden die ook weer bundels vormen. Deze draden hebben aan hun basis een dikte van twee millimeter wat vernauwt tot 0,2 millimeter bij hun uiteinde.
De ribben van de borstkas hebben schuin omhoogstekende ribuitsteeksels, de "processus uncinati", die echter niet zo lang zijn als bij sommige verwanten. Onderaan de romp wordt de buikholte verstijfd door buikribben. De middenstukken daarvan vergroeien bij "Deinonychus" niet op de middenlijn maar articuleren met elkaar door middel van goed ontwikkelde gewrichtsfacetten.
Ledematen.
De schoudergordel is niet goed bekend en er is geen vorkbeen teruggevonden. Het schouderblad ligt bijna horizontaal; het er onderaan verbonden ravenbeksbeen wordt door een groot borstbeen in een hoge positie gebracht zodat het schoudergewricht zijwaarts en naar achteren gericht is. Het gewricht is vrij ondiep; de kop van de humerus wordt niet zozeer door het gewrichtskapsel vastgehouden maar door een pees waarvoor een duidelijke verticale inkeping zichtbaar is midden in de bovenrand van het gewricht. Dit staat de arm een grote mobiliteit toe, ook om naar boven toe te bewegen.
De arm van "Deinonychus" is relatief groot en heeft ongeveer zeventig procent van de lengte van de achterpoot wat een vleugelspanwijdte opleverde van ongeveer 180 centimeter. Het vrij slanke opperarmbeen, 254 millimeter lang bij specimen MCZ 4371, heeft een vrij robuuste en ver uitstekende deltopectorale kam die een derde van de lengte van de licht gebogen schacht beslaat. De schacht heeft aan de binnenzijde een opvallende en ver naar beneden doorlopende verhoging. De onderarm heeft vijfenzeventig procent van de lengte van de bovenarm. De ellepijp is naar buiten gebogen, zodat een gaping ontstaat ten opzichte van het vrij rechte spaakbeen. Bovenaan heeft de ellepijp twee duidelijke gewrichtsfacetten. De bovenkant van de "processus olecrani" is afgerond. De handwortel is gereduceerd en gefuseerd tot twee polsbeentjes. Een halvemaanvormig handwortelbeentje is vergroeid met het eerste en tweede middenhandsbeen. De vorm ervan maakt het mogelijk de vleugel op te vouwen. Het tweede beentje is wellicht het ulnare. De drievingerige hand van "Deinonychus" is vrij lang met negentig procent van de voetlengte. Een robuust eerste middenhandsbeen draagt een korte maar stevige eerste vinger met een grote duimklauw. Het tweede middenhandsbeen is het langst; het derde is iets korter maar veel dunner met een gebogen schacht en een onderste uitsteeksel op het bovenste gewrichtsfacet. De tweede vinger is het langst; de derde is duidelijk korter, vooral doordat het eerste en tweede kootje sterk gereduceerd zijn. Alle handklauwen zijn vrij lang en gebogen met een lipje op de bovenrand van de basis. De formule van de vingerkootjes is 2-3-4-0-0.
Het schaambeen is lang, ruim achtendertig centimeter bij MCZ 4371, en vrij sterk naar achteren gericht. De vergroeide uiteinden van de schaambeenderen verbreden zich zowel naar voren als naar achteren en zijn vrij omvangrijk. Het zitbeen is relatief kort, 17,5 centimeter, en heeft een vlakke buitenste zijkant. De voorrand draagt vrij laag een driehoekig uitsteeksel, de "processus obturatorius", dat ook iets naar binnen gericht is. Dichter bij de basis steekt nog een tweede bijlvormig uitsteeksel naar voren.
Het dijbeen is korter dan het onderbeen, anders dan Ostrom oorspronkelijk aannam; bij MCZ 4371 is de verhouding 336 bij 382 millimeter. De schacht is licht van buiten naar binnen gebogen; de dijbeenkop maakt er bijna een rechte hoek mee. De kop loopt geleidelijk over in de trochanter major en minor die door een ondiepe groeve van elkaar gescheiden zijn. Aan de achterkant heeft de schacht bovenaan een duidelijke trochanter posterior, de aanhechting voor de "Musculus ischiofemoralis" die naar het zitbeen loopt. Volgens Ostrom was deze spier extra ontwikkeld om een trappende beweging te maken in verband met de sikkelklauw. De vierde trochanter, de lager gelegen aanhechting voor een staartspier, de "Musculus caudofemoralis longus", is maar zwak ontwikkeld; de andere spier zou diens functie bij de retractie van het been gedeeltelijk hebben overgenomen om te voorkomen dat bij het trappen de staart heen en weer bewoog en het dier het evenwicht verloor. Het scheenbeen en het dunne kuitbeen zijn over het grootste deel van hun lengte met elkaar verbonden. Het kuitbeen raakt het nauwe calcaneum in de enkel nog wel maar is er niet mee verbeend. Evenmin is het scheenbeen met het sprongbeen versmolten — de opgaande tak daarvan die de voorkant van het scheenbeen overgroeit, is ook maar kort — of dit laatste met het calcaneum vergroeid.
De middenvoet is vrij kort, hoewel langer dan bij sommige verwanten zoals "Velociraptor", met drie stevige middelste middenvoetsbeenderen. Het vijfde middenvoetsbeen is gereduceerd tot een beensplinter die onderaan al geen gewrichtsfacetten heeft, laat staan een teen draagt. Het eerste middenvoetsbeen ontspringt niet aan de enkel maar aan de buitenste zijde van de schacht van het tweede middenvoetsbeen; het draagt een naar het midden van het lichaam en iets schuin naar voren gerichte eerste teen waarvan de klauw bij een buiging van de tenen opponeerde met de zijkant van de vierde klauw. Het derde middenvoetsbeen is het langst: 164,4 millimeter bij MCZ 4371. Het tweede en het derde middenvoetsbeen hebben onderaan scharniergewrichten die een grote strekking van hun tenen toestaan. De derde teen is echter net als de vierde een dragend element: het dier loopt erop. De tweede teen daarentegen wordt normaal in gestrekte stand gehouden. Daartoe is ook het bovenste kootje onderaan scharniervormig evenals het tweede: dit staat het laatste derde kootje, de beruchte sikkelklauw, zelfs toe een boog van 220° op en neer te beschrijven. De bovenkant van het tweede kootje heeft onderaan een hielvormig uitsteeksel dat het gewricht versterkt, een te sterke neergaande beweging blokkeert en als hefboom kan dienen voor de pees van de buigende kuitspier, de "Musculus gastrocnemicus flexor digitorum longus", die de klauw in het slachtoffer moet drijven. De klauw zelf is tweemaal zo lang als de andere klauwen, tweeënnegentig millimeter in diameter bij AMHN 3015, nauw en gebogen met een scherpe punt. De zijkanten ervan dragen diepe groeven; de buitenste ligt hoger dan de binnenste. De klauw is nauwer en krommer dan bij "Velociraptor" met een binnenste kromme van 160°. De formule van de teenkootjes is 2-3-4-5-0.
Weke delen.
De "processus uncinati" en de pneumatisering, uitgehold zijn door luchtkamers, van de botten wijzen erop dat "Deinonychus" ademhaalde met behulp van luchtzakken die de lucht steeds in één richting door de stijve longen persten en zogen. Dit leidt tot een aanzienlijk verbeterde zuurstofvoorziening en maakte de hoge stofwisseling mogelijk die het dier in staat stelde tot zijn actieve bewegingsgedrag. De energiekosten van deze warmbloedigheid werden vermoedelijk beperkt door een isolerend verenkleed dat voorkwam dat het lichaam te snel afkoelde. Van "Deinonychus" zijn geen resten van veren bekend, evenmin als aanhechtingspunten voor slagpennen aan de armen, maar dergelijke structuren zijn wel bij andere deinonychosauriërs aangetroffen. De groep laat zelfs een heel spectrum aan veertypen zien, variërend van 'dinodons' tot pluimen en echte penveren. Een plausibel patroon is dat het dons of korte contourveren de romp bedekten, terwijl de lange penveren aan de handen, de onderarmen, de middenvoeten, de kuiten en het staartuiteinde zaten. De vleugels konden niet zo strak opgevouwen worden als bij de moderne vogels en de punten ervan wezen richting voet zodat ze net van de grond werden vrijgehouden.
Toen het in de jaren negentig door vondsten uit China duidelijk werd dat eerdere speculaties over bevederde deinonychosauriërs op waarheid berustten, werd het in musea de mode om — vaak al bestaande — modellen van "Deinonychus" met een woeste pluimage van opgeplakte vogelveren uit te dossen. Zo wilde men zowel het contrast met vroegere 'naakte' reconstructies als het nog 'primitieve' karakter van het verenkleed beklemtonen. Het is echter waarschijnlijk dat de veren van "Deinonychus" een vrij glad oppervlak vormden omdat dit de warmte beter vasthoudt, een lagere luchtweerstand oplevert en de esthetica verbetert: dieren zien er zo verzorgd mogelijk uit om door een gezonde en fitte uitstraling hun status onder soortgenoten te vergroten. "Deinonychus" leefde vele tientallen miljoenen jaren na de evolutie van de eerste veren en zal geen bijzonder voorwereldlijke indruk meer gemaakt hebben; er is ook geen reden aan te nemen dat de voorkant van de kop nog geschubd was: de veren liepen waarschijnlijk door tot aan de snavel die de voorkant van de kaken bedekte. Wel droegen vermoedelijk de tenen schubben. Hoewel de veren niet speciaal uitbundig waren, zou "Deinonychus" wel een zeer bedekte indruk hebben kunnen gemaakt, afhankelijk van de lengte van de penveren. Het is mogelijk dat de armveren de volledige ruimte tot de benen sloten en de beenveren tot over de staartbasis liepen om daar aan te sluiten bij een staartwaaier. Het dier moet dan een uiterst vogelachtige indruk hebben gemaakt, sterk afwijkend van het 'reptielmodel' dat sommige verouderde illustraties laten zien.
Over de kleur van "Deinonychus" is niets direct bekend maar de laatste jaren zijn er door onderzoek van fossiele resten wel veel ontdekkingen gedaan over de veertinten bij gevederde dinosauriërs in het algemeen. Het blijkt dat de veren gekleurd werden door zwarte en roodbruine pigmenten, die door intensiteit of ontbreken ook weer witte, roze en grijze tinten kunnen hebben opgeleverd. De moderne vogels leren ons dat felle gele en rode pigmenten zeldzaam zijn maar dat een groene of blauwe kleur eenvoudig verkregen kan worden door een iriserende oppervlaktestructuur van de hoornstof waaruit de veer is opgebouwd.
Fylogenie.
Ostrom plaatste "Deinonychus" in de Dromaeosauridae binnen een ruimere Deinonychosauria. Deze plaatsing is nog steeds gebruikelijk. Ostrom dacht ook dat deze groep, zo ze er al niet direct van afstamde, zeer nauw verwant was met de oudere "Ornitholestes". Later zou duidelijk worden dat "Deinonychus" tot een veel grotere groep vogelachtige theropoden behoorde, waar "Ornitholestes" zich vermoedelijk niet onder bevond: de Maniraptora en dat hij in het bijzonder met de vogels verwant was in de Eumaniraptora.
Het is problematisch gebleken te bepalen tot welke groep dromaeosauriden "Deinonychus" behoorde. Soms viel hij in kladistische analyses, die het mogelijk maken de positie in de stamboom exact te berekenen, in de Dromaeosaurinae uit. Meestal echter bleek hij een nauwe verwant van de Aziatische "Velociraptor" in de Velociraptorinae. Philip Currie publiceerde echter in 2009 een studie waarin "Deinonychus" basaler, meer onder in de stamboom, geplaatst was in de meeromvattende Eudromaeosauria, als de zustersoort van een klade die gevormd wordt door de Dromaeosaurinae en de Velociraptorinae.
De stamboom naar Currie toont het volgende kladogram:
Levenswijze.
Leefgebied.
Het leefgebied van "Deinonychus" kende een vrij warm en droog klimaat met een kort nat seizoen. Het landschap was schaars begroeid met een afwisseling van rivierbossen en varenweiden in de rivierdalen, en halfopen bosschages op heuvelruggen. "Deinonychus" is nog steeds de grootste bekende theropode uit de Cloverlyformatie. De verreweg meest voorkomende planteneter was getuige de fossielen "Tenontosaurus", die overigens pas door Ostrom officieel benoemd zou worden in verband met de vondst van "Deinonychus". Er was een tweede maar veel zeldzamere basale euornithopode in de habitat aanwezig: "Zephyrosaurus". Een derde plantenetende ornithischiër was de gepantserde nodosauride "Sauropelta". Fragmenten wijzen op een veel grotere herbivoor en zijn toegeschreven aan de titanosauriform "Pleurocoelus" wat eigenlijk een verzamelnaam is voor onduidelijke resten van Titanosauriformes uit het Onder-Krijt van Noord-Amerika.
Jachttactiek.
Ostroms "Deinonychus": een groepsdier.
Aangezien de reusachtige sauropode "Pleurocoelus" duidelijk een maatje te groot was voor "Deinonychus", nam Ostrom aan dat de beschikbare prooimassa in "Tenontosaurus" geconcentreerd was. "Deinonychus" zou een speciale jachttactiek gebruikt moeten hebben om het nog steeds veel grotere dier te doden. De dromaeosauride zou zijn prooi van de zijkant besprongen hebben om zich met zijn lange vingers en handklauwen aan diens rug vast te klampen. Zo hangend zou hij met de achterpoot de sikkelklauw hoog in diens zijde gedreven hebben en daarna met trappende bewegingen het buikvlies van zijn slachtoffer van boven naar beneden opengescheurd totdat de ingewanden uit de buikholte vielen. Het massale bloedverlies en de resulterende shock, de pijn en angst zouden de prooi daarna snel hebben uitgeschakeld.
Het risico van zo'n aanval kon aanzienlijk worden verminderd door met meerdere individuen samen te werken. Ostrom dacht dat "Deinonychus" vergelijkbaar met de tegenwoordige wolf in jachtgroepen zou hebben kunnen jagen. Dat verbetert het vermogen de prooi op te sporen, maakt het mogelijk hinderlagen te leggen, vereenvoudigt het opjagen van kudden en het isoleren van zwakke individuen en maakt voor een individuele aanvaller de kans kleiner dat hij het zal zijn die door het verzet van de prooi gewond raakt. Het nadeel is dat de buit ook met meerderen gedeeld moet worden maar juist bij een groot prooidier zal er voldoende vlees zijn om allen te verzadigen voordat het kadaver wegrot. Paul berekende in 1988 dat een groep van tien deinonychi van zeventig kilo ieder, zich elf dagen had kunnen voeden uit één gedode tenontosaurus van vierhonderd kilogram. Het leven in jachtgroepen zou allerlei verdere consequenties gehad hebben voor het gedrag van de soort en veel voordelen met zich mee hebben gebracht zoals het kunnen verdedigen van een groter territorium en het vergemakkelijken van broedzorg.
Ostrom dacht dat hij direct bewijs voor zo'n levenswijze gevonden had in in de concentratie van deinonychusbotten rond tenontosaurusresten. Niet alleen zou zo'n opeenhoping het eenvoudigst te verklaren zijn door aan te nemen dat er in groepen geleefd werd, maar de vindplaats zelf zou als het ware een gefossiliseerde jachtscène zijn geweest waarin een zich duchtig werende tenontosaurus, specimen YPM 5466, stierf te midden van zijn dodelijk verwonde belagers die zo hun beenderen aan de zijne toevoegden. Deze romantische schildering van de gebeurtenissen inspireerde vele paleontologisch illustratoren waarvan de eerste, Burt Silverman, het tafereel in 1972 vastlegde. Dit zou gevolgd worden door tientallen boekillustraties, verschillende postzegels en zelfs hele beeldengroepen. Het bespringen door een roedel deinonychi van een tenontosaurus werd zo een klassiek thema in de verbeelding van de Oertijd.
Het moderne alternatief: "Deinonychus" was een solitaire jager.
Nog midden jaren negentig probeerde Ostrom dit beeld verder met gegevens uit de nieuwe opgravingen door Maxwell te ondersteunen en ook Brinkman meldde in 1998 specimen OMNH 50268 in nauw verband met een tenontosaurusskelet. Toen was er echter ondertussen al flinke twijfel gerezen over het waarheidsgehalte van het scenario. Een eerste probleem was dat het een hoge uitzondering is dat het gedrag van dieren gefossiliseerd wordt. Het beroemde fossiel dat een velociraptor en protoceratops in gevecht toont, is juist daarom zo befaamd dat zulke vondsten zeer zeldzaam zijn. In het laatste geval zijn de dieren in hun handeling gefixeerd doordat een ineenstortend duin ze bedolf. De vindplaats in Montana is echter door een overstroming ontstaan waarbij de botten door dezelfde modderstroom zijn meegevoerd die ze zou bedekken. De meest waarschijnlijke doodsoorzaak is dan die overstroming zelf. Hoogstens zal een al bestaande opeenhoping van beenderen verder met modder bedekt zijn maar die zal zich dan geleidelijk hebben opgebouwd doordat dieren stierven bij een drenkplaats of hun botten door een grote theropode op een afvalhoop werden gegooid.
Ook de groeiende kennis over de anatomie van "Deinonychus" leverde argumenten op tegen Ostroms hypothese. Eind jaren negentig werd begrepen dat de armen van theropoden geen pronatie toestonden. De onderarmen konden dus niet zo geroteerd worden dat de handpalmen naar voren wezen; ze stonden altijd naar elkaar gericht. Dat zou het onmogelijk gemaakt hebben met de vingers als enterhaken aan de rug van de prooi te gaan hangen. Tevens bleek dat de werking van de beruchte sikkelklauw toch anders en beperkter was dan gedacht. Dinosauriërs hadden dikke huiden, beschermd door schubben en verstevigd door grotere hoornplaten of soms beenplaten. Experimenten door Philip Manning e.a. met een aluminium klauw bewogen door een mechanisch been toonden in 2006 aan dat een klauw als van "Deinonychus" moeite had zelfs maar een varkenshuid te doorboren en dat wegens het ontbreken van een echt snijvlak aan de binnenrand het teweegbrengen van lange gapende wonden uitgesloten moet worden geacht. Het lukte in de opstelling niet om de pantserplaten van een krokodillenhuid te doorboren. De klauwen waren kennelijk geoptimaliseerd in het toebrengen van maximaal vijf centimeter diepe steekwonden aan wat kleinere dieren. Vermoedelijk waren daarbij slagaders en zenuwbanen het doelwit en probeerde de aanvaller de keel, de ruggengraat of het hart te raken. Manning stelde overigens ook dat de sikkelklauwen als stijgijzers gebruikt hadden kunnen worden om in een grotere prooi te klimmen en zo diens vitale delen te bereiken. In 2011 gaf Denver Fowler een alternatieve functie: de klauwen zouden nuttig geweest zijn om een kleinere prooi tegen de grond te pennen, waarna de kaken die konden verscheuren. De vleugels zouden daarbij klapwiekend voor stabilisatie gezorgd hebben en dit zou een essentiële fase geweest zijn in de ontwikkeling van de vogelvlucht. In 2024 concludeerde een studie naar de beweeglijkheid van de pootgewrichten dat de sikkelklauw vermoedelijk een stekende functie had.
Een laatste bezwaar ligt hem in het feit dat bestaande Archosauria, de krokodilachtigen en de vogels, slechts zeer zelden samenwerken in de jacht. Alleen speciaal en ondubbelzinnig bewijs zou tot de conclusie mogen leiden dat dit voor een bepaalde soort anders lag en dat is bij "Deinonychus" nog niet gevonden, slechts indirecte aanwijzingen. Brian Roach wees er in een studie uit 2007 op dat zelfs onder zoogdieren jachtgroepen beperkt blijven tot enkele soorten en dat de vindplaats eerder het gevolg zal zijn geweest van solitaire deinonychi die met elkaar om een karkas van "Tenontosaurus" vochten tot de dood erop volgde waarna ook de verliezers verorberd werden. Roach veronderstelde ook dat "Deinonychus" een speciale dreighouding kon aannemen om concurrenten af te schrikken: het dier zou daartoe de bek hebben opengesperd, zijn veren opgezet, de staart recht omhoog geheven en de sikkelklauwen opgetrokken.
In 2007 werd door Parsons &amp; Parsons direct bewijs gemeld over het dieet van "Deinonychus" in de vorm van twee gefossiliseerde maaginhouden. Daarin bleken vele kleine botjes aanwezig te zijn die kennelijk verpulverd waren door gastrolieten, maagstenen, en die voornamelijk afkomstig waren van kleinere prooien waaronder een vogel.
De bijdrage van kaken, klauwen en snelheid aan het jachtgedrag.
De aandacht heeft zich in het recente onderzoek van de sikkelklauw naar de andere aanvalsmiddelen van "Deinonychus" verplaatst: zijn handklauwen en kaken. Toen de sikkelklauw nog als het allesbepalende wapen werd gezien, deed men het vaak voorkomen of het gebit slechts diende om het vlees van de botten van het kadaver te schrapen. Men dacht ook dat de kop vrij breed was en de naar achteren staande tanden zouden gediend hebben om een zo groot mogelijke homp weefsel los te rukken. Tegenwoordig ziet men de schedel van "Deinonychus" meer als sterk gespecialiseerd in de normale jachttactiek van de theropoden: het toebrengen van verwondingen aan het oppervlak van de prooi door deze met een schampende beweging van de kaak te raken. De relatieve grootte ten opzichte van het hele lichaam, de langgerekte vorm en de grote, fijn gekartelde, tanden zouden de wond per aanval zo lang en diep mogelijk hebben gemaakt. De schuine stand van de tanden zou niet gediend hebben om zich in het vlees vast te zetten maar om het weefsel omhoog te trekken en zo de snijwond nog te verdiepen.
In 2005 berekende François Therrien de bijtkracht van "Deinonychus" door middel van een mathematisch model van de sterkte van de schedel en de spieren. Deze zou vrij laag zijn, niet meer dan 15% van die van een alligator van hetzelfde gewicht. In 2010 echter publiceerde Paul Gignac een studie waarin de bijtkracht werd berekend op basis van bijtsporen op een bot van "Tenontosaurus". Die bleken erg diep te zijn; vaak werd de hele botwand doorbeten wat een kracht van tussen de 4100 en 8200 newton vergt, ongeveer het viervoudige van wat Therrien had berekend. Als Gignacs cijfers de juiste zijn, waren de kaken van "Deinonychus" vervaarlijke wapens hoewel hij beklemtoonde dat ze vermoedelijk niet regelmatig gebruikt werden om botten te kraken. Het is echter de vraag of de tandafdrukken inderdaad van "Deinonychus" zijn; wellicht stammen ze van een grotere theropode.
Omdat door de onmogelijkheid de hand te proneren, een klauwende aanval uitgesloten lijkt, suggereerde Kenneth Carpenter in 2002 dat de handklauwen gebruikt werden om de prooi te grijpen. Dat de hand naar huidige inzichten voorzien was van lange slagpennen maakt deze functie echter problematisch, vooral omdat die door de strekking van de hand naar voren zouden worden gericht, recht naar de prooi toe. In 2001 stelde Alan Gishlick echter dat de veren niet beschadigd zouden worden indien een kleinere prooi tussen beide handpalmen werd geklemd. Volgens een studie van Philip Senter uit 2006 zouden de kleinste voedseldeeltjes door de derde vinger gegrepen kunnen worden; deze draagt namelijk geen veren en was in staat bij een buiging van de hele hand naar de handpalm te krommen.
Hoewel hij "Deinonychus" oorspronkelijk had voorgesteld als een zeer snelle jager, besefte Ostrom al in 1976 dat de tamelijk korte voet die specimen MCZ 4371 liet zien, met een lengte van maar 48% van het onderbeen, betekende dat het dier geen gespecialiseerde hardloper was. De middenvoet zou snelheid aan stevigheid hebben opgeofferd om de sikkelklauw beter te kunnen ondersteunen. De voet is overigens ook vrij breed ter compensatie van het feit dat "Deinonychus" op de derde en vierde teen alleen liep. Dit alles impliceert niet dat de soort erg langzaam was; voetsporen van dromaeosauriden wijzen op een stappende gang van tien kilometer per uur en voluit rennend moet een snelheid van ruim veertig kilometer per uur zeker gehaald kunnen zijn.
Voortplanting.
Lange tijd werd gedacht dat er geen eieren of broedkolonies van "Deinonychus" bekend waren. In 2000 echter onthulden Gerald Grellet-Tinner en Peter Makovicky dat bij de oorspronkelijke vondst van Brown ook een groot aantal eierresten was inbegrepen, iets wat Ostrom ontgaan was. Deze eierschalen lagen daarbij ten dele tegen buikribben aan, die Ostrom voor staartwerveluitsteeksels had aangezien. Het verband tussen eieren en buikholte suggereert de mogelijkheid dat het hier om een broedend individu gaat dat op haar nest eieren omgekomen en gefossiliseerd is. De eieren zijn in ieder geval van het maniraptore type met een gelaagde dubbele kalkschaal en de eerste waarvoor er zo duidelijke aanwijzingen zijn voor een dromaeosauride herkomst. In detailstructuur zouden ze meer overeenkomsten hebben met de eieren van de Oviraptoridae dan met die van de Troodontidae, twee verwante groepen waarvoor ook eieren bekend zijn. Aangezien vogels eieren hebben van het troödontide type, zou dit een, zij het zwakke, aanwijzing zijn dat Avialae en Troodontidae een klade vormen waar de Dromaeosauridae buiten vielen. De afmetingen en vorm van het ei konden niet gereconstrueerd worden vanuit de eierschalen maar de wijdte van het bekkenkanaal duidt op een maximale doorsnede van zo'n zeven centimeter; de dikte van de eierschaal, die met de grootte samenhangt, komt hiermee overeen. Vermoedelijk waren de eieren daarbij nogal langwerpig. Het broeden op zich is weer een aanwijzing voor warmbloedigheid; wellicht hielden de vleugels mede de eieren warm.
Het broedende wijfje was volgens later botonderzoek dertien of veertien jaar oud en volledig uitgegroeid. Dat laatste wijst erop dat "Deinonychus" een duidelijke groeistop kende, net als de vogels en zoogdieren, maar anders dan meer basale reptielen. Specimen MOR 1178 heeft groeiringen waaruit af te leiden valt dat die stop zich op het elfde of twaalfde jaar voordeed. Heel jonge exemplaren zijn niet bekend maar onvolgroeide dieren laten zien dat tijdens de groei de kromming van de klauwen afnam en de armen relatief korter werden. De jonge dieren zouden met hun krommere klauwen beter in bomen hebben kunnen klimmen. Hoewel de vleugels van een volwassen "Deinonychus" veel te kort waren om van een willekeurige hoogte een veilige glijvlucht uit te voeren, zou dat voor kleinste exemplaren anders geweest zijn. Doordat het opperarmbeen relatief mobiel was en een hoge heffing van de vleugel toestond en daarbij voorzien was van een robuuste deltopectorale kam voor het aandrijven van de vleugel door sterke borstspieren, is zelfs een simpele klappende vlucht denkbaar. Fowler stelde in 2011 dat een beginnend vermogen tot het klappen met de vleugels zich zou hebben ontwikkeld om het evenwicht te bewaren tijdens het bedwingen van een prooi met de sikkelklauwen, het zogenaamde "stability flapping".
In 2015 werd een studie gepubliceerd over het jonge specimen MCZ 8791 waarvan de leeftijd op één à twee jaar geschat werd. Vergelijking met volwassen exemplaren wees uit dat jongen relatief grote koppen hadden — zij het met tamelijk korte onderkaken — en lange armen en achterpoten. Het gewicht van het individu werd geschat op tussen de 6,95 tot 8,70 kilogram. Dat zou laag genoeg zijn geweest om te kunnen vliegen. De studie erkende dat de bouw van de dromaeosauride arm zekere beperkingen stelde aan een klappende vlucht. Door het ontbreken van een echt "foramen triosseum" voor de pees van de heffende borstspier, was de slagfrequentie laag; dat wordt ook bevestigd door het ontbreken van een spitse binnenhoek aan de kop van het opperarmbeen. Daarbij ontbreken op het uiteinde van het opperarmbeen de aanhechtingspunten voor de pezen van de "musculus scapulotricepitis" en de "musculus humerotriceps", spieren die de beweging van de arm stabiliseren. Overigens heeft geen enkele basale vogel zulke aanhechtingspunten. Desalniettemin zou het vermogen tot vliegen wel aanwezig zijn geweest. Het zijdelings geplaatste schoudergewricht zou een voldoende heffing hebben mogelijk gemaakt. De grote handelementen en het reeds volledig ontwikkelde inklapsysteem van de pols stonden een rotatie toe in een boog van 190°. Bij het jonge dier was ook de "processus olecrani", een uitsteeksel aan de achterkant van de bovenste ellepijp, langer en meer naar voren gericht. Dat zou de onderarm een maximale strekking gegeven hebben die precies in het verlengde van de bovenarm lag, zodat de botstructuren een ontwrichting van de arm tijdens de slag voorkwamen. De studie zag al deze kenmerken als aanpassingen om de jongen een voordeel in de mobiliteit te geven door het in staat zijn tot een eenvoudige klappende vlucht.
Bekendheid.
Door de cruciale rol die "Deinonychus" speelde in de dinosauriërrenaissance, wordt zijn naam in alle moderne populair-wetenschappelijke boeken over dinosauriërs vermeld. Ook op zichzelf vormde hij een erg aansprekende soort wegens zijn spectaculaire sikkelklauw en door Ostrom vermoedde jachttactiek. Als gevolg van dat alles werd hij toegevoegd aan de 'dinosauriërcanon', de lijst van algemeen bekende soorten, waarop verder voornamelijk vormen prijken die veel eerder ontdekt zijn, in het begin van de twintigste eeuw ("Diplodocus carnegii", "Brachiosaurus", "Tyrannosaurus") of nog vroeger ("Iguanodon", "Allosaurus", "Stegosaurus", "Brontosaurus", "Triceratops").
Toen de Amerikaanse auteur Michael Crichton eind jaren tachtig een roman wilde schrijven gebaseerd op de moderne inzichten over dinosauriërs, "Jurassic Park", maakte hij "Deinonychus" dan ook tot een van de hoofdrolspelers. Omdat echter in 1988 Pauls invloedrijke "Predatory Dinosaurs of the World" verschenen was, waarin "Deinonychus" onder het geslacht "Velociraptor" werd geschaard, besloot Crichton het dier in zijn werk "Velociraptor" te noemen. Het boek was een bestseller en werd bijna onmiddellijk door Steven Spielberg verfilmd. In de in 1993 uitgekomen kaskraker "Jurassic Park" figureerde "Deinonychus" opnieuw onder de naam "Velociraptor", welk geslacht daardoor ook sterk aan bekendheid won. De dieren in de film zijn qua uiterlijk gemodelleerd naar "Deinonychus", zeker wat de grootte betreft want de echte "Velociraptor" was maar twee meter lang en een halve meter hoog. Ter wille van het dramatische effect is het postuur zelfs nog vergroot, waardoor de afmetingen die van "Utahraptor" benaderden, een verwante vorm die in 1993 met grote ruchtbaarheid benoemd werd om een graantje van het succes mee te pikken. Behalve de omvang wijkt ook de huid van de werkelijkheid af want de dieren werden 'naakt' afgebeeld met schubben terwijl al bekend was dat ze een verenkleed hadden. Paul zelf fungeerde als paleontologisch adviseur bij de productie van de film maar het lukte hem niet om de veren toegevoegd te krijgen, puur omdat dan de kosten van de computersimulaties te hoog zouden worden.

</doc>
<doc id="26626" url="https://nl.wikipedia.org/wiki?curid=26626" title="Kleurcontrast">
Kleurcontrast

Kleurcontrast is een term uit de beeldende kunst die aangeeft dat kleuren elkaar kunnen versterken of verzwakken door de invloed die zij bij waarneming op elkaar lijken te hebben.
Er zijn verschillende vormen van kleurcontrast.
Een van de meest gebruikte kleurtheorie is de theorie van Johannes Itten. Hij onderscheidde zeven kleurcontrasten.
Kleur tegen kleur contrast.
Het eenvoudigste kleurcontrast ontstaat door de enkelvoudige kleuren met de grootste zuiverheid tegen elkaar aan te zetten. Zoals het grootste licht - donkercontrast ontstaat tussen zwart en wit, ontstaat het grootste kleurcontrast door de primaire kleuren, traditioneel werden die gezien als rood, geel en blauw; in de wetenschappelijke leer als magenta, geel en cyaan.
rood, geel, blauw
magenta, geel, cyaan
Licht-donkercontrast.
Dit wordt ook wel aangeduid als het "gewone contrast". Het licht-donkercontrast ontstaat tussen twee kleuren, maar ook tussen verschillende nuances (of tonen) van één kleur.
De lichtpaarse kleur in het midden is in beide blokken hetzelfde. In het bovenste blok lijkt het paars door het licht-donkercontrast veel lichter dan in het onderste blok.
Warm-koud contrast.
Het warm-koud contrast wordt veroorzaakt doordat sommige kleuren, vooral in de kleurencirkel rond de kleur rood gelegen, een warme indruk maken. Andere kleuren, rondom de kleur blauw, maken een koude indruk. De warmte van een kleur in een schilderij kan door het warm-koud contrast versterkt worden door er een koelere kleur naast te zetten.
In het voorbeeld hieronder geeft de middelste kleur midden in het warme rode vlak een koele indruk. Als dezelfde kleur omringd wordt door een koude blauwe kleur, is de indruk veel warmer.
Doordat een warme kleur door het atmosferisch perspectief bovendien naar voren lijkt te komen, is er ook een verschil in dieptewerking bij de twee hierbovenstaande voorbeelden. In het bovenste figuur wijkt het midden naar achter, in de onderste figuur lijkt het midden naar voren te komen.
Complementair contrast.
Het sterkste kleurcontrast bestaat tussen de complementaire kleuren; volgens Itten was dat tussen rood en groen, geel en paars, blauw en oranje.
De gele kleur in het midden van het rood steekt minder fel af dan de groene kleur. Geprobeerd is de toonwaarde (helderheid) van het groen en het geel gelijk te houden, zoals blijkt uit het onderste blokje. Dat het groen sterker afsteekt, komt doordat het de complementaire kleur is van rood.
Nemen we de complementaire kleuren die wetenschappelijk onderzoek heeft gevonden — dan staat magenta tegenover groen en rood tegenover cyaan — zijn volgens dat onderzoek nog sterkere contrasten waarneembaar:
Simultaancontrast.
Met het simultaancontrast wordt bedoeld dat als een bepaalde kleur sterk aanwezig is, de complementaire kleur ervan als een nabeeld altijd naar voren komt. In de voorbeelden hieronder heeft het grijs binnen het rode blok een groene gloed, terwijl het grijs in het paarse blok juist een geelachtige gloed vertoont. Het is van belang bij het bekijken van deze blokken de andere kleuren op deze pagina zo veel mogelijk af te dekken, en lang naar het midden van het grijze vlakken in de blokken te staren.
Kwaliteitscontrast.
Het kwaliteitscontrast is het contrast tussen heldere, verzadigde kleuren, en matte, troebele kleuren. Hieronder een voorbeeld van een blok zuiver magenta in het midden en minder fel, grijsachtig magenta eromheen.
Kwantiteitscontrast.
Het kwantiteitscontrast betekent dat er een sterk en als spannend ervaren contrastverschil kan ontstaan door de kleuren in zeer verschillende hoeveelheden te gebruiken. Bijvoorbeeld door twee kleine vlakjes blauw in een groot oranje veld toe te passen, zoals hieronder.

</doc>
<doc id="26628" url="https://nl.wikipedia.org/wiki?curid=26628" title="Geloofsbelijdenis van Nicea-Constantinopel">
Geloofsbelijdenis van Nicea-Constantinopel

De geloofsbelijdenis van Nicea-Constantinopel is de tekst waarin voor de eerste keer in de christelijke geschiedenis de fundamentele doctrines van het christendom werden vastgesteld door de leiders van verschillende kerken, bijeen in vergadering in Nicea:
Geschiedenis.
De eerste aanzet hiertoe werd gegeven tijdens het eerste oecumenische Concilie van Nicea in 325, bijeengeroepen door de Romeinse keizer Constantijn I, waar 312 kerkleiders (later betiteld als patriarchen) aanwezig waren, waaronder die van drie grote christelijke centra: Rome, Alexandrië en Antiochië, alsmede van de zetel van Jeruzalem.
Dit concilie rekende af met de christelijke stroming van het arianisme en verklaarde deze manier van denken en het geloof te belijden tot ketterij. Arius, de naamgever van deze stroming en priester in Alexandrië, verkondigde dat Christus geen goddelijke natuur had maar een door God geschapen - weliswaar superieur - mens was en daarom als "Zoon van God" ondergeschikt was aan God de Vader.
In antwoord op deze opvatting bepaalde het Concilie van Nicea met grote meerderheid van stemmen dat Christus geen halfgod maar God was en in essentie één met de God de Vader.
De tekst van de geloofsbelijdenis van Nicea-Constantinopel is nadien door geen enkel oecumenisch concilie meer gewijzigd. Deze geldt tot op de dag van vandaag formeel (met ondergeschikte tekstuele varianten) als de geloofsbelijdenis van alle christenen. 
Een ogenschijnlijk kleine toevoeging in de hiervoor genoemde Latijnse tekst was een van de oorzaken van het schisma tussen de Kerk van Rome en de oosters-orthodoxe kerken in 1054. Na de woorden "ex patre" ("uit de vader") werd in 589 door het Derde Concilie van Toledo van de Spaanse kerk het woord filioque ("en de zoon") aan de geloofsbelijdenis toegevoegd. Onder aanvoering van keizer Karel de Grote werd dit door de Duitse kerken in 794 als de enig juiste tekst bestempeld. Deze is sindsdien in de tijdens de eucharistieviering gebruikte rooms-katholieke geloofsbelijdenis, het Credo, blijven staan. Dit hoewel paus Leo III in 808 aan keizer Karel de Grote schreef dat hij het fout vond om aan de tekst van de geloofsbelijdenis te sleutelen. De Griekse, later oosters-orthodoxe kerken, verwierpen en verwerpen de toevoeging van het 'filioque'. Hiermee wordt gezegd dat de Heilige Geest voortkomt uit de Vader én de Zoon, en zodoende niet gelijkwaardig God zou zijn. De oosterse kerken zagen dit als een ketterse aantasting van de Triniteitsleer.
De geloofsbelijdenis van Nicea moet niet verward worden met de apostolische geloofsbelijdenis. Deze wordt niet tijdens de eucharistie gebruikt, maar geldt, onder de naam "De twaalf artikelen van het geloof", wel als officiële geloofsbelijdenis voor de rooms-katholieken. Ze is taalkundig enigszins vereenvoudigd, gebaseerd op het Credo, maar in tegenstelling hiermee theologisch niet omstreden. Omdat de tekst van de apostolische geloofsbelijdenis niet expliciet verwijst naar de Triniteit speelt het 'filioque'-probleem hier niet.
Leer van de drie-eenheid.
De leer van de drie-eenheid, ofwel triniteitsleer, werd in Nicea nog niet uitgewerkt, want over de Heilige Geest, de derde Goddelijke persoon, werd nog niet gesproken. Dit gebeurde tijdens het oecumenisch concilie van Constantinopel in 381. Deze bisschopsvergadering stelde de geloofsbelijdenis van Nicea als onveranderlijk vast, met als belangrijkste toevoeging dat de Heilige Geest als derde goddelijke persoon evenveel God was als God de Vader, zoals ook Christus, de Zoon van God, die, zo zegt de tekst in het Latijn, "voortkomt uit de Vader" : "qui ex patre procedit".
Teksten.
Griekse tekst.
Dit is de tekst van het Eerste Concilie van Constantinopel (381). De in de oosters-orthodoxe kerken tijdens de liturgie gebruikte tekst heeft πιστεύω ... ὁμολογῶ ... προσδοκῶ (ik geloof, etc.), in plaats van πιστεύομεν ... ὁμολογοῦμεν ... προσδοκοῦμεν (wij geloven, etc.). Van de Heilige Geest wordt dus uitsluitend gezegd dat deze voortkomt uit de Vader (τὸ ἐκ τοῦ Πατρὸς ἐκπορευόμενον), zonder toevoeging van "en de Zoon" of "alleen".
Latijnse tekst (het "Credo").
In de Latijnse/Katholieke kerk wordt deze tekst, al dan niet vertaald naar de landstaal, gebruikt tijdens liturgievieringen. Dat kan zijn in een Eucharistieviering (de Mis) of tijdens andere Woord- en/of Communievieringen. Zij is niet identiek aan de Griekse tekst. Behalve de in het oog springende toevoeging van het filioque, waardoor er staat dat de Heilige Geest voortkomt uit de Vader én de Zoon, is ook de meervoudsvorm vervangen door een enkelvoud: niet meer 'wij geloven' maar 'ik geloof'.
Vertalingen.
Oud-katholieke vertaling.
De Oud-Katholieke Kerk van Nederland en de andere oud-katholieke kerken die participeren in de Unie van Utrecht (1889) hebben het "filioque" uit de geloofsbelijdenis verwijderd ten tijde van wederzijdse toenadering tussen deze kerken en de oosters-orthodoxe kerken.

</doc>
<doc id="26631" url="https://nl.wikipedia.org/wiki?curid=26631" title="Ontdekkingsreis">
Ontdekkingsreis

Een ontdekkingsreis of expeditie is een reis waarin niet of weinig bekende gebieden verkend worden.
Geschiedenis.
Oudheid.
Al vroeg begonnen ontdekkingsreizen diverse delen van de aarde met elkaar te verbinden. Zo waren er al rond 3000 v.Chr. contacten tussen de Soemeriërs en de Indusbeschaving. Het land Dilmun (het huidige Bahrein) speelde hierin een belangrijke rol.
Een belangrijk handelsvolk werd gevormd door de Feniciërs. Zij voeren over de gehele Middellandse Zee, en stichtten kolonies zoals Gades (Cádiz). Na verloop van tijd werden de Fenicische stadstaten overvleugeld door de voormalige kolonie Carthago. De Carthagers breidden hun handelsnetwerk uit tot aan Engeland (Himilco) en langs de Atlantische kust van Afrika (Hanno). Ook zijn er aanwijzingen dat ze de Azoren hebben bezocht.
Ook de Grieken bezochten vele nieuwe gebieden. Scylax van Caryanda voer rond Arabië van Perzië naar Egypte, Pytheas onderzocht Noordwest-Europa, en sprak over een 'verste land' dat hij Thule noemde en Alexander de Grote veroverde het toen in Europa nog grotendeels onbekende Midden-Oosten en India (325-280 v.Chr.).
Ook in de Romeinse tijd waren het vooral de Grieken die verre reizen maakten. Met behulp van de passaatwinden werd over de Indische Oceaan naar India en Zuidoost-Azië gevaren, misschien zelfs tot China. Vanuit China zelf werd, vooral door de reizen van Zhang Qian, de zijderoute geopend, die het Chinese en het Romeinse wereldrijk met elkaar verbond.
Middeleeuwen.
Gedurende de vroege middeleeuwen werden vanuit christelijk Europa weinig verre reizen gemaakt. Verder dan pelgrimages naar Rome en Palestina kwam men meestal niet. De enige belangrijke West-Europese ontdekkingen in deze tijd werden gedaan door de Ierse monniken. Zij voeren in hun boten de Atlantische Oceaan op, op zoek naar plaatsen voor eenzame contemplatie, en ontdekten de Shetlandeilanden, Faeröer en IJsland. De verhalen van Sint Brandaan vormen een neerslag van de Ierse ontdekkingen.
De Ieren werden gevolgd door de Vikingen, die ook Groenland en Noord-Amerika (zie L'Anse aux Meadows) ontdekten, en daar kolonies stichtten. Ook in Rusland bevoeren Viking-handelaren de diverse rivieren, en stichtten de stad Novgorod en het Kievse Rijk.
Twee ontwikkelingen brachten in de hoge middeleeuwen de Europese contacten met Azië tot een nieuw hoogtepunt. Allereerst waren er de Kruistochten, die niet alleen de West-Europeanen een steunpunt in het Midden-Oosten gaven, maar ze ook kennis deed maken met specerijen en andere oosterse goederen. Italiaanse stadstaten als Venetië en Genua werden rijk van de specerijenhandel met Egypte en Syrië, maar Europeanen reisden ook zelf naar Perzië en India.
Ten tweede was er de opkomst van het Mongoolse Rijk. Aanvankelijk trokken reizigers als Giovanni da Pian del Carpine en Willem van Ruysbroeck naar Centraal-Azië in een poging de Mongolen te bewegen Europa voor hun rooftochten te sparen, maar later werd de 'Pax mongolica' gebruikt door handelaren als Marco Polo en missionarissen als Giovanni da Montecorvino om veilig te kunnen reizen tot aan China toe.
15e eeuw.
In de 14e eeuw leidde het verval van het Mongoolse Rijk tot een verlies van de Europese reismogelijkheden in Azië, en werd het bereisde gebied ingeperkt tot Europa en het Middellandse Zeegebied. Begin 15e eeuw begon een nieuwe fase in de ontdekkingsgeschiedenis met de reizen van Hendrik de Zeevaarder. Deze Portugese prins zond schepen zuidwaarts langs de kust van Afrika. Ook na Hendriks dood gingen de Portugese ontdekkingsreizen door. In 1482 bereikte Diogo Cão de Kongo, in 1488 rondde Bartolomeu Dias Kaap de Goede Hoop, en in 1498 voltooide Vasco da Gama de reis rond Afrika met de eerste zeereis van Europa naar India. Die 16.000 km lange zeereis wordt ook wel "Carriera da India" genoemd.
Ook andere landen werden tegen het einde van de eeuw actief: De Genuees Christoffel Columbus ontdekte in 1492 in dienst van Spanje Amerika (meer precies het Caraïbisch gebied), en de Venetiaan Giovanni Caboto in Engelse dienst Noord-Amerika (waarschijnlijk Newfoundland).
16e eeuw.
De Portugezen vestigden een handelsrijk in Azië. Vanuit India werden de Molukken, China en Japan bereikt, en door handelaren en missionarissen aangedaan.
Ook Spanje wenste een deel van de rijkdommen van het Verre Oosten, wat leidde tot de eerste reis rond de wereld, in Spaanse dienst uitgevoerd door de Portugees Ferdinand Magellaan.
Grote delen van Amerika werden veroverd door Spaanse conquistadores als Hernán Cortés (Mexico, 1519-1524) en Francisco Pizarro (Peru, 1531-1534). Andere conquistadores waren minder gelukkig, maar waren wel de eerste bezoekers van grote delen van Amerika. Zo verkenden Hernando de Soto en Francisco de Coronado de huidige Verenigde Staten, en voer Francisco de Orellana als eerste de Amazone af.
Ook andere landen zochten routes naar de nieuwe landen, in het bijzonder de Engelsen en later de Nederlanders. Op zoek naar een doorvaart naar Indië werden de noordelijke regionen verkend. Mannen als Giovanni da Verrazzano, Martin Frobisher en John Davis zochten een route om of door Noord-Amerika, terwijl Willem Barentsz de zeeën ten noorden van Europa verkende, waarbij Spitsbergen werd ontdekt en een beroemde overwintering op Nova Zembla plaatsvond.
Noord-Amerika.
Noord-Amerika werd, als we de indianen en de Vikingen en andere, meer hypothetische, reizen niet meerekenen, ontdekt door Giovanni Caboto in 1497. De eerste Spanjaard die het continent zag was Juan Ponce de León, die in 1513 Florida ontdekte. Spaanse conquistadores reisden door het gebied op zoek naar goud, waarbij Hernando de Soto de zuidoostelijke Verenigde Staten exploreerde (1539-1542), en Francisco Vásquez de Coronado vrijwel gelijktijdig de zuidwestelijke (1540-1542). De Spanjaarden hielden zich ook bezig met kolonisatie: St. Augustine in Florida is de oudste nog bestaande Europese nederzetting in Noord-Amerika (1565), en in 1598 stichtte Juan de Oñate New Mexico.
De meeste andere 16e-eeuwse ontdekkingsreizen hadden als doel een vaarroute door of om Noord-Amerika naar de Oriënt te vinden. Giovanni da Verrazzano onderzocht de kust van de Verenigde Staten in dienst van Frankrijk in 1524 (hetzelfde gebied werd het volgende jaar bezocht door Estevao Gomes, een Portugees in Spaanse dienst). In 1533 ontdekte Jacques Cartier de Straat van Belle Isle tussen Newfoundland en Labrador. Hij voer eindweegs de rivier de Saint Lawrence op en deed ook een mislukte poging om een kolonie in Canada te stichten.
Nog verder noordelijk waren de Engelsen actief. Martin Frobisher ontdekte Frobisherbaai en mijnde daar waardeloos pyriet, menende dat het gouderts was. Henry Hudson, die eerder al voor de Nederlanders de Hudson was opgevaren, ontdekte in 1610 de Straat Hudson en Hudsonbaai. Diverse ontdekkingsreizigers (zoals Thomas James, William Baffin en Jens Munk) hoopten vanuit de baai een doorgang naar het westen te vinden, maar toen dat niet lukte werd de hoop op een Noordwestelijke Doorvaart voorlopig opgegeven.
De Engelsen hadden onder leiding van Walter Raleigh in 1585-1590 geprobeerd een kolonie te stichten op Roanoke Island, maar deze was verdwenen. In 1607 werd een kolonie gesticht onder leiding van John Smith, die nog tot op de dag van vandaag bestaat: Jamestown. Ook andere Europese koloniën werden rond deze tijd gesticht: Montreal (Frans) in 1611, Nieuw Amsterdam (Nederlands) in 1613, en Plymouth Colony (onafhankelijk-Engels) in 1620. De Fransen onder Samuel de Champlain hadden de beste uitgangspositie, en Franse missionarissen en bonthandelaren verkenden spoedig het gebied rond de Grote Meren. Waarschijnlijk de belangrijkste Franse ontdekkingsreiziger na Champlain was René-Robert Cavelier, Sieur de La Salle, die de Ohio afvoer, forten stichtte bij het Michiganmeer, de Mississippi afvoer tot aan de monding en een poging deed Texas te koloniseren.
Twee andere Franse ontdekkingsreizigers, Médard des Groseilliers en Pierre-Esprit Radisson, ontevreden met de beperkingen die in Canada aan de bonthandelaren werden opgelegd, liepen over naar de Engelsen, en hielpen bij de oprichting van de Hudson's Bay Company, die vanuit de Hudsonbaai bonthandel voerde. Het zou echter enige tijd duren voor er vanuit de handelspost ook reizen naar het binnenland werden ondernomen, met uitzondering van een reis naar het binnenland in 1690-2 van Henry Kelsey. Zijn eerste opvolger was pas Anthony Henday in 1754. In 1769-1772 ontdekte Samuel Hearne de rivier de Coppermine, en in 1774 stichtte hij een binnenlandse handelspost, Cumberland House.
Canada werd door de Engelsen op de Fransen veroverd en in Montreal richtten handelaren de Northwest Company op, die in de bonthandel een geduchte concurrent van de Hudson Bay Company werd. Een van hen, Alexander Mackenzie deed 2 pogingen de Grote Oceaan te bereiken. Op de eerste, waarin hij de naar hem genoemde Mackenzie afvoer, bereikte hij in plaats daarvan de Noordelijke IJszee, maar in 1792 trok hij de Rocky Mountains over en werd hij de eerste blanke die Noord-Amerika van oost naar west was overgestoken. Een latere belangrijke ontdekkingsreiziger was David Thompson, die voor beide maatschappijen heeft gewerkt.
Zuidelijker in Noord-Amerika waren de Spanjaarden bang dat het Verenigd Koninkrijk of Frankrijk de door hen geclaimde gebieden zouden koloniseren, en werd daarom besloten zelf op te treden. Texas werd een Spaanse kolonie en onder monnik Juan Bautista de Anza en officier Gaspar de Portolá werden missieposten en nederzettingen opgericht in Californië. De kolonisatie van Alaska begon eind 18e eeuw met Russische bonthandelaren onder Grigori Sjelichov en Aleksandr Baranov. Steunpunten waren Kodiak, Sitka en Ross (Californië).
Aan de oostkust was inmiddels een nieuwe staat ontstaan, de Verenigde Staten, en al van begin af aan voelde men daar de drang naar het westen, later Manifest Destiny genaamd. Een bekende naam is die van Daniel Boone, die de kolonisatie van Kentucky begon, waarmee het door de Amerikanen bewoonde gebied over de Appalachen werd uitgebreid. In 1803 werden de Verenigde Staten sterk uitgebreid door de aankoop van Louisiana, en president Thomas Jefferson stuurde een expeditie onder Meriwether Lewis en William Clark uit om het gebied te verkennen. Langs de Missouri en de Columbia bereikten zij in 1805 de Grote Oceaan. Meer zuidelijk onderzocht Zebulon Pike het middenwesten, maar hij werd in New Mexico door de Spanjaarden gevangengenomen.
Ook de Amerikanen gingen zich in het westen met bonthandel bezighouden, maar daarnaast trokken vanaf 1842 ook kolonisten en gelukzoekers naar Californië en Oregon, op zoek naar weidegronden en/of goud (goudkoorts van 1849). Bekende namen zijn onder meer Jedediah Smith, bonthandelaar en gids, en John Charles Frémont, soldaat en ontdekkingsreiziger, die actief was in de Amerikaanse verovering van Californië. Een heel andere reden om naar het westen te trekken had Brigham Young. Hij leidde de Mormonen naar Utah om zo aan de onvriendelijke bejegening in het oosten te ontsnappen. In de jaren 60 werd het gebied nog nauwkeuriger onderzocht om een route voor een transcontinentale spoorweg te vinden. Rond 1869 was de Central Pacific/Union Pacific een feit, en in de volgende decennia volgden meer spoorwegen.
19e eeuw.
Begin 19e eeuw werd Antarctica ontdekt, het onbekende Zuidland waar al jaren naar werd gezocht. Grote delen van de binnenlanden van Zuid-Amerika, Azië en Afrika zijn pas in de tweede helft van de 19e eeuw in kaart gebracht.
20e eeuw.
In het begin van de 20e eeuw werden de laatste 'witte vlekken' op de wereldkaart gevuld. Dit waren de binnenlanden van Australië en Nieuw-Guinea, enkele gebieden in Centraal-Afrika, de noordkust van Canada en Groenland en uiteraard Antarctica.

</doc>
<doc id="26632" url="https://nl.wikipedia.org/wiki?curid=26632" title="Eddy Schuyer (goochelaar)">
Eddy Schuyer (goochelaar)

Elkan (Eddy) Schuijer (Amsterdam, 29 december 1913 – Spijkenisse, 4 november 1999) was een Nederlands goochelaar.
Schuyer was een zoon van Hartog Schuijer en Hessie de la Penha en groeide op in een gezin van zes kinderen. Zijn ouders en vier broers werden in de oorlog als Joden vermoord. Alleen Eddy en zijn gemengd gehuwde zus Hendrika Egberts-Schuijer overleefden de oorlog.
Thuis was het armoe troef en na de Ambachtsschool doorlopen te hebben, waar hij het vak van instrumentmaker leerde, volgden vele baantjes. In militaire dienst bij de marine bleek zijn talent als goochelaar. Zijn optreden onder water op de Tentoonstelling Rotterdam Ahoy leverde hem bekendheid op.
Hij woonde lange tijd samen met zijn gezin in Zwitserland. In 1980 keerde hij terug naar Nederland. In 1994 ontving hij een gouden speld van de Nederlandse Magische Unie voor zijn verdiensten in de Nederlandse goochelkunst. Hij coachte Christian Farla bij zijn eerste Nederlandse Kampioenschap goochelen in 1993 en introduceerde hem in Duitsland tijdens het Magic Hands Congress in Duitsland.
Eddy Schuyer overleed eind 1999 na een kort ziekbed op bijna 86-jarige leeftijd in het ziekenhuis.

</doc>
<doc id="26633" url="https://nl.wikipedia.org/wiki?curid=26633" title="Oktober 2003">
Oktober 2003

Dit artikel geeft een chronologisch overzicht van alle belangrijke gebeurtenissen per dag in de maand oktober van het jaar 2003.

</doc>
<doc id="26634" url="https://nl.wikipedia.org/wiki?curid=26634" title="Centraal-Afrikaanse Republiek">
Centraal-Afrikaanse Republiek

De Centraal-Afrikaanse Republiek (CAR) (Frans: "République centrafricaine", Sango: "Ködörösêse tî Bêafrîka"), soms (foutievelijk) Centraal-Afrika genoemd, is een land in het midden van Afrika, grenzend aan Tsjaad, Soedan, Zuid-Soedan, Congo-Kinshasa, Congo-Brazzaville en Kameroen. De hoofdstad is Bangui. Met een gemiddeld jaarlijks inkomen van $656,- was de Centraal-Afrikaanse Republiek in 2017 het armste land ter wereld.
Op 13 augustus 1960 werd de Centraal-Afrikaanse Republiek onafhankelijk van Frankrijk, nadat zij twee jaar eerder autonoom was geworden. Meer dan dertig jaar lang werd het land geregeerd door presidenten die de macht met geweld in handen kregen of hun macht ontleenden aan frauduleuze verkiezingen. De eerste democratische verkiezingen werden gehouden in 1993, waarna Ange-Félix Patassé president werd. Patassé werd echter in 2003 afgezet door generaal François Bozizé. Bozizé won de democratische verkiezingen in 2005 en was tot begin 2013 president tot hij op zijn beurt werd afgezet na een coup.
Sinds het einde van 2012 heerst er een burgeroorlog. Christenen en moslims leven er op gespannen voet naast elkaar. Frankrijk heeft 1.600 militairen naar het land gestuurd, die vanuit Kameroen moeten proberen de vrede te herstellen.
In de Centraal-Afrikaanse Republiek leven de Akapygmeeën.
Geschiedenis.
Frans kolonialisme.
De eerste Europeanen arriveerden rond het einde van de 19e eeuw, tijdens de Wedloop om Afrika, in het gebied van de Centraal-Afrikaanse Republiek. De Fransen hadden reeds nederzettingen in Congo-Brazzaville en zonden expedities uit om ook het binnenland van Centraal-Afrika te koloniseren. Ook de Belgische koning Leopold II, het Verenigd Koninkrijk en Duitsland hadden interesse in het gebied. In 1889 vestigden de Fransen een nederzetting op de plaats van de huidige hoofdstad Bangui. Later werden de grenzen van Frans-Afrika vastgelegd in overeenkomsten met België en Duitsland. Het gebied was eind 19e eeuw toneel van Arabische slavenhandel richting Zanzibar.
In 1899 kregen 17 bedrijven toestemming van de Franse regering om grote gebieden in Centraal-Afrika te exploiteren. De bedrijven dreven handel door Europese goederen te verkopen en inheemse goederen te exporteren naar Europa. De inheemse bevolking werd vaak met bruut geweld gedwongen om voor de bedrijven te werken. Tegelijkertijd legde de Franse overheid de inwoners belastingen op en werd het verlenen van arbeid voor de Franse staat verplicht.
In de jaren twintig verbeterden de Fransen de infrastructuur en de gezondheidszorg. Nieuwe vormen van gedwongen arbeid werden geïntroduceerd, bijvoorbeeld bij de aanleg van de Congo-spoorlijn (Pointe-Noire-Brazzaville). Veel arbeiders stierven aan ziekte of uitputting.
In de jaren dertig werden veel katoen, thee en koffie verbouwd in de Centraal-Afrikaanse Republiek. Ook werden er goud en diamant gedolven.
Onafhankelijkheid.
In 1958 werd de regio Oubangui-Chari autonoom binnen het Franse koloniale Rijk en nam zij de naam Centraal-Afrikaanse Republiek aan. Op 13 augustus 1960 werd de republiek onafhankelijk van Frankrijk. Onmiddellijk brak een machtsstrijd uit tussen de potentiële presidenten Abel Gouma en David Dacko. Dacko greep de macht en liet Gouma arresteren. Twee jaar later vestigde David Dacko een dictatuur.
In 1965 werd het regime van Dacko omvergeworpen door kolonel Jean-Bédel Bokassa, die de grondwet opschortte en het parlement ontbond. Bokassa riep zichzelf uit tot president voor het leven in 1972. Later benoemde Bokassa zichzelf tot keizer van het Centraal-Afrikaans Keizerrijk in 1976.
In 1979 voerde Frankrijk een militaire operatie uit onder de naam "Barracuda" tegen Bokassa, die in verband werd gebracht met kannibalisme. De voormalige kolonisator herstelde de macht van David Dacko. In 1981 werd Dacko opnieuw afgezet, door een legerofficier. Generaal André Kolingba werd de nieuwe president.
Kolingba regeerde met een militaire junta tot 1985. In 1986 stelde hij een nieuwe grondwet voor, die per referendum aangenomen werd. In 1987 werden presidentiële verkiezingen gehouden, die echter geboycot werden door Abel Gouma en Ange-Félix Patassé, de belangrijkste opponenten van Kolingba. Kolingba bleef zodoende president.
In 1990, na de val van het communisme in Oost-Europa, werd de democratische beweging actiever. Onder druk van de Verenigde Staten en Frankrijk gaf Kolingba toestemming voor het houden van vrije verkiezingen. Ook werd Kolingba gedwongen vertegenwoordigers van andere partijen toe te laten in het parlement.
In 1993 vonden de verkiezingen uiteindelijk plaats. Patassé werd president en zijn partij Beweging voor de Bevrijding van het Centraal-Afrikaanse Volk MLPC kreeg een kleine meerderheid in de Nationale Assemblee. Ook Patassé regeerde als een dictator: zo liet hij politieke tegenstanders vermoorden.
Door de etnische spanningen was het land zeer onrustig. In 1997 werden troepen uit verschillende Afrikaanse landen onder de naam MISAB gestationeerd in Centraal-Afrika. Later werden zij vervangen door troepen van de Verenigde Naties, de MINURCA.
In 1998 werden de parlementsverkiezingen gewonnen door de partij van Kolingba, maar in 1999 werd Patassé herkozen bij de presidentsverkiezingen.
In 2002 pleegde François Bozizé een coup. Hij werd in 2005 gekozen tot president maar werd in 2013 op zijn beurt afgezet na een opstand van islamitische milities, de SELEKA. Daarbij kwam Michel Djotodia aan de macht. Een burgeroorlog brak uit die ontaardde in slachtpartijen tussen moslims en christenen.
Geografie.
Grote steden.
De tien grootste steden van de Centraal-Afrikaanse Republiek zijn (inwoners 2003):
Bestuurlijke indeling.
De Centraal-Afrikaanse Republiek is ingedeeld in 16 prefecturen, 71 subprefecturen en 1 hoofdstedelijke provincie (Bangui)
Staatsinrichting.
Bij het grondwettelijk referendum van 13 december 2015 (plaatselijk verlengd tot en met 15 december 2015) is ingestemd met een herziening van de staatsinrichting, waardoor er naast de Assembée Nationale een Senaat zou worden gevormd.
Mensenrechten.
De Centraal-Afrikaanse Republiek heeft een autoritair regime. In de democratie-index van The Economist neemt de Centraal-Afrikaanse Republiek de 166e plaats in van de 167 opgenomen landen.
Amnesty International maakt er melding van dat de komst van de vredesmissie geen eind heeft gemaakt aan de mensenrechtenschendingen. Een slachtpartij op een markt in de hoofdstad door troepen uit Tsjaad bleef onbestraft. Ook maakten de strijdende partijen zich schuldig aan oorlogsmisdaden.
Economie.
Armoede.
Volgens het Ontwikkelingsprogramma van de Verenigde Naties leeft in de Centraal-Afrikaanse Republiek 62,4% van de bevolking van minder dan 1,25 US$ per dag. Cijfers over hoeveel mensen er onder de nationale armoedegrens leven zijn niet beschikbaar.
Corruptie.
In de Centraal-Afrikaanse Republiek is corruptie wijdverbreid. In de corruptieperceptie-index die jaarlijks door Transparency International wordt gepubliceerd neemt de Centraal-Afrikaanse Republiek de 150e plaats in van de 175 opgenomen landen.
Deze corruptie wordt gezien als een belangrijke hindernis bij economische ontwikkeling.

</doc>
<doc id="26637" url="https://nl.wikipedia.org/wiki?curid=26637" title="Niceaanse geloofsbelijdenis">
Niceaanse geloofsbelijdenis



</doc>
<doc id="26639" url="https://nl.wikipedia.org/wiki?curid=26639" title="Assyrie">
Assyrie



</doc>
<doc id="26640" url="https://nl.wikipedia.org/wiki?curid=26640" title="Panama (land)">
Panama (land)

De Republiek Panama (Spaans: "República de Panamá") is een land op de grens van Centraal-Amerika en Zuid-Amerika dat grenst aan Costa Rica en Colombia. Panama is vooral bekend door het Panamakanaal, dat de doorsteek mogelijk maakt tussen de Atlantische Oceaan en de Grote Oceaan.
In het Spaans wordt de naam "Panamá" uitgesproken met de klemtoon op de laatste lettergreep. In het Nederlands wordt doorgaans de eerste lettergreep beklemtoond.
Geschiedenis.
In het gebied van hedendaags Panama waren verscheidene precolumbiaanse beschavingen, waaronder de Coclécultuur.
Panama was van 1502 tot 1821 een provincie van Spanje, waarna het na een korte onafhankelijkheid opging in Groot-Colombia. Toen de Colombiaanse regering zich verzette tegen de Amerikaanse wens (én bijhorende eisen) om een doorvaart mogelijk te maken tussen de Atlantische Oceaan en de Grote Oceaan in de landengte van Panama, ging de Amerikaanse president Theodore Roosevelt in 1903 een Panamese onafhankelijkheidsbeweging steunen. De Amerikaanse vloot maakte het de Colombiaanse troepen onmogelijk om naar Panama-Stad te komen, want de weg over land, door de oerwouden, was vrijwel ontoegankelijk. De "vrijheidsstrijders" konden dus bijna ongehinderd de macht grijpen. Dit wordt wel gezien als een staaltje Amerikaanse kanonneerbootpolitiek. Manuel Amador Guerrero werd de eerste president van Panama, hij regeerde van 20 februari 1904 tot 1 oktober 1908.
De bouw van het Panamakanaal — met Amerikaans kapitaal — kon daarna van start gaan. Het kanaal en de 16 kilometer brede zone eromheen werd in een verdrag "voor eeuwig" tot Amerikaans eigendom verklaard. Panama ontving in ruil eenmalig 10 miljoen dollar en een jaarlijkse vergoeding van 250.000 dollar.
Het land werd geplaagd door politieke instabiliteit en was feitelijk een vazalstaat van de Verenigde Staten. Vanaf 1947 wist 'sterke man' en pro-Amerikaanse kolonel José Remón de macht naar zich toe te halen. Gedurende 10 jaar wist hij met steun van het leger zijn politieke tegenstanders te verslaan. Onder zijn regeertermijnen — in 1952 won hij de presidentsverkiezing — nam de corruptie af en nam hij stappen de economische basis van het land te verbeteren. Op 2 januari 1955 werd hij vermoord.
In 1968 greep generaal Omar Torrijos de macht, die hij behield tot hij in 1981 bij een vliegtuigongeluk om het leven kwam; de oorzaak van dat ongeluk is nooit opgehelderd. Torrijos was de architect van de Torrijos-Carterverdragen waarin de overdracht van het Amerikaanse beheer van de kanaalzone werd geregeld.
Na hem werd Manuel Noriega de sterke man, zonder daadwerkelijk president te worden. Hij gedroeg zich als een dictator en werd van betrokkenheid bij de narcoticahandel beschuldigd. De binnenlandse spanningen liepen sterk op en de economische bedrijvigheid zakte in. In december 1989 verklaarde Noriega de Verenigde Staten de oorlog. Dit werd niet erg serieus genomen, maar vier dagen later werd een Amerikaanse militair doodgeschoten door de troepen van Noriega. De VS besloot Noriega uit het zadel te stoten tijdens Operation Just Cause waarna de democratie terugkeerde.
Op 31 december 1999 kreeg Panama volledige soevereiniteit over het Panamakanaal.
Geografie.
Panama is het meest zuidelijk gelegen land van Centraal-Amerika. Ten noorden van het land ligt de Caribische Zee, ten zuiden de Grote Oceaan en de Golf van Panama. Voor beide kusten liggen een aantal eilanden, waaronder de San Blas-eilanden. Op het smalste punt tussen beide zeeën ligt het Panamakanaal, dat nu de beide Amerika's scheidt. Zo ligt het westelijke deel van Panama in Noord-Amerika en het oostelijke deel waaronder Darién in Zuid-Amerika. Staatkundig behoort geheel Panama tot Noord-Amerika (Centraal-Amerika). In het westen grenst Panama aan Costa Rica, de grens is 330 kilometer lang en in het oosten deelt het een 225 kilometer lange grens met Colombia. De kustlijn is bijna 2.500 kilometer lang.
Landschap.
Over de volledige lengte van het land loopt een bergkam. Dit vormt tevens een continentale divide, ten noorden hiervan stromen de rivieren naar de Caraïbische Zee en ten zuiden naar de Grote Oceaan. In het grensgebied met Costa Rica ligt het Cordillera de Talamanca gebergte. Hier ligt ook de Volcán Barú, met 3.474 meter het hoogste punt van het land. Verder naar het oosten worden de bergen lager en verandert de naam in Serranía de Tabasará. In dit lagere gedeelte ligt ook het Panamakanaal. De hele door vulkanen gevormde bergrug tussen Costa Rica en het kanaal wordt ook wel Cordillera Central genoemd. Aan de andere kant van het kanaal worden de bergen weer hoger. De kustgebieden zijn veelal vlak.
Rivieren.
Het land telt ongeveer 500 rivieren, waarvan er zo’n 300 uitmonden in de Grote Oceaan. Er zijn maar een paar rivieren bevaarbaar zoals de Chagres, die grotendeels is opgegaan in het Panamakanaal, en de Tuiro. Deze laatste stroomt in de meest oostelijke provincie Darién. De Chagres telt twee dammen en is een belangrijke bron van waterkracht voor het land. De Chepo speelt ook een belangrijke rol in de elektriciteitsvoorziening van het land. De waterkrachtcentrale in de Bayano dam werd in 1976 in deze rivier aangelegd.
Klimaat.
Panama heeft een tropisch, zeer vochtig klimaat, met een droge periode tussen januari en mei. In de regenperiode regent het gemiddeld 20 dagen per maand en de hoeveelheden zijn groot. In Nederland valt gemiddeld zo'n 600 à 700 millimeter neerslag per jaar, maar in Panama ligt het gemiddeld driemaal zo hoog. De temperatuur varieert weinig over de seizoenen en ligt gemiddeld rond de 23°C. In het oosten van het land valt de meeste neerslag en hier zijn uitgebreide tropische bossen.
Bevolking.
Ten tijde van de ontdekking van Panama door de Spanjaarden waren er drie grote bevolkingsgroepen, de Kuna, Guaymí en Chocó. De Kuna woonden in het midden van het land, de Guaymí in het westen tegen de grens van Costa Rica en de Chocó ten slotte aan de grens van Colombia aan de kust met de Grote Oceaan. Alle drie groepen leefden van de landbouw, er waren gemeenschappelijke gronden die gezamenlijk werden bebouwd. Verder leefden zij van visserij en de jacht.
In 1960 telde Panama ruim 1 miljoen inwoners en in de decennia daarna is dit aantal gestaag gegroeid naar circa 3,5 miljoen in 2010. Hiervan woont ongeveer 75% in de steden, en 25% in de hoofdstad Panama-Stad. De gemiddelde levensverwachting van een Panamees is 75 jaar.
Religie.
Er is volgens de grondwet godsdienstvrijheid. Het overgrote deel van de bevolking (ca. 84 %) is katholiek. In 1925 werd het aartsbisdom Panama opgericht, dat sinds 1955 tevens zetel van de metropoliet van de kerkprovincie is. Van 1946 tot 1963 was de Nederlander Frans Beckmann CM aartsbisschop van Panama. De kerkprovincie omvat thans een aartsbisdom, vijf bisdommen en één vrije prelatuur.
Het merendeel van de protestanten (ca. 6% van de bevolking) is baptist. De oorspronkelijke Indianenbevolking is vrijwel niet tot het christendom bekeerd en hecht aan natuurreligies.
Bestuurlijke indeling.
Panama is opgedeeld in tien provincies ("provincia") en drie Indiaanse gemeenschappen ("comarca indígena").
De 10 Provincies
De 3 Comarca's
Politiek.
Panama is een republiek. Aan het hoofd van het land staat de president, die voor vijf jaar gekozen wordt. In juli 2019 werd Laurentino Cortizo in deze functie geïnstalleerd. Panama heeft een eenkamerparlement met 71 leden, die ook voor vijf jaar worden gekozen. Er bestaat stemplicht voor iedere persoon vanaf de leeftijd van 18 jaar, maar er staat geen boete op niet stemmen.
Economie.
Economie Panama omstreeks 1950.
Aan het einde van de jaren 40 van de twintigste eeuw was landbouw de belangrijkste economische activiteit. Slechts een klein deel van de vruchtbare grond werd gebruikt. De belangrijkste landbouwproducten waren bananen, rietsuiker, rijst, cassave, koffie en cacao. Gebrek aan goede transportmogelijkheden beperkte de houtkap in de uitgebreide bossen in het oosten van het land. Van de vezels van de Toquillapalm werden panamahoeden gemaakt. Er was 170 kilometer spoorweg, de Panamaspoorweg was de belangrijkste lijn en er was een klein smalspoornetwerk in Chiriquí. Verder waren er 1.500 kilometer verkeerswegen, niet veel voor een land ter grootte van de Benelux. Panama had geen eigen koopvaardijvloot, maar veel schepen voeren onder de Panamese vlag. De Panamese regering nam altijd deel aan internationale conferenties en stemde voor alle ontwerpconventies, maar ratificeerde deze nooit. Panama ontving circa US$ 430.000 per jaar uit hoofde van het Panamakanaal; in 1949 voeren bijna 4.800 schepen door het kanaal. De handelsbalans vertoonde een groot tekort, de export van goederen lag ver onder de import. Hierbij speelde wel een rol dat verkopen aan schepen die het Panamakanaal gebruikten niet tot de export van Panama werd gerekend en de bestedingen van het Amerikaanse personeel van het kanaal en militairen ook niet. Belangrijke exportproducten waren bananen, cacao en abaca.
Actuele situatie.
In 2018 werd het bruto binnenlands product (BBP) geschat op US$ 65,2 miljard (2008: US$ 42,4 miljard). Het BBP per hoofd van de bevolking was US$ 15.679 (2008: US$ 12.503), wordt dit bedrag gecorrigeerd voor koopkrachtverschillen dan lag het iets hoger dan US$ 25.000. De werkloosheid in 2018 werd geraamd op 6,4% (2008: 5,6%) van de beroepsbevolking. Een belangrijke bijdrage aan de overheidsinkomsten wordt geleverd door het Panamakanaal; de kanaalbeheerder ACP draagt een groot deel van de tolinkomsten af in de vorm van dividenden en belastingen.
De economie van het land draait grotendeels op de dienstensector. In 2017 had deze sector een aandeel van bijna 80% in het BBP. De primaire sector had een aandeel van slechts 2%, maar ongeveer een zesde van de beroepsbevolking was in de landbouw werkzaam.
De belangrijkste importproducten zijn petroleum, machinerieën, chemicaliën en geneesmiddelen. De belangrijkste importlanden waren in 2017 de Verenigde Staten (VS, 24%), de Volksrepubliek China (10%) en Mexico (5%). De belangrijkste exportpartners waren de VS (19%), Nederland (17%) en China (7%). Er werden vooral landbouwproducten, vis, hout en schroot uitgevoerd.
In 1968 zijn in Noord-Centraal-Panama bij de Petaquilla-rivier koper, goud, zilver en molybdeen ontdekt. De metalen zijn aangetroffen op zo’n 20 kilometer van de kust met de Caraïbische Zee. Het ligt in bergachtig terrein, bedekt met regenwoud en de regio heeft een vochtig en heet klimaat. Mede vanwege de gebrekkige infrastructuur heeft het tot 2009 geduurd alvorens met de aanleg van de mijn werd gestart. Het erts ligt relatief ondiep en kan door middel van dagbouw worden gewonnen. Het mijnbouwbedrijf Inmet Mining had 80% van de aandelen en de rest was in handen van het Zuid-Koreaanse bedrijf LS-Nikko Copper. Inmet werd in 2013 overgenomen door First Quantum, die met het project doorgaat. In november 2017 verhoogde First Quantum het belang naar 90% door LS-Nikko deels uit te kopen. De "Cobre Panama" mijn heeft een levensduur van zo’n 40 jaar en zal gemiddeld ongeveer 300.000 ton koper per jaar produceren. Het hele project vergt een investering van ruim US$ 7 miljard en de productie start in 2019. De exportopbrengst van het koper zal voor Panama een belangrijke extra bron in inkomsten worden naast die van het Panamakanaal.
Armoede.
Volgens het Ontwikkelingsprogramma van de Verenigde Naties leeft in Panama 37,3% van de bevolking onder de armoedegrens.

</doc>
<doc id="26644" url="https://nl.wikipedia.org/wiki?curid=26644" title="Juan-Carlos I">
Juan-Carlos I



</doc>
<doc id="26648" url="https://nl.wikipedia.org/wiki?curid=26648" title="Dwerg (mythisch wezen)">
Dwerg (mythisch wezen)

Dwergen zijn mythologische wezens die op verschillende plekken voorkomen.
Dwergen zijn kleiner dan mensen en worden vaak beschreven als dik. Ze hebben ook vaak lange baarden. Dwergen staan bekend om hun ambachtskunsten en zijn met name goede smeden. Dwergen wonen in het algemeen bij voorkeur ondergronds en zijn meesters in mijnbouw en metaalbewerking en vechten bij voorkeur met bijlen of strijdhamers.
Dwergen in de mythologie.
Dwergen spelen een belangrijke rol in de Germaanse en Noordse mythologie. Zo wordt bijvoorbeeld volgens het Oudnoordse gedicht Gylfaginning de hemel gedragen door vier dwergen, Norðri, Suðri, Austri en Vestri.
In de Noordse mythologie wordt Thors hamer Mjölnir vervaardigd door de dwergen Brokkr en Eitri.
In Alvíssmál wordt het verhaal over Alvis verteld.
Dwergen in fictie en fantasy.
In diverse fantasy-boeken, -films en -spellen komen dwergen als menselijk ras voor. J.R.R. Tolkien heeft het beeld van de dwergen in de fantasy sterk beïnvloed. Vele andere auteurs hebben zijn beschrijvingen van het uiterlijk en het karakter van de dwergen overgenomen, bijvoorbeeld Terry Pratchett.
Ook in sprookjes, zoals Sneeuwwitje en de zeven dwergen, komen dwergen voor.

</doc>
<doc id="26649" url="https://nl.wikipedia.org/wiki?curid=26649" title="Tovenaar">
Tovenaar



</doc>
<doc id="26650" url="https://nl.wikipedia.org/wiki?curid=26650" title="Sjah">
Sjah

Sjah (شاه) is een Perzisch woord dat "koning" betekent. Het woord is een verbastering van het Oudperzische 'xšāyaθiya', iemand die een 'xšaça(p)' (Grieks: σατράπης) of domein regeert en dus koning is. Al in het Achaemenidische Rijk was de eretitel van de sjah "koning der koningen", of "Sjahansjah" (in het Oudperzisch: "Xšāyathiya Xšāyathiyānām").
Het woord is terug te herkennen in het Nederlandse woord "schaak", van het schaakspel, dat naar de koning is genoemd. 
Het woord "sjah" komt veel in Perzische namen voor:
In de geschiedenis heeft Perzië/Iran tientallen sjahs gekend. Mohammad Reza Pahlavi was de laatst regerende sjah, tot de Iraanse Revolutie hem in 1979 verdreef en Iran een islamitische republiek werd.

</doc>
<doc id="26651" url="https://nl.wikipedia.org/wiki?curid=26651" title="Oudste mens">
Oudste mens

Het antropologische fenomeen oudste mens is in de geschiedenis van de mens prominent aanwezig. De vroegste vermeldingen van zeer oud geworden mensen dateren nog uit de oudheid.
Oude verhalen.
Hebreeuwse Bijbel.
Reeds in mythen en oude verhalen duiken vermeldingen van zeer oud geworden mensen op. Een voorbeeld is in het Bijbelverhaal van de oudvaders, Genesis 5, waarin leeftijden van meer dan 900 jaar worden genoemd, met als oudste Metusalem, die 969 jaar geworden zou zijn. Er is echter een theorie dat dit kan zijn gebaseerd op een vertaalfout in het verre verleden, waarbij 'maanden' als 'jaren' werden vertaald, of waarbij men in tienden van jaren telde. Maar in die gevallen zou Mahalalel (Genesis 5:15) respectievelijk 4 of 5 jaar oud zijn geweest toen hij zijn zoon Jered verwekte.
Na de zondvloed, zo vertelt de Hebreeuwse Bijbel, blijken de zeer hoge leeftijden geleidelijk af te nemen. Mozes zegt (in Psalm 90:10) dat in zijn dagen 80 jaar al heel oud is. Zelf zou hij 120 jaar worden (Deuteronomium 34:7). 
Geschiedenis.
Officieel erkend worden alleen leeftijden van personen van wie betrouwbare geboortegegevens bij de burgerlijke stand of een vergelijkbaar register zijn opgeslagen. Het is wel waarschijnlijk dat ook vóór de 20e eeuw zeer oude mensen voorkwamen. De lage gemiddelde leeftijd werd voornamelijk door een hoge sterfte onder zuigelingen en kinderen veroorzaakt, maar ook doordat vrouwen in het kraambed overleden. Had men eenmaal de volwassen leeftijd bereikt, dan was er kans op een zeer hoge leeftijd.
Een van de eerste beroemdheden die volgens de overlevering zeer oud geworden is, was Antonius van Egypte (Antonius-Abt, 251-356), die naar verluidt 105 jaar oud werd. De Griekse geschiedschrijver Hieronymus van Cardia (4e-3e eeuw v.Chr.) zou 104 jaar oud geworden zijn. Gilbert van Sempringham (1083-1189), een priester uit Engeland, die in 1202 heilig werd verklaard, zou 106 jaar oud zijn geworden.
Het eerste (nog) niet internationaal erkende leeftijdsrecord staat op naam van de Nederlander Thomas Peters (6 april 1745 - 26 maart 1857), die in Arnhem bijna 112 jaar oud werd. Een andere Nederlander, Geert Adriaans Boomgaard, geboren in Groningen op 21 september 1788 en aldaar overleden op 3 februari 1899 (dus ruim 110 jaar oud), geldt als de eerste officieel erkende 110-plusser ter wereld.
Dirk van Heughten (1644-1750) uit Asten zou 106 jaar oud zijn geworden.
Oud-politiemeester, diaken en schepen van Eindhoven Aelbert van de Ven, die in zijn woonplaats destijds bekend was, werd op 4 juli 1762 begraven op de plek waar nu de Catharinakerk ligt. Hij werd al gedurende zijn leven regelmatig in allerlei documenten uit die tijd vermeld, maar ook daarna nog in andere historische werken. De volgende tekst staat in het begraafboek, dat in het gemeentearchief van Eindhoven ligt, genoteerd: "Den 4 dito is begraven dhr. Aelbert van de Ven toen hij hondert 14 jaar out was".

</doc>
<doc id="26652" url="https://nl.wikipedia.org/wiki?curid=26652" title="Nigel Short">
Nigel Short

Nigel Short (Leigh, 1 juni 1965) is een Brits schaker. Hij wordt beschouwd als de sterkste Britse schaker van de 20ste eeuw.
Biografie.
Drie dagen voor zijn 12de verjaardag kwalificeerde Short zich voor het Britse kampioenschap van 1977, verreweg de jongste ooit. Twee jaar later, op 14-jarige leeftijd deelde hij de eerste plaats in dat kampioenschap. In 1979 werd hij meester. Hij deed viermaal mee aan het jeugdwereldkampioenschap, waarvan de eerste keer, in 1980 (tweede achter Garri Kasparov) de meest succesvolle was. In 1984 werd hij grootmeester, destijds de jongste ter wereld.
Short won verder het Britse kampioenschap in 1984, 1987 en 1998 en het Engelse kampioenschap in 1991. Hij werd kampioen van het Commonwealth in Mumbai in 2004. Hij heeft, al dan niet gedeeld, vele internationale toernooien gewonnen waaronder Genève 1979, the BBC Master Game (1981), OHRA-schaaktoernooi te Amsterdam (1982), Bakoe 1983, Esbjerg 1984, Wijk aan Zee (1986, 1987), Reykjavik (1987), het VSB-toernooi in Amsterdam (1988,1991,1992,1993), Hastings (1987/88, 1988/89), Pärnu (1996), Groningen (1996), Tallinn/Pärnu 1998, Dhaka United Insurance 1999, Pamplona (1999/00), Tan Chin Nam Cup, Peking 2000, Sigeman and Co. Malmö 2002, Gibraltar (2003, 2004), Boedapest 2003, Samba Cup en Skanderborg 2003.
Short leverde waarschijnlijk zijn beste toernooi-prestatie bij het VSB-toernooi in 1991 toen hij samen met Valeri Salov voor Kasparov en Anatoli Karpov eindigde.
Short heeft een belangrijke rol gespeeld in de geschiedenis van het wereldkampioenschap. In 1985 bereikte hij het kandidatentoernooi van Montpellier, maar speelde geen rol van betekenis, met 7 uit 15 eindigde hij als tiende. In de volgende cyclus bereikte hij de kandidatenmatches. Hij versloeg Gyula Sax met 3½-1½ maar verloor verrassend met 1½-3½ van Jon Speelman. Ook de volgende cyclus drong hij door tot de maches. In 1991 speelde hij weer tegen Speelman, de match eindigde in 4-4, maar Short won de tie-break met 1½-½. In de kwartfinale won hij van Boris Gelfand met 5-3 en zorgde daarna in 1992 voor een grote verrassing door Karpov met 6-4 te verslaan. In de finale stond hij tegenover Jan Timman. Deze match eindigde in een 7½-5½ overwinning waarmee Short uitdager werd van wereldkampioen Kasparov.
Nadat FIDE-voorzitter Florencio Campomanes de match, tegen de zin van de spelers, aan Manchester had toegewezen, braken Short en Kasparov met de FIDE en richtten hun eigen bond op: de PCA. Deze organiseerde in 1993 een match in Londen, waarbij Short geen partij bleek voor Kasparov (7½-12½). In 1994 begon de PCA een eigen cyclus, Short won daarin van Boris Gulko (4-4 en 2½-1½ in de tiebreak), maar werd vervolgens weggevaagd door Gata Kamsky (1½-5½). In 1997 bereikte hij in het FIDE knock-out wereldkampioenschap in Groningen de halve finale, waarin hij van Michael Adams verloor.
Short speelde mee in het Taiyuan Grandmaster tournament in 2004 in China en eindigde op de eerste plaats, Ni Hua werd tweede. In de kroongroep van het Essent-toernooi dat in oktober 2004 in Hoogeveen verspeeld werd, eindigde Short met 3 uit 6 op de tweede plaats. Winnaar werd Ivan Sokolov met 4½ uit 6.
De PCA is in 2006 teruggekeerd in de FIDE, waarvan Short tegenwoordig vice-voorzitter is.

</doc>
<doc id="26654" url="https://nl.wikipedia.org/wiki?curid=26654" title="Elf (Tolkien)">
Elf (Tolkien)

In de boeken van J.R.R. Tolkien zijn elfen, de "oudere kinderen" van Ilúvatar, op mensen gelijkende wezens die echter nooit zullen sterven door ouderdom maar wel als ze in de strijd vallen of verongelukken. Ze zijn in de meeste dingen veel bedrevener dan mensen, machtig en wijs. De elfen spreken overwegend Quenya en Sindarijns.
Ontwaken en reis naar Valinor.
Lange tijd voor de Zon ontstaan is zijn de elfen ontwaakt bij Cuiviénen, het Water van Ontwaken. Daar worden ze gevonden door Oromë, die hen naar Valinor, het land van de Valar in Aman wil voeren. Om de elfen te overtuigen worden drie ambassadeurs (Ingwë, Finwë en Elu Thingol) naar Valinor gebracht om te zien hoe mooi dat land is. Wanneer ze terug zijn bij Cuiviénen roepen ze hun volk op ook naar Valinor te gaan. Een gedeelte van de elfen geeft geen gehoor aan deze oproep. Daarom worden ze Avari, "Onwilligen" genoemd. De elfen reizen naar het Westen als drie groepen: de Vanyar, de "blonde elfen", geleid door Ingwë, de Hoge Koning van alle elfen, de Noldor, de "diepe elfen", geleid door Finwë, en de Teleri, de "zee-elfen", geleid door Elwë en zijn broer Olwë. De Vanyar en de Noldor worden zonder veel problemen naar Valinor geleid. Tol Eressëa, het Eenzame Eiland in het midden van de zee, wordt namelijk door Ulmo naar de kust van Midden-aarde gebracht. De Vanyar en de Noldor kunnen opstappen en worden op de kust van Valinor weer afgezet. Daar bouwen ze de stad Tirion op de groene heuvel Túna. De Teleri, die dan nog ver van zee leven, horen de oproep van Ulmo te laat en blijven in Midden-aarde. Een aantal van hen, de Nandor of "groene elfen", is bij het zien van de Nevelbergen al achtergebleven. Uiteindelijk zijn er nog vele andere Teleri die in Midden-aarde blijven: de Sindar of "grijze elfen", met als koning Elwë, die in het Sindarijns Elu Thingol, Koning Grijsmantel, wordt genoemd. De anderen, met Olwë als koning, worden net als de Vanyar en Noldor op Tol Eressëa naar Valinor verplaatst, maar in het zicht van de kust zet Ossë op verzoek van Ulmo het eiland vast. Een Era later leert hij de Teleri schepen bouwen om naar Valinor te varen. Daar bouwen ze Alqualondë, de Haven van de Zwanen, in de Baai van Eldamar.
Ballingschap van de Noldor.
Na de vernietiging van de Twee Bomen van Valinor en de roof van de Silmarillen keren de meeste Noldor terug naar Midden-aarde, na daartoe door Fëanor aangespoord te worden. Hun verblijf in Midden-aarde wordt Ballingschap genoemd omdat ze onder de Vloek van de Noldor vallen. Tijdens de Eerste Era strijden ze tegen Morgoth, maar uiteindelijk worden ze teruggedrongen tot het eiland Balar en een steunpunt aan de Mondingen van de Sirion. Vandaar vertrekt de Halfelf Eärendil naar Valinor om de Valar vergeving te vragen voor de Noldor en om de moeilijke omstandigheden van de elfen en mensen onder hun aandacht te brengen. Zijn verzoek wordt ingewilligd en de Valar, Maiar, de Vanyar en de Noldor in Aman trekken ten strijde tegen Morgoth en zijn legers in de Oorlog van Gramschap. De vijanden worden verpletterend verslagen en de elfen en mensen zijn voorgoed verlost van Morgoth zelf, hoewel zijn invloed blijft gelden en zijn aanhang niet uitgeroeid wordt. Aan het einde van de Eerste Era trekken de meeste elfen weg naar Valinor. Er blijven echter veel elfen in Midden-aarde. De belangrijkste van de achterblijvers zijn Círdan de Scheepsbouwmeester, Heer van de Grijze Havens, Celebrimbor, de zoon van Curufin, de zoon van Fëanor, Galadriel en Celeborn, Gil-galad en Elrond de zoon van Eärendil.
Derde Era.
In de Derde Era verblijven er geleidelijk aan minder elfen in Midden-aarde. Ze vermenigvuldigen zich niet snel en veel elfen varen over zee naar Aman. Tijdens de Oorlog om de Ring aan het einde van de Derde Era zijn er maar weinig elfen overgebleven. Galadriel en Celeborn regeren over Lothlórien, Elrond is heer van Imladris, Círdan bestuurt de Grijze Havens en Thranduil is koning over de boselfen in het Demsterwold. Het is mogelijk dat er ook buiten deze gebieden elfen wonen, maar ze zijn niet talrijk. Na de Derde Era worden Rivendel en Lothlórien verlaten en wordt Midden-aarde definitief het domein van de mensen.
Zie ook.
Lijst van rassen en soorten in Midden-aarde

</doc>
<doc id="26655" url="https://nl.wikipedia.org/wiki?curid=26655" title="Groot schisma">
Groot schisma



</doc>
<doc id="26657" url="https://nl.wikipedia.org/wiki?curid=26657" title="Atalanta">
Atalanta



</doc>
<doc id="26659" url="https://nl.wikipedia.org/wiki?curid=26659" title="Stephen Hawking">
Stephen Hawking

Stephen William Hawking (Oxford, 8 januari 1942 – Cambridge, 14 maart 2018) was een Brits natuurkundige, kosmoloog en wiskundige.
Levensloop.
Jeugd.
Hawking werd geboren op 8 januari 1942. Zijn ouders, Frank en Isobel Hawking, woonden in Londen, maar wegens de bombardementen op Londen tijdens de Tweede Wereldoorlog waren ze naar het veiligere Oxford verhuisd. 
Zijn vader was arts, gespecialiseerd in tropische geneeskunde en zijn moeder was secretaresse bij een medisch onderzoekinstituut.
Isobel Hawking keerde naar Londen terug toen Hawking twee weken oud was. In 1950 kreeg zijn vader een nieuwe baan bij het Nationaal Instituut voor Medisch Onderzoek in Mill Hill en verhuisde het hele gezin naar het dichterbij gelegen Saint Albans.
In 1952 ging Hawking eerst naar een meisjesschool die ook jongens toeliet, later naar een jongensschool. Zijn vader wilde dat hij naar de Westminster Public School ging die hoger stond aangeschreven, maar omdat hij tijdens zijn examens ziek werd, ging de overstap niet door. Op school had Hawking maar een paar vrienden. Hawking raakte al vroeg geïnteresseerd in de wis- en natuurkunde. Zijn vader drong erop aan dat hij, net als hijzelf, geneeskunde ging studeren, maar dit wilde Hawking niet. Als compromis werd scheikunde met wis- en natuurkunde gekozen.
Studie.
Toen Hawking 17 jaar oud was, deed hij het toelatingsexamen van de Universiteit van Oxford en ging natuurkunde studeren. Hij had veel talent op zijn interessegebieden en won in het tweede studiejaar de natuurkundeprijs van de universiteit. Toch kwam hij maar net door het examen heen en de verplichte 1000 studie-uren in het derde leerjaar haalde hij maar net. Hij kon alleen de theoretische vragen maken, maar bij het examen was ook feitelijke kennis nodig. Na een gesprek mocht hij toch verder studeren. Vanaf dat moment werd hij beschouwd als iemand die hard moest werken voor goede cijfers, maar wel steeds slaagde voor de examens.
Carrière.
In 1962 ging hij werken als doctoraatstudent onder Dennis Sciama op Trinity Hall aan de Universiteit van Cambridge. Na het behalen van zijn doctoraat in 1966 (op het proefschrift "Singularities and the geometry of space-time") werd hem op het Gonville and Caius College in Cambridge een onderzoeksbeurs aangeboden, eerst als onderzoeker en later als staflid. In 1973 verliet hij dat instituut en ging hij bij de faculteit van toegepaste wiskunde en theoretische natuurkunde werken. Een jaar later werd hij tot lid, "Fellow", van de Royal Society gekozen.
In 1974 volgde Hawking het Sherman Fairchild Distinguished Scholar program aan het Caltech in Pasadena (Californië). Ter verwelkoming werd de gehele campus rolstoeltoegankelijk gemaakt.
Vanaf dat jaar ging hij jaarlijks naar het Caltech en bleef daar soms wel een maand. De reizen werden verzorgd door zijn vriend Kip Thorne, die eveneens de algemene relativiteitstheorie van Einstein bestudeerde.
In 1977 werd hij hoogleraar gravitationele natuurkunde en in 1980 werd hij Lucasian hoogleraar in de wiskunde. Hiermee had hij dezelfde leerstoel die Newton eerst had. Op 30 september 2009 trad Hawking af uit deze functie, maar hij bleef wel op de universiteit van Cambridge werken.
Ziekte.
In 1962, tijdens zijn laatste dagen in Oxford, merkte Hawking dat hij steeds onhandiger werd, onduidelijker praatte, dat hij zomaar omviel en tegen dingen aanliep. Tijdens de kerst van 1962 merkten ook zijn ouders iets vreemds aan hem. Hawking lag begin 1963 twee weken in het ziekenhuis. De diagnose was amyotrofe laterale sclerose (ALS). Dit is een ongeneeslijke ziekte die de zenuwcellen aantast, totdat het lichaam helemaal is verlamd.
Men dacht dat hij door de ziekte zijn doctoraat niet zou halen, maar tegen alle verwachtingen in promoveerde hij toch. 
In 1970 kon hij nog lopen met een looprek, maar vanaf 1972 zat hij in een rolstoel. In 1975 was zijn spraak dusdanig achteruit gegaan dat er maar een paar mensen waren die hem nog verstonden en voor hem als tolk konden fungeren.
Hij en zijn vrouw moesten verhuizen naar een flat, omdat hij met zijn rolstoel geen trappen meer op kon. Tot 1979 kon zijn vrouw Jane hem alleen verzorgen, daarna werd het noodzakelijk een verpleegkundige in te huren.
In de zomer van 1985 liep Hawking tijdens een bezoek aan het CERN in Genève een levensbedreigende longontsteking op. Hij kwam op de intensive care terecht en moest met beademingsmachines in leven worden gehouden. Toen de artsen zijn echtgenote Jane aanraadden het beademingsapparaat uit te schakelen, omdat ze hem geen kans meer op overleven gaven, stelde zij voor een tracheotomie uit te voeren. 
De ingreep redde zijn leven, maar zijn door dysartrie reeds zwaar verzwakte stem ging nu definitief verloren. Voortaan kon Hawking alleen nog communiceren via zijn echtgenote, die de letters aanwees, terwijl Hawking als ze bij de goede letter was zijn wenkbrauwen optrok. Een normaal gesprek voeren of boeken schrijven was er niet meer bij.
Ongeveer een jaar later zag één van zijn begeleiders een documentaire op de BBC over een computerprogramma voor ernstig gehandicapten en zij spoorde de ontwikkelaar op. Hawking kreeg een bril met een sensor, die de beweging van zijn wang opving, zodat hij daarmee de cursor van de computer kon bedienen.
Walt Woltosz (de directeur van Words Plus, die hulpmiddelen had ontwikkeld voor zijn schoonmoeder, die ook aan ALS leed) stuurde hem het computerprogramma "Equalizer" waarmee hij woorden kon selecteren door zijn wang te bewegen. Ook stuurde hij een spraakcomputer waardoor Hawking weer een stem had, zij het een met een Amerikaans accent. Later werden de computer en het spraaksysteem in zijn rolstoel gebouwd, zodat hij geen laptop meer mee hoefde te dragen. Dit systeem had een aantal voordelen: zo kon hij veel tekst van tevoren maken en later, tijdens een conferentie, laten afspelen of meteen afdrukken.
Vanaf 2004 had Hawking 24 uur per dag verzorging nodig en werd hij professioneel verpleegd. Toch bleef hij nog steeds actief in de natuurkunde. Ultimo 2008 trok hij zich, naar verluidt, definitief uit zijn beroepsactiviteiten terug. In april 2009 werd Hawking opgenomen in het ziekenhuis met een infectie in zijn borststreek.
Hawking dacht dat zijn ziekte mogelijk te wijten was aan het gegeven dat hij voedingsstoffen niet goed opnam. Daarom voegde hij vitaminen- en mineralentabletten, zink, levertraan, foliumzuur, vitamine B, vitamine B12, vitamine C en vitamine E aan zijn dieet toe. Verder vermeed hij gluten, plantaardige olie en kant-en-klaarvoedsel. Bovendien onderging hij passieve fysiotherapie op de borstkas en passieve en actieve fysiotherapie op alle ledematen en spiergroepen.
Overlijden.
Hawkings gezondheid ging verder achteruit en hij zegde eind 2015 publieke optredens af. Hij trad hierna nog slechts sporadisch in de publiciteit, maar had nog wel enkele gastoptredens in de comedyshow "The Big Bang Theory". 
Stephen Hawking overleed thuis in het bijzijn van zijn familie in de vroege ochtend van 14 maart 2018. De uitvaartplechtigheid was op 31 maart in besloten kring in de Great St Mary's, de universiteitskerk in het centrum van Cambridge. De as van de wetenschapper werd bijgezet in de Westminster Abbey in Londen. Daarmee liggen zijn resten vlakbij die van Isaac Newton en Charles Darwin.
Werk.
Hawking is het bekendst vanwege zijn werk op het gebied van zwarte gaten en singulariteiten in de kosmologie. Een belangrijke ontdekking, gedaan samen met Roger Penrose, was dat een singulariteit op het moment van de oerknal in de algemene relativiteitstheorie onvermijdelijk was. Een tweede belangrijke ontdekking was de hawkingstraling, die wordt uitgezonden door zwarte gaten en deze kan doen "verdampen", een van de dingen die men daadwerkelijk hoopt te bewijzen door middel van de experimenten in de Large Hadron Collider. Ook ontwikkelde Hawking het begrip imaginaire tijd in de kosmologie. Met deze imaginaire tijd hoopte hij singulariteiten zoals bij de oerknal en in zwarte gaten te kunnen oplossen.
Hoewel hij daarvoor al bekend was, kreeg hij algemeen grote bekendheid na de uitgave van zijn boek "A Brief History of Time", in het Nederlands Het Heelal. Het werd een bestseller, waarin hij de stand van zaken in de kosmologie beschreef. Het werd geschreven met zijn spraakcomputer.
In 2003 nodigde Hawking Leonard Mlodinow uit om met hem "iets te gaan schrijven". Hawking had enige boeken gelezen van Mlodinow, die werkzaam was aan het Caltech. Het eerste boek werd "A Briefer History of Time" (in het Nederlands verschenen als "Een Korte Geschiedenis van de Tijd"), verschenen in 2005.
Vanaf augustus 2006 werkte Hawking, samen met zijn dochter Lucy, aan een drietal kinderboeken. Daarin wilde hij "denkbeelden en ideeën over relativiteit en kosmologie in de vorm van verhalen beschrijven". Het eerste boek heeft de titel "George's Secret Key to the Universe" en verscheen in september 2007 in de Verenigde Staten, Groot-Brittannië, Spanje, Italië en Duitsland. Dit boek is in 2008 in Nederland verschenen onder de titel "De geheime sleutel naar het heelal".
Het tweede boek, dat samen met Mlodinow werd geschreven was "The Grand Design: New Answers to the Ultimate Questions of Life" (in het Nederlands verschenen als "Het grote ontwerp"); begonnen in 2005, verschenen in 2010. Beide boeken, van de hand van Hawking en Mlodinow gezamenlijk, werden geschreven in afwisselend Cambridge en op het Caltech in Californië en middels communicatie via e-mail.
Postuum verscheen in het Journal of High Energy Physics een artikel dat Hawking schreef met Thomas Hertog: 'A smooth exit from eternal inflation?'.
Eerbewijzen.
Hij werd onderscheiden met een benoeming tot Commandeur in de Orde van het Britse Rijk in 1982 en in 1988 werd hij benoemd tot Lid in de Orde van de Eregezellen. Hij weigerde echter geridderd te worden - dus geen "sir" Stephen Hawking.
Hawking kreeg ook tientallen buitenlandse onderscheidingen, waaronder het lidmaatschap van de National Academy of Sciences in de Verenigde Staten. 
In 2006 kreeg hij de Copley Medal : de hoogste onderscheiding die de Royal Society of London uitreikt voor buitengewone prestaties op het gebied van wetenschappelijk onderzoek.
In augustus 2009 werd Hawking door de toenmalige president Obama als een van de zeer weinige niet-Amerikanen onderscheiden met de Presidential Medal of Freedom, de hoogste Amerikaanse onderscheiding voor burgers. In 2017 ontving Hawking een eredoctoraat van Imperial College London. 
Persoonlijk.
Hawking had twee jongere zussen en een geadopteerde broer. In het gezin van Frank en Isobel werd veel gelezen, zelfs tijdens de maaltijden. 
In 1962, toen Hawking nog maar kort in Cambridge woonde, kwam Robert Donovan wonen in hetzelfde studentenhuis. De kennismaking met deze student in de chemie resulteerde in een levenslange vriendschap.
Hawking was van 1965 tot 1995 getrouwd met Jane Wilde. Ze kregen drie kinderen: Robert (1967), Lucy (1970) en Timothy (1979). Later kreeg hij ook drie kleinkinderen.
Vanaf zijn tracheotomie, in 1985, had Hawking 24 uur per dag en zeven dagen per week verzorging nodig. Hij had vanaf dat moment geen enkel privé-moment meer. 
Hawkings vader overleed in 1986.
Een half jaar na de scheiding van Jane, in 1995, hertrouwde hij met Elaine Mason, zijn verpleegkundige en ex-vrouw van David Mason, die de eerste versie van Hawkings spraakcomputer ontwierp. Eind 2006 scheidde hij na elf jaar huwelijk ook van haar.
Hawkings moeder overleed in 2013.
Enige jaren daarvoor was Diana Finn één van zijn verzorgsters. Hawking en zij deelden de voorkeur voor dezelfde klassieke schrijvers (o.a. Charles Dickens en Lev Tolstoj), en voor dezelfde muziek. Zij las hem urenlang voor en speelde vaak voor hem op de piano, die hij voor haar had aangeschaft.
In 2013 vroeg hij haar ten huwelijk, maar zag daar later van af aangezien zijn kinderen haar niet mochten. Diana was niet op de begrafenisplechtigheid van Hawking, aangezien zij niet op de gastenlijst stond. Zij kon hem toch nog de laatste eer bewijzen doordat een vriend van Hawking haar, na de plechtigheid, nog de kerk in wist te loodsen. Ook was zij niet bij de bijzetting van de stoffelijke resten in de Westminster Abbey, omdat zij daar ook niet op de gastenlijst stond.
Boeken.
Samen met zijn dochter:

</doc>
<doc id="26660" url="https://nl.wikipedia.org/wiki?curid=26660" title="Atheisme">
Atheisme



</doc>
<doc id="26663" url="https://nl.wikipedia.org/wiki?curid=26663" title="Adolf Anderssen">
Adolf Anderssen

Karl Ernst "Adolf" Anderssen (Breslau, 6 juli 1818 — 13 maart 1879) was een Duits schaker. Hij wordt algemeen beschouwd als de sterkste schaker ter wereld in de periode van 1851 tot 1866. Deze dominantie werd alleen onderbroken door de meteorische opmars van Paul Morphy die in 1857 naar Europa kwam en toen de sterkste tegenstanders, inclusief Anderssen, overtuigend versloeg.
Anderssen was professor Wiskunde aan de Universiteit van Breslau. Hij is nooit getrouwd geweest en woonde in met zijn moeder en zijn zus. Hij overleed in 1879 als gevolg van een hartaanval.
Schaakcarrière.
Anderssen leerde schaken van zijn vader toen hij negen jaar oud was. Hij doceerde wiskunde aan een middelbare school in Breslau en kwam daardoor tijd te kort om serieus te schaken. In 1842 publiceerde hij een verzameling schaakproblemen en in 1846 kwam hij in de redactie van de Schachzeitung.
Na 1848 gooide hij echter het roer om en ontplooide hij zich tot een sterke schaker. In 1851 won hij een sterk bezet toernooi in Londen, dat als officieus wereldkampioenschap schaken beschouwd kan worden. In 1858 verloor hij de "titel" aan Paul Morphy maar in 1862 werd hij voor de tweede keer wereldkampioen.
In 1861 speelde hij de eerste partij met tijdslimiet - een zandloper moest voorkomen dat er te lang werd nagedacht. In 1866 moest hij echter na een nipte nederlaag voor Wilhelm Steinitz wijken.
Bezoek aan Nederland in 1861.
In 1861 deed Anderssen Nederland aan. Na verwelkomd te zijn door de president van de Rotterdamse schaakvereniging Vermaak door Oefening, speelde hij zijn eerste partij tegen Christiaan Messemaker. Een andere bekende Nederlandse schakers tegen wie hij speelde was onder meer Charles Dupré. Anderssen speelde ook tegen Maarten van 't Kruijs en was met name van hem erg onder de indruk: Van 't Kruijs zou tot de tien beste spelers behoren die Anderssen ooit ontmoet had.
Nalatenschap.
Twee van de partijen die Anderssen speelde werden zo mooi gevonden dat ze bijnamen kregen: de Onsterfelijke partij tegen Lionel Kieseritzky in 1851 en de Immer grüne (immer groene') tegen Jean Dufresne in 1852.
Anderssen heeft vele varianten op zijn naam staan, onder meer de Anderssen-variant van het Italiaans:1.e4 e5 2.Pf3 Pc6 3.Lc4 Lc5 4.c3 Pf6 5.d4 ed 6.e5 d5 7.Lb5 Pe4 8.cd Lb4

</doc>
<doc id="26664" url="https://nl.wikipedia.org/wiki?curid=26664" title="Jan Bos (schaatser)">
Jan Bos (schaatser)

Jan Bos (Hierden, 29 maart 1975) is een voormalig Nederlands langebaanschaatser en baanwielrenner en assistent-coach bij Team Verweij. Hoewel Bos zelf liever allrounder was geworden, ontwikkelde hij zich vooral tot sprinter en reed goed op de korte afstanden 500, 1000 en 1500 meter. In 1998 werd hij de eerste Nederlandse wereldkampioen sprint.
Biografie.
Schaatscarrière.
Bos kan beschouwd worden als een schoolvoorbeeld van "hoe men hoort te schaatsen". Als geen ander weet hij zijn kracht om te zetten in voorwaartse beweging op het ijs. Met zijn toenmalige coach Peter Mueller werkte hij aan zijn vorm en in 1998, het jaar waarin hij wereldkampioen sprint werd, stapte hij over op een ander type klapschaats.
In december 2005 wint hij op het NK Afstanden 2006 verrassend zowel de 500, 1000 als 1500 meter. Op deze manier kwalificeert hij zich voor die drie afstanden voor de Olympische Winterspelen 2006. Tijdens de Openingsceremonie droeg hij de Nederlandse vlag.
Zijn broer Theo Bos is vijfvoudig wereldkampioen baanwielrennen. Jan Bos is ook een uitstekend wielrenner. Samen met zijn broer Theo en Teun Mulder haalde hij in 2003 een vijfde plaats op het WK teamsprint en een jaar later deed hij mee aan de Olympische Spelen in Athene.
In januari 2006 wint Bos brons op het WK Sprint in Heerenveen.
In 2008, tien jaar na het wereldkampioenschap gewonnen te hebben, staat hij na twee afstanden op de tweede plek in het tussenklassement achter Jeremy Wotherspoon. Tijdens de derde afstand rijdt hij in Thialf tegen Wotherspoon, maar valt hij net na de eerste bocht.
Na het seizoen 2007-2008 stopt Telfort met de sponsoring van de schaatsploeg waar Bos deel van uitmaakt. Hij stapt over naar de nieuwe schaatsploeg Hofmeier die wordt getraind door Ron Neymann en Jan van Veen.
In zijn laatste seizoen, 2010-2011, wordt de 35-jarige Bos gesponsord door Bureau B+O Architecten uit Meppel. Samen met de Italiaanse ploeg van Gianni Romme werkt hij zijn trainingen af. Op de Nederlandse kampioenschappen wint Bos brons op de 1000 meter en plaatst zich voor de wereldbekerwedstrijden. Bij de wereldbekerwedstrijd in Obihiro op 12 december wordt hij verrassend derde in 1.10,17. Het is zijn eerste podiumplek in bijna twee jaar. Toen is hij in Erfurt ook als derde geëindigd op de kilometer.
Na het seizoen 2010-2011 kondigde Bos aan te stoppen met schaatsen.
In 2012 heeft Bos in samenwerking met het Human Power Team Delft &amp; Amsterdam een poging gedaan om de snelste fietser ter wereld te worden tijdens de World Human Powered Speed Challenge 2012 in Battle Mountain, Nevada. Hiervoor moest hij het wereldrecord van 133 km/h, dat toen op naam stond van de Canadees Sam Whittingham, verbreken in de gestroomlijnde ligfiets die speciaal voor deze wedstrijd door studenten van de TU Delft en de VU Amsterdam ontwikkeld was. Hij haalde uiteindelijk een snelheid van 126,5 km/h, waarmee het record niet was verbroken. Één jaar later zou zijn teamgenoot Sebastiaan Bowier dat wel doen. 
Schaatscoach.
In seizoen 2013/2014 assisteerde Bos coach Wim den Elsen bij de Schaatsacademie in Inzell. In de zomer van 2014 gaat hij met Marianne Timmer naar Minsk in Wit-Rusland om de schaatsers aldaar te helpen bij een betere structuur.
Voor seizoen 2020/2021 werd hij assistent-trainer naast coach Kosta Poltavets van "Team Verweij" met onder meer Koen Verweij en Jutta Leerdam. Bos en Poltavets werkten eerder samen in "SpaarSelect" in 2001 toen Leen Pfrommer na aanhoudende conflicten met Bos werd ontslagen. Sinds 2022/2023 is hij coach van sprinter Ning Zhongyan. In Stavanger liep Bos nog als toeschouwer in de schaatshal, omdat een accreditatie niet meer geregeld kon worden.

</doc>
<doc id="26665" url="https://nl.wikipedia.org/wiki?curid=26665" title="Onsterfelijke partij">
Onsterfelijke partij

De onsterfelijke partij is de schaakpartij die gespeeld werd tussen Adolf Anderssen en Lionel Kieseritzky te Londen op 21 juni 1851. De partij wordt beschouwd als een van de mooiste ooit gespeeld. Het betreft een onofficiële partij die gespeeld werd tijdens de vrije uren van het beroemde internationale toernooi. Het zettenverloop was als volgt:
Adolf Anderssen – Lionel Kieseritzky, Londen, 1851
opening: lopergambiet
Eco-code C 33
1.e4 e5 2.f4 exf4 3.Lc4 Dh4+ 4.Kf1 b5 5.Lxb5 Pf6 6.Pf3 Dh6 7.d3 Ph5 8.Ph4 Dg5 9.Pf5 c6 10.g4 Pf6 11.Tg1 cxb5 12.h4 Dg6 13.h5 Dg5 14.Df3 Pg8 15.Lxf4 Df6 16.Pc3 Lc5 17.Pd5 Dxb2 18.Ld6 Lxg1 19.e5 Dxa1+ 20.Ke2 Pa6 21.Pxg7+ Kd8 22.Df6+ Pxf6 23.Le7++ Zie het diagram. 1-0
Het verschil in materiële sterkte is opvallend. De verliezer heeft alleen drie pionnen verloren. Anderssen mist de drie zware stukken, een loper en twee pionnen.
In populaire cultuur.
De partij vormde de basis van een scène in de sciencefictionfilm Blade Runner (1982).

</doc>
<doc id="26667" url="https://nl.wikipedia.org/wiki?curid=26667" title="Beek">
Beek

Personen.
"Zie Beek (achternaam) voor een lijst met personen die "Beek" als achternaam hebben."

</doc>
<doc id="26668" url="https://nl.wikipedia.org/wiki?curid=26668" title="Micrometer (eenheid)">
Micrometer (eenheid)

Een micrometer is een lengtemaat uit het SI-stelsel. De maat heeft het symbool μm. Een micrometer is gelijk aan 10−6 meter, oftewel 0,000 001 meter, een miljoenste deel van een meter, of een duizendste deel van een millimeter, oftewel 0,001 mm.
Geschiedenis.
Oorspronkelijk was de benaming "millimillimeter" (mmm). De mmm werd in 1845 ingevoerd door de Nederlandse bioloog en geoloog Pieter Harting die een lengtemaat nodig had voor metingen aan zijn microscopische studieobjecten. De mmm werd later omgedoopt tot "micron" (symbool μ), vaak ook uitgesproken als "mu". 
De benamingen "micron" en "mu" zijn niet in overeenstemming met de principes van het metrische stelsel. Dat stelsel schrijft immers voor dat de eenheid van lengte de "meter" is, eventueel met een voorvoegsel zoals "kilo" of "milli". Door de vorming van het SI-voorvoegsel "micro", met symbool μ, werd de micron in het SI de micrometer, μm.
De benamingen "mu" en "micron" worden nog steeds gebruikt, maar zijn sinds 1967 geen toegelaten eenheid meer binnen het SI.
Grootte.
Een micrometer is ongeveer:

</doc>
<doc id="26669" url="https://nl.wikipedia.org/wiki?curid=26669" title="Code (representatie van gegevens)">
Code (representatie van gegevens)

Een code in de ruimste zin is een aanduiding die voor iets anders staat, een symbool, een verzameling symbolen, een beweging, etc. Codes worden gebruikt om te communiceren: het is eenvoudiger het woord 'tafel' te zeggen dan naar een tafel te wijzen. Alle talen zijn dus eigenlijk codes. Communiceert men met iemand die de code niet kent - dus iemand die een andere taal spreekt - dan moet men wel naar de tafel wijzen.
De vertaalslag van de werkelijkheid, of van de ene code naar de andere toe heet 'codering'; de omgekeerde bewerking 'decodering'.
Codering in stappen.
In de praktijk wordt het woord 'code' niet gebruikt voor de gesproken taal en de geschreven tekst, maar ze zijn in feite wel degelijk codes. Al deze codes hebben gemeen dat kennis van de code noodzakelijk is: een mondeling gesprek is niet mogelijk tussen personen die de taal niet kennen, een geschreven tekst is voor analfabeten onleesbaar. Voor tekencoderingen is het niet nodig dat de gebruiker de code kent, maar geldt nog steeds de eis dat de gebruikte computer de code van en naar geschreven tekst moet kunnen omzetten.
Machinale codering.
De codering en decodering kan ook machinaal geschieden. Zo kan een gesproken tekst met een microfoon gecodeerd worden naar elektrische trillingen en met een luidspreker weer gedecodeerd worden. Deze elektrische trillingen zijn geschikt voor verzending per telefoon of radio en kunnen verder gecodeerd worden naar magnetisme op een recorderband of putjes in een cd.
Soms is er geen sprake van een overeengekomen code: een microfoon genereert trillingen die direct overeenkomen met het gesproken geluid, deze kunnen als analoog signaal worden opgeslagen en/of doorgegeven.
Codering en menselijk geheugen.
Informatie of kennis van de buitenwereld wordt in een bepaalde vorm of code in netwerken van zenuwcellen in de hersenen opgeslagen. Hoe dergelijke neurale codes of representaties worden gevormd, is een onderwerp van de cognitieve psychologie en neurobiologie.
Bijzondere coderingen.
In het dagelijks leven is het gebruik van code gebruikelijk voor "bijzondere" coderingen, anders dan normale gesproken of geschreven taal. Codes worden dan vooral om drie redenen gebruikt:
Vaak treden ook combinaties hiervan op.
Volwassenen spreken soms een vreemde taal om te verhinderen dat de kinderen meeluisteren.
In feite wordt dan een gewone taal gebruikt voor encryptie.
Hetzelfde gebeurde in de Tweede Wereldoorlog tussen Japan en de Verenigde Staten: de Amerikanen gebruikten Indianen die in hun eigen taal communiceerden, wat voor de Japanners onbegrijpelijk was.
Spreekt men van een 'bericht in code' of een 'gecodeerd bericht', dan bedoelt men meestal dat er encryptie is gebruikt.
Scheidingsteken.
Sommige codes hebben een scheidingsteken nodig om de codewoorden van elkaar te scheiden. Een scheidingsteken is bijvoorbeeld nodig bij een opsomming van getallen van verschillende lengtes, omdat anders niet uitgemaakt kan worden waar het ene getal ophoudt en het volgende begint. Zo kan 123 bijvoorbeeld één getal zijn of de getallen 1 en 23 betekenen. Ook bij morse is een scheidingsteken nodig; daarvoor wordt een letterspatie gebruikt, dat is een pauze zonder signaal. Als in een string een bepaald rijtje symbolen of bitwaarden gebruikt wordt als scheidingsteken, mag dat rijtje niet kunnen vóórkomen in een code.
Een scheidingsteken is niet nodig bij codewoorden van gelijke lengte. Een scheidingsteken is ook niet nodig bij prefixcodering.

</doc>
<doc id="26671" url="https://nl.wikipedia.org/wiki?curid=26671" title="Blitzschaak">
Blitzschaak



</doc>
<doc id="26672" url="https://nl.wikipedia.org/wiki?curid=26672" title="Bulletschaak">
Bulletschaak



</doc>
<doc id="26673" url="https://nl.wikipedia.org/wiki?curid=26673" title="Rapidschaak">
Rapidschaak

Het rapidschaak is een variant van schaken waarbij beide spelers tussen de 15 en 60 minuten bedenktijd hebben. Als met toegevoegde tijd per zet wordt gespeeld (zoals bij gebruik van de fischerklok) dan mag de toegekende tijd plus 60 maal de toegevoegde tijd minimaal 15 minuten en maximaal 60 minuten bedragen.
De spelers hoeven hun zetten niet te noteren.
Indien er voldoende arbiters zijn, bijvoorbeeld één per drie partijen, dan gelden verder de gewone regels. Indien er minder zijn, dan gelden er een aantal afwijkende regels. De belangrijkste zijn:

</doc>
<doc id="26674" url="https://nl.wikipedia.org/wiki?curid=26674" title="Snelschaak">
Snelschaak

Snelschaak (ook wel bulletschaak of blitzschaak genoemd) is een vorm van schaken waarbij beide spelers minder dan 15 minuten bedenktijd hebben. Als er met een toegevoegde tijd wordt gespeeld (zoals bij gebruik van de fischerklok), dient de toegekende tijd plus zestigmaal de toegevoegde tijd minder te zijn dan vijftien minuten.
Bij snelschaak gelden dezelfde regels als bij rapidschaak, met twee uitzonderingen:
Het komt regelmatig voor dat, zeker in de zeer korte partijen, een onreglementaire zet onopgemerkt blijft. Men gaat bijvoorbeeld door het schaak heen. Als de tegenstander een zet doet, zonder de onreglementaire zet gemeld te hebben, gaat de partij gewoon verder. Het kan zelfs voorkomen dat beide partijen schaak staan. Men komt dan overeen wat de uitslag zal zijn: wit wint, zwart wint of het is remise. Er zijn vele variaties op de regels van snelschaak. Vaak worden de van toepassing zijnde regels dan ook vooraf opgesomd door de wedstrijdleider.
Aangezien snelschaken weinig tijd over laat om diep na te denken komt het op training en ervaring aan en komen sterkteverschillen doorgaans sterker tot uitdrukking. Het niveau van een snelschaakpartij is in het algemeen beduidend lager dan dat van een normale partij. Meestal geldt de regel: Wie de minste blunders maakt wint.
Bulletschaak of blitzschaak is een vorm van snelschaken waarbij per speler slechts één minuut of soms twee minuten bedenktijd beschikbaar is voor de gehele partij. Het kan worden gezien als een extreme vorm van snelschaken.
Bij armageddon heeft elke partij een winnaar, omdat een remise geteld wordt als een overwinning van zwart. Ter compensatie heeft wit meer tijd op de klok, bijvoorbeeld 6 minuten voor wit en 5 minuten voor zwart.

</doc>
