<doc id="35336" url="https://nl.wikipedia.org/wiki?curid=35336" title="Studentenvereniging">
Studentenvereniging

Een studentenvereniging is een type studentenorganisatie, waarbij de leden student zijn of zijn geweest. Een studentenvereniging heeft een bepaalde activiteit tot doel: meestal het bevorderen van contacten tussen studenten onderling en tussen studenten en oud-studenten, wat met name het geval is bij studentengezelligheidsverenigingen. Daarnaast zijn er ook studentensportverenigingen en studentenverenigingen die rond een inhoudelijk thema of principe werken, zoals een politieke ideologie, een filosofisch beginsel, internationale betrekkingen of een religieuze overtuiging.
Daarnaast zijn er nog studieverenigingen en studiestichtingen die zich op één of meerdere studies richten en daarbij, naast het sociale aspect, diensten verleent die relevant zijn voor de studie, zoals lezingen, stages en studiereizen. Een studentenvereniging is niet hetzelfde als een studentenclub: een club is exclusiever dan een vereniging en daarom meestal ook veel kleiner. Bij een studentenclub moet men gevraagd worden, terwijl bij de meeste studentenverenigingen dit niet het geval is.
De studentenvereniging in Nederland.
Tot 1725 was het in Nederland gebruikelijk dat studenten zich aansloten bij organisaties van studenten uit dezelfde streek. Deze werden nationes genoemd. Universiteiten stonden overigens altijd negatief tegenover de nationes. Met name de voortdurende vechtpartijen, waarbij leden het gebruik van wapens niet schuwden, was aanleiding tot het regelmatig verbieden van dit soort verenigingen door de universiteitsbesturen.
Na de Franse tijd worden de corpora opgericht, waarvan het eerste wordt opgericht op 4 februari 1815, het Groninger Studenten Corps Vindicat atque Polit. Deze corpora zijn ontstaan uit de Groensenaten die in alle academiesteden voorkwamen. Binnen de corpora zie je vandaag de dag nog nazaten van de nationes, de zogenaamde streekgenootschappen of bittergenootschappen. Rond de Belgische afscheiding (1830-1839) vond men binnen de corpora dat Nederland ook door de studenten verdedigd moest worden, zoals eerder in de geschiedenis ook al was gebeurd. De studentenweerbaarheidsverenigingen werden daartoe binnen de corpora opgericht. Ook deze weerbaarheidsverenigingen bestaan nog. Het verhaal gaat dat ze slechts één keer in een oorlog "meevochten" (de Belgische afscheiding), waarbij de enige dode een jongen was die in zijn dronkenschap uit een boom viel tijdens de Tiendaagse Veldtocht. Van werkelijke betrokkenheid kwam het niet, want vlak daarna moest het Nederlandse leger zich onder Franse druk terugtrekken.
Tot het eind van de 19e eeuw waren de studentencorpora de enige verenigingen. Al in de jaren zeventig en tachtig van de 19e eeuw daalde het percentage studenten met een hoge afkomst, en bleken de hoge kosten van lidmaatschap bij een van de Corpora voor een groeiend aantal studenten niet op te brengen. Hierdoor ontstonden de Bonden, met als eerste (nog bekende) de "Utrechtsche Studenten Bond" in 1884, gevolgd door de Amsterdamsche Studenten Bond in 1885. Deze bonden kenden voor het eerst een gelijkwaardigheid der leden, gemakkelijke toetreding (geen ontgroening) en lage financiële lasten. De meeste Bonden overleefden het echter niet, en verdwenen weer na enige tijd, de Utrechtsche Studenten Bond fuseerde al in 1885 met het USC. De enige bond die tot op de dag van vandaag bestaat is de Delftsche Studenten Bond. Vanaf 1886 ontstonden er in verschillende steden ook studentenverenigingen met een religieuze grondslag, met name rooms-katholieke en gereformeerde verenigingen, die zich elk in een eigen Unie verenigden, respectievelijk het latere Aller Heiligen Convent (AHC) en de Unie der Societas Studiosorum Reformatorum (SSR). De Bonden die wel levensvatbaar bleken werden opgevolgd door de Unitates en verenigden zich eveneens, een verband dat later uit zal groeien tot de Federatie van Unitates en Bonden (FUB).
Na de Tweede Wereldoorlog steeg het aantal studenten en daarmee het aantal leden nog verder, waardoor het fenomeen jaarclub zijn opgang maakte. De verenigingen werden namelijk zo groot dat er behoefte kwam aan een vaste vriendenkring van 10-20 personen. In de loop der tijden is de jaarclubstructuur de pijler onder veel grotere verenigingen geworden, hoewel een aantal verenigingen ervoor heeft gekozen een dispuutstructuur te gebruiken.
De jaren 60 en 70 van de 20e eeuw brachten grote veranderingen. Ontgroeningen raakten uit de tijd, net als de verschillende andere gewoonten en gebruiken. Het studentenleven binnen de verenigingen werd als een "elitair gebeuren" gezien, dat volledig uit de tijd was. Er ontstonden kleine groeperingen die zich van de grote vereniging afscheidden, omdat ze zich niet meer in de oude verenigingen thuisvoelden. Binnen de reeds bestaande verenigingen ontstond er discussie over het zijn van een vereniging waar slechts studenten van lid mochten worden. Een deel van de verenigingen besloot zich dan ook om te zetten naar open jongerenverenigingen. Binnen de grote verenigingen van het AHC en de SSR ontstonden er discussies over de religieuze grondslag, wat bij een groot aantal van de verenigingen leidde tot een grondslagwijziging waarbij het geloof meer en meer naar de achtergrond gedrongen werd. De corpora werden door deze ontwikkelingen geconfronteerd met een dalend ledental. Een van de directe gevolgen was het fuseren van een aantal ongemengde corpora, hoewel Utrecht vandaag de dag nog steeds een ongemengd corps kent.
In de jaren 80 en jaren 90 van de 20e eeuw kwam er een ommekeer in deze ontwikkeling. Het aantal leden nam bij de studentenverenigingen weer toe, en een aantal verenigingen die een open vereniging waren geworden werden weer een vereniging alleen voor studenten. Mores werden in ere hersteld, jasje-dasje kwam weer in zwang en ook ontgroeningen werden weer ingesteld.
In Nederland is nog steeds een groot aantal studentengezelligheidsverenigingen te vinden, die in een aantal groepen onder te brengen zijn:
Vetes tussen verenigingen zijn bekend onder studenten. De corpora en linksere verenigingen mogen zich graag tegen elkaar afzetten. Daarnaast zijn het corps en het AHC in vrijwel iedere stad elkaars concurrenten. Vroeger vochten nationes hun geschillen op straat uit, waarbij het gebruik van straatstenen, sabels en degens niet geschuwd werd. Nu worden geschillen op een ludiekere manier uitgevochten, door bijvoorbeeld elkaars vlaggen te stelen, of "in te vechten". Hierbij vinden ook incidenten plaats die de krant halen, zoals de actie van SSN Roland eind jaren 50 waarbij leden een inval deden in de sociëteit van RKSV Albertus Magnus en daar gestolen vaandels met behulp van traangas terugnamen. Dit werd overigens wel beschouwd als een overschrijding van het toelaatbare.
De studentenvereniging in Vlaanderen.
In Vlaanderen is de typische naam van de gezelligheidsverenigingen voor studenten studentenclub. Dit zijn kleine of middelgrote verenigingen van studenten die zich groeperen met het primaire of uitsluitende oogmerk sociale activiteiten te ontplooien. Er bestaat een veelvoud aan studentenclubs en er bestaan grote verschillen tussen de clubs in de studentensteden onderling. De oudste studentenclubs groeperen zich naar regionale herkomst van de leden en zijn streekgebonden. De jongere studentenclubs groeperen zich op toevallige wijze, of op basis van sociale herkomst van de leden.
Er bestaat een verschil tussen de studentenverenigingen aan de grote universiteitssteden, en de studentenverenigingen aan de kleinere hogescholen en instellingen van hoger onderwijs. Studentenverenigingen zijn soms gemengd, soms exclusief toegankelijk voor mannelijke of vrouwelijke studenten.
Studentenverenigingen hanteren diverse studententradities. In Vlaanderen zijn er twee grote breuklijnen in de verschillende studententradities. Enerzijds is dit de tegenstelling tussen tradities die binnen een katholiek milieu zijn ontstaan, bijvoorbeeld de Katholieke Universiteit Leuven, en tradities die binnen een vrijzinnig milieu zijn ontstaan, bijvoorbeeld de Vrije Universiteit Brussel. Anderzijds is dit de tegenstelling tussen tradities die binnen een typisch Vlaams-Nederlandstalig kader zijn ontstaan, en de tradities die in een unitair-Belgisch-Franstalig kader zijn ontwikkeld. Het dragen van witte jassen bijvoorbeeld behoort typisch tot de vrijzinnige studententraditie, evenals het gebruik van de crapuleuze, een studentenpet met een zeer lange klep. Het dragen van een 'calotte' of 'toque', een astrakan muts naar model van de Pauselijke Zoeaven is een typisch katholieke traditie. Deze traditie is tegelijkertijd een feitelijke unitair-Belgische-Franstalige traditie, omdat katholieke Vlamingen sedert jaar en dag een studentenpet naar Duits model dragen.
Naast de studentenvereniging bestaat de faculteitskring. Dit zijn middelgrote tot grote verenigingen van studenten die zich groeperen met meervoudig oogmerk. Het ontplooien van sociale activiteiten is er een van. Maar het behulpzaam zijn in de studie, door het behartigen van studentenbelangen en het leveren van cursussen is een ander oogmerk. Een faculteitskring kenmerkt zich hierdoor dat ze altijd studenten groepeert uit dezelfde studierichting of faculteit van dezelfde grotere universiteit, of van dezelfde kleinere hogeschool of instelling van hoger onderwijs. Faculteitskringen zijn altijd gemengd. Deze verenigingen zijn desondanks niet aan te merken als wat in Nederland onder studievereniging bekendstaat, aangezien het studieaspect meestal bijkomstig is.
Een vereniging voor Nederlandse studenten in België is Hollandia Lovaniensis. Deze bevindt zich in de universiteitsstad Leuven. Het is een van de oudste verenigingen (oprichting 1886) en zeer traditioneel.
Vlaamse (katholieke) traditie.
De van oorsprong katholieke traditie, die de codex van KVHV hanteert, komt naast de liberale traditie het meest voor in Vlaanderen. Het historisch voorbeeld van deze verenigingen zijn de Duitse Studentenverbindung, met KVHV en K.A.V. Lovania Leuven als pioniers, hoewel er een aantal lichte mutaties in Vlaanderen ingang hebben gevonden.
Pet en lint.
In Ons Leven, 20e jaargang, nummer 13, wordt de invoering van een eigen Vlaamse Verbondspet, in tegenstelling tot de algemeen Belgische "crapuleuze" of de katholiek Belgische "toque" omschreven als de eerste "heuse Vlaamsche pet". Edmond de Goeyse relativeert dit en stelt in zijn bijdrage "Studentenpetten en ruzies erom te Leuven" aan het boek "O vrij studentenheerlijkheid - Historisch-studentikoze schetsen" dat deze pet wel een eigen pet was voor de Vlaamse studenten, maar dat oorsprong en wezen Duits zijn. Ze werd gewoon integraal overgenomen uit de algemeen Duitse studententradities.
Het was Jef van den Eynde die de grote gangmaker was van de eerste eigen Vlaamse studentenpet. Hij vond steun bij bevriende commilitones, zoals Alfons de Groeve, Juul Spincemaille, Filip van Isacker, Hubert Verwilgen en professor Lodewijk Scharpé. Allen deelden zij zijn bekommernis het studentenleven te Leuven op te voeren tot een hoog cultureel peil en te veredelen.
Van den Eynde baseerde zich concreet op twee voorbeelden die aanwezig waren te Leuven. enerzijds was dit het toen veel gespeelde romantische toneelstuk "Alt-Heidelberg" van Wilhelm Meyer-Förster. Anderzijds was dit de "Katholische Academische Verbindung Lovania zu Löwen".
Alt-Heidelberg was een uitermate kleurrijk en populair toneelstuk. Een verslag in Ons Leven, 19e jaargang, nummer 8-9 stelt overtuigend: "Vooral sedert de opvoering van Oud-Heidelberg houden wij aan gebruiken en voorwerpen die den student eigen zijn en hem later zijn studentenleven zullen herinneren. Die pracht van kleuren, die bonte wemeling van petten en driebanden wierpen als een gefonkel van lentezon in onze feesten van het Vlaams Verbond." Jef van den Eynde was zelf lid van "Lovania Löwen" en kwam daar rechtstreeks in aanraking met de Duitse studententradities in het algemeen, en de katholieke variant daarvan in het bijzonder. Deze variant was bijzonder sterk aanwezig, daar "Lovania" een dochter was van de oudste katholieke studentenvereniging van Duitsland, "Bavaria Bonn", een vereniging die tot op heden een bijzonder hoge graad van zelfbewustzijn heeft.
Een kleine ronde pet uit laken met een kort lederen klepje werd gekozen in 1907 als Vlaamse standaard. Deze werden besteld bij de "Studentenutensilien und Couleurbandfabrik Carl Roth" uit het Beierse Würzburg. De kleur van de pet en de driekleurige band rondom de pet verschilden van gouwgilde tot gouwgilde, en van club tot club. Elke gouwgilde en club hadden hun eigen kleuren. Er waren groene, rode, paarse, blauwe, wijnkleurige, oranje en witte petten. Op deze petten werden geen faculteitskentekens noch jaarsterren gedragen. Dit is tot op heden nog steeds de traditionele regel in KVHV-Leuven. Ook de bierpetjes die tot op heden door menig Vlaamse studentenclub worden gedragen, waren reeds aanwezig bij Lovania en werden door inactieve leden gedragen tijdens activiteiten. Dergelijke petten waren echter zeer duur in aankoop. In 1907 varieerde de prijs tussen de 2,50 en 3,00 Reichsmark. Deze kosten werd integraal door Jef van den Eynde gedragen.
Toentertijd werd nog van "driebanden" gesproken in plaats van het nu gebruikelijke "linten". Deze tricolore linten werden gedragen in de klassieke breedte van 27 mm door zowel schachten, ouderejaars als oud-leden. Ook het brede Vlaamse preseslint van 100 mm vindt haar rechtstreekse oorsprong hier. De bestuursleden droegen namelijk dergelijke brede linten tijdens officiële plechtigheden. De enige Vlaamse toevoeging is het aanbrengen van het wapenschild van de vereniging op deze brede linten.
Wat de filosofie van het "kleurdragen" of "Couleur tragen" aangaat werd deze bewust overgenomen. Men droeg niet langer een of andere persoonlijke studentenpet, men droeg een corpspet, die "Vlaamsche stambewustheid en solidariteit symboliseerde". Pet en lint symboliseerden één en dezelfde gedacht, namelijk kleur bekennen als katholiek en Vlaming en de onderlinge verbondenheid uitdragen.
Ook bij de vormvoorschriften wijken de Vlaamse tradities niet wezenlijk af van het historische voorbeeld. Slechts een lichte mutatie heeft in Vlaanderen ingang gevonden. In de Duitse traditie dragen schachten hun lint over de rechterschouder, in de Vlaamse traditie wordt het schachtenlint over de linkerschouder gedragen. Terwijl in de Duitse traditie het onderscheid tussen schachten en ouderejaars visueel wordt duidelijk gemaakt door een van de drie kleuren van het lint weg te laten bij de schachten, totdat ze ontgroend worden, wordt in de Vlaamse traditie hiervan afgeweken. Schachten dragen ook drie kleuren in hun lint, maar dragen het over de linkerschouder. De oorzaak hiervan is waarschijnlijk te vinden in de hoge financiële kosten voor het aanmaken van dergelijke linten. Het hanteren van twee verschillende linten verdubbelt natuurlijk de kosten van dit studentikoos artikel, wat toentertijd niet vanzelfsprekend was.
Verbondsschild en monogram.
Jef van den Eynde liet zich als lid inspireren door het wapenschild van Lovania om in 1902, toen het Vlaams Verbond ontstond na de splitsing van de unitaire "Société Générale des Etudiants", haar een vormelijke identiteit te geven. Het concept werd volledig overgenomen, mutatis mutandis. Enkel, de driekleur en het monogram werden logischerwijze aangepast, en het wapenschild van het Hertogdom Brabant dat toen als unitair gold, werd vervangen door het wapenschild van het Graafschap Vlaanderen. Enkel in het rechterbovenkwartier werd in plaats van een verwijzing naar het academisch karakter een verwijzing naar de regionale gildenstructuur van de aangesloten studentenclubs ingevoegd.
Van den Eynde heeft ook het verenigingsmonogram ingevoerd. De enige innovatie die alhier is gebeurd, is dit monogram niet langer op basis van de Latijnse woorden "vivat, crescat et floreat" te doen maar op basis van de Nederlandse vertaling "leve, groeie en bloeie". Dit monogram is echter het enige Nederlandstalige monogram gebleven. Later zou Edmond de Goeyse teruggrijpen naar het Latijnse origineel om de diverse clubmonogrammen te ontwerpen. Hierbij heeft hij in een meerderheid van de gevallen exacte kopieën genomen van reeds gehanteerde monogrammen die gangbaar waren in het Cartellverband der katholischen deutschen Studentenverbindungen.
Codificering.
Als Jef van den Eynde de Duitse studententradities in Leuven heeft ingevoerd, heeft Edmond de Goeyse ze veralgemeend, door ze te codificeren en verplichtend op te leggen aan alle Vlaamse katholieke studentenclubs te Leuven. Hij deed dit door het oprichten van het Seniorenkonvent Leuven in 1928. Via deze weg wilde hij opnieuw trachten het Vlaamse studentenleven te veredelen. Hij was hieraan begonnen met de oprichting van Bezem Brussel in 1925, een traditionele studentenclub voor de Brusselse studenten te Leuven. Samen met Paul Lebeau en Willem Melis bundelde hij in het academiejaar 1927-1928 de krachten om de lessen van dit experiment in studententradities uit te dragen in Leuven. De Lovania werd toen heropgericht. Deze heeft een jaar bestaan vooraleer de werking werd stopgezet. Toch was de hier opgedane ervaring niet verloren en directe aanleiding voor het oprichten het het Leuvense SK. Willem Melis schrijft hierover in zijn bijdrage "Persoonlijke herinneringen" in het boek "Bijdragen tot de geschiedenis van een generatie - Een liber amicorum voor mr. Willem Melis" het volgende: "Het kan wonder voorkomen, maar het is aan deze zeer kameraadschappelijke drinkgelagen, geordend door den rapierslag van de Letzeburgische preses Lovaniae, dat het Leuvense Seniorenkonvent twee jaar later gesticht, en de meteen ingevoerde cerevisen en de nieuwsoortige clublinten in eerste instantie hun ontstaan te danken hebben."
Nawerking tot vandaag.
Het studentenleven aan de sedert 1425 bestaande Katholieke Universiteit Leuven heeft een grote uitstraling gekend. In de eerste plaats werden de katholieke en Vlaamse tradities die hier waren gevormd, naar vorm en inhoud overgenomen door andere katholieke studentenverenigingen in Vlaanderen, die verbonden waren aan andere onderwijsinstellingen. Dit gebeurde voor en na de Tweede Wereldoorlog. Van daaruit zijn ze verder verspreid geraakt in gans Vlaanderen en dienden na verloop van tijd als toonaangevend model voor studentikoziteit.
Natuurlijk bestaat er ook een uitgesproken vrijzinnige Vlaamse studententraditie, maar zelfs deze heeft wezenlijke elementen hieruit overgenomen. Na verloop van tijd werden er zelf, selectief, elementen geïntroduceerd in de Franstalige studententradities in België. Alhoewel deze tradities bij elke verdere veralgemening een stuk werden verwaterd, is de historische oorsprong nog duidelijk te duiden. Het minste elementen zijn overgenomen in de Franstalige vrijzinnige studentenwereld.
Zelfs in Zuid-Nederland zijn selectief vorm- en structuurelementen overgenomen uit deze traditie. Vooral in Maastricht kan men dit tot op vandaag vaststellen. De SV Circumflex Maastricht kent aldus het gebruik van het wapenschild en het monogram. Verder worden er cantussen en zangfeesten georganiseerd, en wordt gedeeltelijk dezelfde titulatuur gehanteerd voor de bestuursleden.
De algemene verloedering van de historische studententradities onder invloed van een algemene maatschappelijke terugval in normen en waarden heeft er vandaag voor gezorgd dat de historische studententradities bijna verdwenen zijn. Een steeds grote verwatering vindt plaats, zodat momenteel nauwelijks nog kan gesproken worden van traditionele studentikoziteit hoe dan ook. Een studentikoze barbarij is meer op zijn plaats in vele gevallen. Dit laatste was een grote bekommernis van Mon de Goeyse. In 1998 stelde hij nog dat hij een laatste boek wilde schrijven, indien hij hiertoe de kracht zou gehad hebben, getiteld: "Ontstaan, bloei en ondergang van het Vlaamse studentenleven".
Andere landen.
Het fenomeen studentenvereniging zoals Nederland en Vlaanderen dit kennen is niet uniek. In Duitsland, Oostenrijk en Zwitserland bestaat een groot uitgebouwde structuur van studentenverenigingen, in de meest diverse verschijningsvormen. Andere landen, zoals Spanje, kennen studentenverenigingen in de vorm van disputen. Ook de Amerikaanse fraternities en sororities zijn in feite disputen, die echter niet gebonden zijn aan een of andere vereniging, en vaak over een eigen sociëteit beschikken. Zij kunnen een ontgroening kennen, maar dit is lang niet altijd het geval.

</doc>
<doc id="35337" url="https://nl.wikipedia.org/wiki?curid=35337" title="Vetbolletje">
Vetbolletje

 
Een vetbolletje of mezenbolletje is een bolletje van dierlijk of gehard plantaardig vet, waarin zaden zijn verwerkt. Het zijn vooral kleine zangvogeltjes zoals de koolmees, het roodborstje, de huismus en de spreeuw, die van deze bolletjes eten, maar ook wat grotere vogels zoals kraaiachtigen doen dit.
Vooral tijdens de winter, wanneer moeilijker voedsel in de natuur gevonden kan worden, kunnen vogels vaak overleven dankzij wintervoeding zoals deze vetbolletjes. Het vet ervan kan hun natuurlijke vetreserves aanvullen. Behalve dat het nuttig is voor de dieren, vergemakkelijken vetbolletjes ook de observatie van de vogels, wat een van de redenen is waarom mensen ze ophangen.
Vetbolletjes kunnen kant en klaar in de winkel worden gekocht, vaak in pakketten waar ook pindanetjes deel van uitmaken. Men kan ze ook zelf maken, door ongezouten dierlijk vet zoals rundervet of ongebruikt hard frituurvet te smelten in een pannetje, en hier na wat afkoelen (het mengsel moet al indikken) zaden zoals maanzaad, zonnebloempitten en pinda's door te vermengen, of een kant-en-klaar strooivoer, en het mengsel in een vorm te gieten die men na het afkoelen en stollen kan verwijderen door de vorm even in warm water te houden. Voor een makkelijke bevestiging kan men een ijzerdraadje of touwtje in het mengsel hangen voordat dit gestold is.
Vetbollen aanbieden, hoe nuttig ook in de winterperiode, is minder geschikt in het broedseizoen. Immers, de jongen van mezen en andere vogels kunnen slechts gezond opgroeien wanneer zij gevoed worden met rupsen. In het algemeen zullen de oudervogels de jongen echter met rupsen voeden en zelf het vet eten.
De vogelbescherming ontraadt het gebruik van netjes en adviseert vetbollen los op een voedertafel of in een vetbolhouder aan te bieden. De netjes kunnen de snavels beschadigen en vogels kunnen erin verstrikt raken. Ook waaien de lege netjes vaak weg en dragen daardoor bij aan het probleem van plastic zwerfafval. Er zijn ook vetbollen zonder netjes te koop.

</doc>
<doc id="35338" url="https://nl.wikipedia.org/wiki?curid=35338" title="Mezenbolletje">
Mezenbolletje



</doc>
<doc id="35339" url="https://nl.wikipedia.org/wiki?curid=35339" title="Vetbol">
Vetbol



</doc>
<doc id="35340" url="https://nl.wikipedia.org/wiki?curid=35340" title="Mezenbol">
Mezenbol



</doc>
<doc id="35341" url="https://nl.wikipedia.org/wiki?curid=35341" title="Troje VI-VII">
Troje VI-VII

Troje VI en Troje VII zijn de archeologische bouwlagen van de stad Troje, die dateren van ca. 1700 v.Chr. toen de stad opnieuw bewoond werd tot ca. 950 v.Chr. De periode komt overeen met het einde van de Bronstijd.
Troje VI.
Gedurende de periode van Troje VI (ca. 1700-1240 v.Chr.) groeide het uit tot een rijke en machtige stad, strategisch altijd al gewaardeerd om haar positie aan de belangrijke handelsweg tussen de Egeïsche Zee en de Zwarte Zee via de Bosporus.
Op het hoogste punt van de stad werd een imposante burcht gebouwd met brede straten en meerdere losstaande paleisgebouwen. Ten zuiden hiervan lag het grote woongebied. Rond de burcht bevond zich een grote, sterke muur. Een tweede muur beschermde de omliggende stad. Troje was een rijke en relatief grote stad. De stadsmuur van deze periode is een ruwe cirkel met een doorsnee van ongeveer 250 m. Het inwoneraantal wordt op 6000-12000 geschat.
Er is uit deze periode veel keramiek gevonden, mooie stukken van divers fabricaat, sommige import, sommige uit Troje zelf. Het meest voorkomend is het zogenaamde grauwminische aardewerk, fijn bewerkt aardewerk waaraan (bewust) een metaalgrijze kleur gegeven is. Er zijn niet veel metalen voorwerpen gevonden - metaal was ongetwijfeld zo kostbaar dat metalen voorwerpen wanneer ze niet meer bruikbaar waren, werden omgesmolten, en niet weggegooid.
Troje VII.
Rond 1240 v.Chr. werd Troje zwaar getroffen. Carl Blegen weet dit aan een aardbeving, maar thans betwijfelt men dit. Vooral de citadel werd geraakt. Er werd wel herbouwd (Troje VIIa) in een andere stijl: geen grote, vrijstaande paleisgebouwen, maar een groter aantal woningen. Blijkbaar verhuisden mensen van de onderstad, buiten de burcht, naar de burcht zelf. Of hier een natuurramp, een oorlog of een interne opstand heeft gewoed is onbekend. Wellicht is het een combinatie van deze factoren die Troje VII heeft verwoest.
Bij een onderzoek in 1992 onder leiding van Korfmann en Rose werden stenen en houten huizen in behoorlijke staat ontdekt voor de toegang tot het fort (de zuiderpoort) en bij de oostertoren. Deze huizen dateren uit Troje VI en VIIa.
Troje VIIa.
Rond 1180 v.Chr. werd Troje ingenomen, geplunderd en in brand gestoken, zoals vele andere steden in deze tijd: de neergang aan het einde van de Late Bronstijd. De verwoesting van Troje VIIa wordt door Blegen aangezien als de Trojaanse Oorlog. De tijd komt overeen met de data die vanuit diverse bronnen voor de Trojaanse Oorlog worden gegeven (1209-1194 v.Chr.). Toch lijkt het niet waarschijnlijk dat de Grieken in deze periode een lange oorlog met Troje zouden uitvechten, aangezien er in het hele gebied rond de Egeïsche zee dreiging was van de zeevolkeren. Het is dus mogelijk dat deze ook Troje VIIa hebben vernietigd.
Troje VIIb.
Of Troje meteen opnieuw werd bevolkt, of pas enige jaren later, is niet bekend. Het lijkt erop dat de nieuwe bewoners (Troje VIIb) een gemengde bevolking vormden, met zowel oude bewoners van Troje als nieuwe groepen. Nieuwe huizen werden gebouwd, van hetzelfde type als voorheen, maar niet op dezelfde fundamenten, die lagen te diep. In de burcht en dicht eromheen stonden nu veel huizen dicht op elkaar, maar de verder weg gelegen delen van de 'benedenstad' werden niet meer gebruikt.
Troje bleef een handelscentrum, hoewel zeker niet zo groots als voorheen. Er werd handel gedreven met het Zwarte Zeegebied, Anatolië en Griekenland. Rond 950 v.Chr. (datum onzeker) werd Troje opnieuw bij een aanval verwoest, en nu werd het wel verlaten. Ruim 200 jaar lang was de bevolking van Troje slechts zeer klein.

</doc>
<doc id="35342" url="https://nl.wikipedia.org/wiki?curid=35342" title="Sixtijnse kapel">
Sixtijnse kapel



</doc>
<doc id="35344" url="https://nl.wikipedia.org/wiki?curid=35344" title="Ilion">
Ilion

Ilion was in de klassieke oudheid de naam voor Troje, waarschijnlijk vanaf 700 v.Chr. Bij de Romeinen heette het Ilium. De Ilias van Homerus uit omstreeks 800 v.Chr. is naar Ilion, naar deze naam voor Troje, genoemd.
Troje werd een Griekse stad, maar aanvankelijk niet groter dan andere steden in Troas. Het gebied hoorde eigenlijk bij Lydië, maar was daar relatief onafhankelijk van. Het kwam in 547 onder Perzische Rijk heerschappij, maar hoorde tot de verovering door Alexander de Grote in 334 afwisselend bij het Perzische Rijk, Athene of Sparta of was onafhankelijk.
Het gebied kwam na de dood van Alexander de Grote in handen van Lysimachus. Die begon in 306 met de bouw van een groot theater bij Troje en liet, naar men aanneemt, in 301 op de top van de omgeving een grote tempel voor Athena bouw. Dit laatste overigens tot teleurstelling van latere archeologen, want om een vlakke ondergrond te krijgen liet hij een laag afvoeren die de top van de burcht van Troje VI en Troje VII vormde, waardoor die nu dus niet meer bestaat. Hij dwong inwoners van omliggende plaatsen naar Ilion te verhuizen en de stad groeide uit tot een religieus centrum.
Het gebied werd in 188 v.Chr. door de Romeinen veroverd, hoewel het aanvankelijk onder de vazalstaat Pergamon viel. Omdat de Romeinen de Trojaan Aeneas als hun stamvader beschouwden, had Troje een speciale betekenis voor hen: omstreeks 150 v.Chr. kende "Ilium" opnieuw een tijd van grote bouwactiviteit.
De Romeinse generaal Flavius Fimbria richtte in 85 v.Chr. verwoestingen in Ilium aan, maar generaal Sulla herbouwde de stad nog groter dan voorheen. Julius Caesar breidde na zijn bezoek in 48 v.Chr. de stad nog verder uit, evenals Augustus na zijn bezoek in 20 v.Chr. Ilium en omgeving werden in de Romeinse tijd een populaire toeristische bestemming en de bezoeken van diverse keizers en andere belangrijke Romeinen brachten rijkdom aan de stad.
Keizer Constantijn I overwoog in 326 om van Ilium zijn nieuwe hoofdstad te maken, maar koos toch voor Byzantion. Het ging daarna door de opkomst van het christendom met Ilium snel bergafwaarts. Het werd rond 500 door een aardbeving getroffen, waarna er maar een klein dorp over bleef. Het hield het een bisschopszetel. In de 12e en 13e eeuw was er nog een lichte opleving, maar in de 14e eeuw kwam aan het bestaan van Troje definitief een einde.

</doc>
<doc id="35345" url="https://nl.wikipedia.org/wiki?curid=35345" title="Ilium">
Ilium

Ilium kan verwijzen naar:

</doc>
<doc id="35347" url="https://nl.wikipedia.org/wiki?curid=35347" title="Black Francis">
Black Francis

Charles Michael Kittridge Thompson IV (Boston, Massachusetts, 6 april 1965) is een Amerikaans muzikant, bekend geworden onder de naam Black Francis. Black Francis is vooral bekend als de leadzanger, slaggitarist en tekstschrijver van de alternatieve rockband Pixies.
Na in 1993 Pixies opgeheven te hebben veranderde hij zijn artiestennaam in Frank Black, tevens de naam was van zijn eerste soloalbum uit datzelfde jaar. Door de jaren heen evolueerde Blacks muziek; van het surf- en punkgeluid van Pixies bleef met zijn nieuwe band The Catholics weinig over en Black maakte midden jaren negentig vooral rockplaten, waarop zijn fascinatie voor buitenaards leven en sciencefiction een terugkerend element was. Eind jaren negentig ging Black meer de kant op van de countryrock, nam voor het eerst zanglessen en gaf vaker wat bloot van zijn gevoelsleven. In 2003 kwam "Show me your tears" uit; een album dat hij maakte toen hij in een echtscheiding lag. In 2005 presenteerde Black "Honeycomb", waarop hij onder andere een duet zingt met zijn ex-vrouw. De hoes van de single "I burn today" werd gemaakt door zijn 7-jarige zoontje.
In 2007 kwam zijn plaat Bluefinger uit op het label Cooking Vinyl. De plaat is geïnspireerd door het leven en werk van Herman Brood. De naam Bluefinger is een vertaling van het Nederlandse Blauwvinger, een bijnaam voor inwoners van Broods geboorteplaats Zwolle. De eerste single van Bluefinger is "Threshold apprehension", een titel van een schilderij van Herman Brood. Overigens veranderde Black zijn artiestennaam bij het uitkomen van deze plaat weer terug in Black Francis.
Op 27 februari 2008 trad Black Francis drie keer op in Amsterdam; 's avonds in de Melkweg, overdag op bijzondere wijze door bij het graf van Herman Brood onder andere het nummer "Angels come to comfort you" te spelen.

</doc>
<doc id="35348" url="https://nl.wikipedia.org/wiki?curid=35348" title="Charles Thompson IV">
Charles Thompson IV



</doc>
<doc id="35350" url="https://nl.wikipedia.org/wiki?curid=35350" title="Wilusa">
Wilusa

Wilusa is in de Hethitische teksten een van de staten van Klein-Azië. Men neemt thans aan dat de staat Wilusa dezelfde is als het Homerische Troje. Een linguïstisch argument spreekt hiervoor: 'Ilios' (Troje) is in de vroegste Griekse teksten 'Wilios'. Er is echter nog wel discussie over deze gelijkstelling.
Zonder een linguïstische verbinding tussen het Homerische 'Wilios' en 'Wilusa' is de locatie van Wilusa moeilijk vast te stellen. De Hettitische teksten zelf geven daarvoor niet genoeg inzicht. Trevor Bryce (autoriteit op het gebied van de Hettitische geografie) stelt echter dat haar locatie gezocht moet worden in Noordwest-Anatolië. Daarmee staat voor hem vast dat het tegenwoordige Hissarlik (Troje) het Hettitische Wilusa moet zijn geweest. Het is belangrijk daarbij op te merken dat Bryce' geografische argumentatie het gehele gebied ten noorden van de rivier Gediz toelaat als mogelijke locatie. Zijn conclusie dat Wilusa gelijkstaat aan Ilios (Hissarlik), is in belangrijke mate dus óók gebaseerd op de linguïstische verbinding tussen het Homerische 'Ilios' en het Hettitische "Wilusa". Om Wilusa in het noordwesten te plaatsen is het daarnaast nodig enkele tot nu toe geaccepteerde conclusies (aangaande de Hettitische geografie), te negeren.
De Hettitische gegevens zijn te onvolledig om een werkelijke geschiedenis van Wilusa te geven, maar de volgende gebeurtenissen en situaties worden vermeld:
De vernietiging van Troje VIIa, waarvan wordt aangenomen dat het in de mythologie als de Trojaanse Oorlog wordt beschreven, wordt niet in Hethitische bronnen vermeld. Als dat rond 1180 v.Chr. heeft plaatsgevonden, zoals sommigen stellen, zou dat kunnen komen omdat het rijk der Hettiten zelf rond 1200 v.Chr. ten onder ging.

</doc>
<doc id="35351" url="https://nl.wikipedia.org/wiki?curid=35351" title="Luwiërs">
Luwiërs

De Luwiërs of Luviërs, ook Luwieten of Luvieten waren in het 2e en 1e millennium v.Chr. de belangrijkste bewoners van Luvië. 
Ze waren een waarschijnlijk aan de Hettieten verwant volk (het Luwisch is nauw verwant aan het Hettitisch) dat in de bronstijd in Klein-Azië leefde, ten westen en ten zuidwesten van het imperium van de Hettieten, vooral in de zuidelijke en zuidoostelijke kustlanden, vanwaar zij ook naar het westen ervan waren doorgestoten.
Het belangrijkste Luwische rijk was waarschijnlijk Arzawa.
Geschiedenis.
Volgens Seton Lloyd schijnt er omstreeks 2300 voor Chr. een golf van Indo-Europese volken, die een dialect spraken dat als Luwisch bekendstaat, over Anatolië heen gespoeld te zijn. Hun voorttrekken werd gekenmerkt door wijdverbreide verwoesting. 
Het gebied werd veel later bekend onder de naam Lydië, het westelijke deel van Anatolië, waar ooit Troje was gelegen. Sommige auteurs zijn van mening dat de bevolking van Troje (in elk geval Troje VI-VII) deels uit Luvieten bestond.
Hun gebied lag ten zuiden van dat van de Hittieten, bekend als Cilicië, nabij de Taurus. Onderzoekers nemen aan dat de Luvieten een oudere bevolking overheersten die een andere taal sprak. In Cilicië lag de stad Kirshu die de hoofdstad van Pirindu, een van de Luwische koninkrijkjes geweest is.
In de 15e en 14e eeuw v.Chr. waren zij bij machte om redelijke weerstand te bieden aan het Hettitisch koninkrijk en zelfs een leidende rol in Klein-Azië op zich te nemen.
Verder verspreidden de Luvieten zich meer en meer over het Hettitische rijk en droegen bij tot de instorting ervan.
Schrift en religie.
De Luvieten waren de grondleggers van de zeer ingewikkelde Anatolische hiërogliefen die als beeldtaal samen met het Luwisch als religieuze taal werd gebruikt, ook in het Hettitische rijk. Er komt hoofdzakelijk religieus materiaal in hun geschriften voor dat onder de noemer 'magische soort' en 'bezweringen en aanroepingen opgenomen in rituele teksten' valt. De Luvieten tonen op deze punten overeenkomst met de positie van een bevoorrechte priesterkaste zoals de Brahmanen in India of de priesterschrijvers van Ra van Annu in Egypte.
Uit het ontcijferen van het beschikbaar materiaal is gebleken dat hun belangrijkste stormgod ongeveer de naam had zoals de Hattische god Taru. In het Luvisch is deze bekend als "Tarhund", "Tarhunta" of "Tarhuïs".

</doc>
<doc id="35352" url="https://nl.wikipedia.org/wiki?curid=35352" title="Arzawa">
Arzawa

Arzawa was in het 2e millennium voor Christus een staat in westelijk Klein-Azië, en groeide rond 1350 v.Chr. gedurende korte tijd uit tot een van de machtigste landen van de regio. Deze periode van bloei valt samen met de tijdelijke, maar waarschijnlijk ernstige verzwakking van het naburige Hettitische Rijk.
De belangrijkste aanwijzing voor de macht van Arzawa is de diplomatieke correspondentie van farao Amenhotep III met Tarhuntaradu van Arzawa, aangetroffen in het archief van Tell Amarna. De Egyptische koning verzocht hem een prinses te sturen in ruil voor geschenken, waaronder goud. Een en ander leidde tot een bondgenootschap tussen beide rijken, ongetwijfeld om de weer groeiende macht van de Hettieten te blokkeren. Het Hettitische Rijk onder Suppiluliuma I slaagde er echter in Arzawa op te breken in drie delen. Maar pas onder Mursili II, zoon van Suppiluliuma I (ca. 1320), slaagde men erin Arzawa geheel tot een Hettitische vazalstaat te maken. Hierbij werd de naburige stad Millawanda verwoest.
De term Arzawa zoals gebruikt in de Hettitische teksten, is semantisch complex. Het is niet altijd even duidelijk in hoeverre de term een geografische, etnische of politieke betekenis heeft. Naar alle waarschijnlijkheid verschuift het aandeel van de verschillende componenten aanzienlijk in de loop van de tijd. Duidelijk is dat op het moment dat Arzawa door de Hettieten ontmanteld werd, het werd opgedeeld in de regio's Mira/Kuwalya, Hamballa en Seha/Appawiya, waarbij de regio Mira waarschijnlijk ook de kern van Arzawa's territorium bevatte. De inwoners van Mira worden op dat moment duidelijk gezien als de drijvende kracht achter Arzawa's expansionistische ambities, zoals enkele kanttekeningen in Mursili's annalen laten zien. De staat Wilusa wordt bij deze opdeling niet genoemd, maar wordt op andere momenten weer wel aangemerkt als een "Arzawa-land".
De semantische complexiteit van de term Arzawa heeft er onder meer toe geleid, dat er lange tijd over de ligging van Arzawa geen consensus onder historici bestond. Hoewel er nog steeds kanttekeningen te plaatsen zijn, wordt inmiddels wel algemeen aangenomen dat de kern van het leefgebied in het dal van de rivier de Kaystros moet hebben gelegen.
De precieze ligging van Arzawa is echter nog lang niet volledig duidelijk. De overeenkomst van de stadstaat Apasa met Ephesos is evenmin honderd percent zeker. Gezien de ligging van Tarhuntassa centraal-zuidelijk in Turkije en die van de Lukka-landen in Lycisch-Pamphylisch gebied, zou het eerder aan de westkust dan aan de zuidkust hebben gelegen. Hawkins' vertaling van de Karabelinscriptie suggereert verder een grens tussen Seha en de rest van "Arzawa" (Mira) gevormd door de bergketen Bozdağ. 
Belangrijke plaatsnamen verbonden aan Arzawa zijn Apasa (de hoofdstad), Puranda (een vestingstad), de rivier de Astarpa (grensrivier) en de berg Arinnanda (grenzend aan de zee). Deze namen worden meestal verbonden met achtereenvolgens het klassieke Ephesos, hedendaags Bademgediği Tepe (vlak bij Torbalı), de rivier de Meander en de berg Mycale (Samsun Dağı). Men dient hierbij wel in aanmerking te nemen dat deze verbindingen wat argumentatie betreft sterk van elkaar lenen en dus niet achteraf kunnen worden gebruikt als bevestigen voor elkaar. Zo kan bijvoorbeeld de verbinding tussen Apasa en klassiek Ephesos niet dienen als extra argument voor de verbinding tussen de rivieren Astarpa en Meander, om de simpele reden dat die laatste grotendeels gebaseerd is op de geografische nabijheid van de Meander en klassiek Ephesos en zo dus zelf afhankelijk is van het vorige argument. Ondanks een gedeeltelijke consensus onder historici ligt hier dus nog een addertje onder het gras dat tot cirkelredeneringen zou kunnen leiden, indien geen zorgvuldigheid wordt betracht.
De veronderstelling dat de overheersende taal in Arzawa het Luwisch was, komt men vaak tegen (ook onder historici), maar wordt door sommige specialisten in de Luwische taal (zoals Yakubovich) ernstig in twijfel getrokken.

</doc>
<doc id="35353" url="https://nl.wikipedia.org/wiki?curid=35353" title="Hethitisch">
Hethitisch



</doc>
<doc id="35354" url="https://nl.wikipedia.org/wiki?curid=35354" title="Hittitisch">
Hittitisch



</doc>
<doc id="35355" url="https://nl.wikipedia.org/wiki?curid=35355" title="Ahhiyawa">
Ahhiyawa

Aḫḫiyawa is de Hettitische (Nešili) benaming voor waarschijnlijk het Achaïsche koninkrijk. De koning van Aḫḫiyawa wordt ten minste eenmaal als 'broeder' aangesproken binnen de bewaard gebleven Hettitische correspondentie. Deze titel was voorbehouden aan heersers die als gelijkwaardige partner beschouwd werden. Dit varieerde met de tijd en werd in de late bronstijd veelal gebruikt voor de heersers van Egypte, Babylonië, Mitanni en Assyrië. Of Aḫḫiyawa daadwerkelijk een dergelijke positie bekleedde is niet zeker; de hettitoloog Trevor Bryce stelt dat de titel "broeder" binnen het verband van de correspondentie kan worden opgevat als "ad-hocdiplomatie". De waarschijnlijke schrijver van de brief (Hattusili III) zou op zoek zijn geweest naar bevestiging van zijn eigen titel als "Groot Koning". Daarnaast lijkt de retoriek van de brief gebruik te maken van vleierij.
Aḫḫiyawa controleerde waarschijnlijk een bruggenhoofd op het vasteland van Klein-Azië rond de stad Milawata of Millawanda. Achter deze naam gaat hoogstwaarschijnlijk Milete schuil. De stad is ten minste eenmaal platgebrand door de Hettiten (Mursili II) na onenigheden in West-Anatolië.
Sommigen beschouwen Aḫḫiyawa als de Hettitische naam voor wat tegenwoordig als het 'Myceens grondgebied' of het 'Griekse thuisland' in de Late Bronstijd wordt aangeduid. Hier is echter nog geen hard bewijs voor. De probleemstelling die zich bezighoudt met de identificatie van het koninkrijk wordt ook wel het Aḫḫiyawa-vraagstuk genoemd of in het Engels "The Aḫḫiyawa Question". De naam staat o.a. vermeld in een Tawagalawa brieftablet van Hattusilis III uit 1260 v.Chr.

</doc>
<doc id="35359" url="https://nl.wikipedia.org/wiki?curid=35359" title="Hammerfest">
Hammerfest

Hammerfest (Samisch: "Hámmárfeasta") is een stad en gemeente met circa 10.500 inwoners (1 januari 2016) in de provincie Finnmark in het noorden van Noorwegen, nabij de Noordkaap. In 2020 werd de gemeente uitgebreid door de toevoeging van Kvalsund.
Hammerfest ligt op 70°39' NB, binnen de Noordpoolcirkel, maar heeft dankzij de Golfstroom een ijsvrije haven. Vanwege deze ligging binnen de noordpoolcirkel gaat de zon in de zomer ongeveer tussen 16 mei en 26 juli niet onder (middernachtzon) en komt de zon in de winter tussen 21 november en 21 januari niet boven de horizon.
De stad is een stopplaats van Hurtigruten. Verder heeft de stad ook een vliegveld: luchthaven Hammerfest.
Geschiedenis.
In Hammerfest zijn veel graven te vinden die nog uit het stenen tijdperk stammen. Hammerfest was een belangrijke vishaven en jachtgrond lang voordat het rechten ontving per Koninklijk decreet van Christiaan VII van Denemarken in 1789.
Napoleontische Oorlogen.
Tijdens de Napoleontische Oorlogen werd Denemarken–Noorwegen aangevallen door het Verenigd Koninkrijk. Hammerfest was een stad van strategisch belang omdat het een centrum is voor handel en transport van westelijk Finnmark. De stad bereidde zich voor op een aanval en plaatste vier kanonnen. Deze werden verkregen uit Trondheim. Vervolgens werd een macht van 50 man militie gevormd voor de kustverdediging. De leiding daarvan was in handen van de lokale handelaren, de manschappen bestonden uit Saami en Kvenen.
Op 22 juli 1809 vielen de Engelsen, zoals verwacht, de stad aan met twee oorlogsschepen "Snake" en "Fancy". Voordat de Engelsen de stad aanvielen werd het dorp Hasvik, een kleine vishaven, aangevallen en geplunderd. De Engelse oorlogsschepen vochten gedurende 90 minuten met de kustbatterij van Hammerfest totdat de Noorse munitie uitgeput was. Aan Engelse zijde viel één dode, die op de lokale begraafplaats werd begraven. Tijdens de slag vluchtte de bevolking met hun bezittingen. De Engelsen gingen na de slag aan land en verbleven daar acht dagen. De stad werd in die periode geplunderd.
Na de aanval werd Hammerfest versterkt en werd er een garnizoen met reguliere troepen en versterkingen gelegerd. Een kleine vloot van roeiboten bewapend met kanonnen werd in de haven gestationeerd.
Brand van 1890.
Hammerfest werd in 1890 half verwoest door een brand die ontstond in de bakkerij. Na de brand ontving Hammerfest veel donaties en humanitaire hulp uit heel de wereld; de grootste donor was Wilhelm II van Duitsland, de keizer van Duitsland. De keizer bezocht de stad enkele malen met zijn jacht en voelde zich gehecht aan de stad.
Mede vanwege de donkere winterperiodes kreeg Hammerfest al vroeg elektrische straatverlichting (in 1891).
Tweede Wereldoorlog.
Na hun overwinning op Noorwegen versterkten de Duitsers Hammerfest en gebruikten de haven als een uitvalsbasis. Het belang van Hammerfest nam toe na de Duitse inval in de Sovjet-Unie in 1941. De Duitsers plaatsten drie kustbatterijen. Hammerfest was de belangrijkste uitvalsbasis voor Duitse U-boten, die de Atlantische aanvoerroutes van de Geallieerden aanvielen. Bij Rypefjord werden enkele watervliegtuigen gestationeerd. Rond de stad werden 4000 landmijnen gelegd en een aantal stukken luchtafweer geplaatst.
Hammerfest werd door de Duitsers verlaten tussen de herfst van 1944 en 10 februari 1945 tijdens de operatie Nordlicht. De stad werd volledig verwoest, op de Hauenkapel uit 1937 na. Nog steeds worden landmijnen en munitie uit de Tweede Wereldoorlog gevonden en vernietigd.
Geodetische boog.
Hammerfest vormt het beginpunt van de Geodetische boog van Struve die zich uitstrekt tot aan de Zwarte Zee en die wordt gebruikt om de grootte en de vorm van de aarde te berekenen door middel van driehoeksmeting. De boog is genoemd naar de astronoom Friedrich Georg Wilhelm Struve (1793-1864).

</doc>
<doc id="35361" url="https://nl.wikipedia.org/wiki?curid=35361" title="Lille (Frankrijk)">
Lille (Frankrijk)



</doc>
<doc id="35362" url="https://nl.wikipedia.org/wiki?curid=35362" title="Rijssel">
Rijssel



</doc>
<doc id="35363" url="https://nl.wikipedia.org/wiki?curid=35363" title="Role Playing">
Role Playing



</doc>
<doc id="35364" url="https://nl.wikipedia.org/wiki?curid=35364" title="Tweeling priemgetallen vermoeden">
Tweeling priemgetallen vermoeden



</doc>
<doc id="35365" url="https://nl.wikipedia.org/wiki?curid=35365" title="Hamsteren">
Hamsteren

Van hamsteren is sprake als er voorafgaand aan een verwachte periode van (vermeende) schaarste, bijvoorbeeld in geval van een dreigende oorlog of epidemie, van bepaalde consumptiegoederen meer wordt ingeslagen dan men verbruikt, waardoor een extra voorraad wordt opgebouwd. 
Omschrijving.
Producten die gehamsterd worden zijn bijvoorbeeld voedsel of benzine. Wanneer veel mensen tegelijk meer dan normaal inslaan veroorzaakt dit op zichzelf schaarste, en als er al schaarste heerst wordt deze verergerd. Steeds meer mensen zullen zich daardoor genoodzaakt voelen eraan mee te doen, waardoor het een zichzelf versterkend proces is.
De handelswijze heeft een prijsopdrijvend effect. Dit wordt des temeer als kwalijk gezien wanneer het essentiële goederen betreft, zoals voedsel en water. Hamsteren kan in dergelijke gevallen worden bestreden door rantsoenering met behulp van distributiebonnen, zoals onder andere in de Tweede Wereldoorlog gebeurde. 
De term is afgeleid van het gedrag van de hamster, die voedsel in zijn wangzakken opslaat om naar een voorraadplaats te vervoeren. In het algemeen spreekt men van hamsteren wanneer men een extra voorraad aanlegt voor eigen gebruik. Wanneer men de bedoeling heeft het goed later weer te verkopen tegen een hogere prijs is er sprake van speculatie.
Men spreekt van verzamelzucht, als het verzamelen van spullen dwangmatig is.

</doc>
<doc id="35366" url="https://nl.wikipedia.org/wiki?curid=35366" title="Zambezi">
Zambezi

De Zambezi is een rivier in zuidelijk Afrika.
De Zambezi heeft een lengte van 2660 km en heeft haar bron in noordelijk Zambia, stroomt via Angola naar zuidelijk Zambia en vormt vanaf de Victoriawatervallen de grens met Zimbabwe. Ze vloeit via het Karibameer naar Mozambique, waar ze uitmondt in de Indische Oceaan.
In de rivier liggen twee langgerekte stuwmeren voor elektriciteitsproductie, beide met de stuwdam aan de oostzijde. In de meest stroomopwaartse dam ligt de waterkrachtcentrale van Kariba, zo'n 150 kilometer ten zuiden van de Zambiaanse hoofdstad Lusaka; deze creëert het Karibameer en levert stroom aan Zambia en Zimbabwe. De Cahora Bassa, met gelijknamig stuwmeer, is de tweede dam. Deze ligt noordoostelijker, hemelsbreed ruim 400 kilometer stroomafwaarts, en levert elektriciteit aan Zuid-Afrika.
Voor de Tonga, de bewoners van Zambia's Zuidprovincie, is de Zambezi de woonplaats van de riviergod Nyaminyami.

</doc>
<doc id="35368" url="https://nl.wikipedia.org/wiki?curid=35368" title="Knut Hamsun">
Knut Hamsun

Knut Hamsun (Vågå (Oppland), 4 augustus 1859 – Nørholm bij Grimstad, 19 februari 1952), pseudoniem van Knud Pedersen, was een Noors schrijver, vooral van romans. In 1920 kreeg hij de Nobelprijs voor de Literatuur toegekend voor zijn roman "Hoe het groeide". In zijn vroege werk wordt hij tegenwoordig beschouwd als een voorloper van het modernisme uit de eerste decennia van de 20e eeuw. Hij was een der eersten die het procedé van de stream of consciousness hanteerde.
Hamsun wordt beschouwd als belangrijke voorloper van de moderne literatuur. Zijn naam als groot literator werd na de Tweede Wereldoorlog echter negatief beïnvloed door zijn nazi-sympathieën.
Leven en werk.
Hamsun verhuisde op jonge leeftijd met zijn familie naar een boerderij "Hamsund" in Hamarøy (nabij de Lofoten). Hij stamde uit een arme landbouwfamilie en werd deels opgevoed door een oom met een moeilijk karakter, wat bij Hamsun traumatische sporen achterliet. Hij kreeg nauwelijks scholing en was volledig autodidact (hij was wel een ijverig lezer).
Na het schrijven van enkele jeugdwerkjes verbleef hij enige tijd in Amerika en had daar diverse eenvoudige baantjes. Eind jaren 1880 van de 19e eeuw keerde hij terug naar Noorwegen om te gaan schrijven.
Hamsuns vroege werk staat tegenwoordig als sterk vernieuwend te boek. Met name zijn werken "Honge"r (1890), "Mysteriën" (1892), "Pan" (1894) en "Victoria" (1898), vallen op door het uitdagende karakter en de buitengewone intensiteit en eigengereidheid waarmee ze geschreven zijn, alsook door de extatisch-lyrische toon. De handeling concentreert zich steeds rondom de buitenstaander ("outsider") die zich geplaatst ziet in een maatschappij waaraan hij zich niet wil conformeren. Conflictstof komt voort uit schuldgevoelens, onzekerheden en angsten, maar ook uit arrogantie, vervoering, euforie en vooral een enorme vitaliteit. Opvallende kenmerken in de vroege romans zijn verder de fragmentarische opbouw, de absurdistische humor en de doodsdrift. Hamsun is in zijn eerste romans een van de eersten die het literaire procedé van de stream of consciousness hanteert, dat in de vroege 20e eeuw sterk opgang maakte in het werk van modernistische schrijvers. In hun soort, stellen literatuurhistorici, hebben zijn vroege werken nauwelijks een precedent en kan zijn schrijfwijze hooguit vergeleken worden met iemand als Dostojewski (wiens werk Hamsun overigens uitgebreid gelezen had).
Na de eeuwwisseling komt er, mede onder invloed van zijn huwelijk met actrice Marie Andersen en de verankering van zijn leven op zijn boerenlandgoed Nørholm, een relatieve stabiliteit in zijn leven en daarmee ook in zijn werk. Waar hij zich in zijn vroege werk steeds sterk vereenzelvigde met zijn hoofdpersonen wordt hij nu wat meer observator. Het hoge voltage raakt er een beetje af, de toon wordt meer episch, maar tegelijkertijd trekt veel van de vroegere thematiek zich door en blijven zijn werken van een uitzonderlijk literair niveau. Hoogtepunten in zijn latere werk zijn het monumentale "Hoe het groeide" ("Markens Grøde", 1917, voor welk boek hij de Nobelprijs voor Literatuur ontving), "Het laatste hoofdstuk" (1924) en "De ring gesloten" (1936).
Zijn latere werk verheerlijkt vooral de verbondenheid van de mens met de aarde, het bestaan van boeren en vissers, zonder het vaak zware bestaan te verbloemen. Industrialisatie en andere modernistische tendensen worden afgewezen. Het outsidermotief blijft echter terugkeren, telkens weer. Zo fulmineert de hoofdpersoon in "De ring gesloten" tegen het idee dat hij maatschappelijk vooruit moet komen, iemand moet worden. "Ik ben er toch al, waarom moet ik nog iets anders willen worden". Deze toon blijft typerend voor Hamsun, doorheen al zijn romans.
Op bijna 90-jarige leeftijd sloot Hamsun zijn schrijversloopbaan af met het autobiografische "Langs overwoekerde paden" (1949), opnieuw geschreven vanuit de positie van de outsider, nadat hij geïnterneerd was geweest vanwege zijn nazi-sympathieën. Hij werd uiteindelijk veroordeeld tot hoge geldboetes, niet vanwege actieve collaboratie maar vanwege de gegeven "morele steun" aan de Duitse bezetters.
Figuren in het werk van Hamsun.
De (meestal mannelijke) hoofdfiguren in het werk van Hamsun hebben wat genoemd kan worden 'übermensch'-achtige trekken: ze representeren wat Nietzsche eens de vier kardinale deugden heeft genoemd: inzicht, moed, mededogen en eenzaamheid.
De Nederlandse Hamsunkenner Amy van Marken maakte een duidelijk onderscheid tussen man- en vrouwfiguren in het werk van Hamsun.
Vrouwfiguren in de werken van Hamsun worden vaak heen en weer geslingerd tussen enerzijds verlangen naar- en volledige overgave aan de "grote liefde" en anderzijds duidelijke berekening: streven naar maatschappelijke zekerheid, pragmatisme. Uiteindelijk valt de keuze meestal op dat laatste, maar achteraf volgt de spijt, als het te laat is (Victoria, op haar sterfbed) of wanneer als de liefde definitief niet meer gerealiseerd kan worden ("Pan", "Mysteriën", als de grote geliefde dood is).
Mannelijke (neven)figuren bij Hamsun zijn vaak óf gericht op maatschappelijk aanzien, óf ze zijn eenvoudig, levend in harmonie met de natuur, trouw aan zichzelf (vaak landarbeiders, vissers et cetera). De sympathie van Hamsun ligt duidelijk bij de laatsten, maar nooit ongenuanceerd zwart-wit. Ook in Hamsuns persoonlijk leven is terug te zien hoe hij meermaals heen en weer getrokken werd tussen beide perspectieven.
Opvallend in de ontmoetingssituatie tussen man en vrouw in het werk van Hamsun is de neiging van de vrouw om zich te onderwerpen en de neiging van de man om zich ( vaak onbewust) voortdurend in een positie te manoeuvreren waarin hij wordt afgewezen, waarna hij zich dan vol verontwaardiging keert tegen degene die hem afwijst. Het lijkt een masochistisch trekje, in psychoanalytische termen wel met de term "injustice collectors" geduid (moeizaam losmakingsproces van de moeder, met als gevolg dat ze in het latere leven steeds weer teleurgesteld willen worden).
Waarachtig geluk en "ware liefde" wordt bij Hamsun nooit echt mogelijk, noch voor vrouwen, noch voor mannen: "we voelen dat het er is, maar we kunnen er niet komen".
Hamsun en het nazisme.
Tijdens de Tweede Wereldoorlog steunde Hamsun de pro-naziregering van Vidkun Quisling, wat zijn bijzondere reputatie danig aantastte. In mei 1943 bezocht hij Joseph Goebbels en schonk deze zijn bij de Nobelprijs behorende medaille. Een maand later had hij op de Berghof een ontmoeting met Adolf Hitler en verzocht hij hem om Josef Terboven af te zetten als Noorse Reichskommissar. Veel is geschreven over het waarom van deze pro-nazistische opstelling van Hamsun, maar ook zijn belangrijkste biografen (Ferguson, Sletten Kolloen) geven toe nauwelijks tot een bevredigende verklaring te komen. Oorzaken worden gezocht in de anti-modernistische en anti-Engelse houding van Hamsun (deels overblijfsel van zijn verblijf als jongeman in de Verenigde Staten). Ook wordt gewezen op zijn sympathie voor het Blut und Boden-denken en zijn grote succes als schrijver in Duitsland, maar dit alles lijkt niet afdoende.
Werkelijke redenen lijken verborgen te liggen in de ontoegankelijke, “leugenachtige”, ijdele en vooral dwarse provocerende persoonlijkheid van Hamsun zelf. Bij vlagen lijkt die zich soms in zijn werk te openbaren, vanuit een diep inlevingsvermogen in zijn eigen psyche, maar zelfs dan zijn zijn keuzes niet te voorspellen, net zomin als bij de meeste van zijn hoofdpersonages. Volgens Hamsuns biograaf Ferguson is de kern van het probleem dat je bij Hamsun nooit weet wat waar is of wat niet, wat hij meent of wat hij niet meent. Vaak bleek Hamsun dat van zichzelf nog niet eens te weten. Ooit gaf hij aan zich nauwelijks meer te herinneren wat hij nu "geleefd" had en wat er in zijn boeken was gebeurd. Vaak nam hij ook gewoon een standpunt in om zich dwars tegenover iemand op te stellen, los van wat hij er misschien werkelijk van vond. Hij poseert voortdurend. Ook rondom zijn opstelling in de oorlog kan zoiets volgens Ferguson aan de hand zijn geweest.
In Noorwegen werd de collaboratie van Hamsun bijna als een nationaal trauma ervaren. Na de oorlog werd Hamsun enige tijd in een psychiatrische kliniek opgenomen om te onderzoeken of hij geen psychiatrische aandoening had, maar dat wist hij krachtig te weerleggen in zijn zwanenzang "Langs overwoekerde paden", zonder verklaringen te geven. In 1948 werd hij tot een boete van 325.000 Noorse kronen veroordeeld wegens collaboratie.
De invloed van Hamsun.
De invloed van Hamsun op de wereldliteratuur is enorm geweest, vergelijkbaar met die van negentiende-eeuwse literaire grootheden als Dostojevski en Ibsen. Grote toonaangevende schrijvers uit de 20e eeuw namen hem tot belangrijk voorbeeld, zoals James Joyce ('stream of consciousness'), Thomas Mann, Isaac Bashevis Singer, Franz Kafka, Anatole France, Ernest Hemingway, Hermann Hesse en Henry Miller. Henry Miller noemde in zijn autobiografische "The books of my life" Hamsun’s boek "Mysteriën" bij de drie beste, voor hem als persoon meest bepalende boeken die hij ooit had gelezen. Met name het vroege werk van Hamsun doet meer dan een eeuw later nog steeds onvoorstelbaar modern aan en was in de tijd dat het geschreven werd vrijwel zonder precedent. Door sommigen wordt Hamsun dan ook wel de eerste moderne schrijver genoemd. Thomas Mann gaf zelfs na de oorlog nog aan dat de Nobelprijs nooit naar iemand was gegaan die hem meer verdiend had dan Hamsun.
De invloed van Hamsun gaat overigens nog steeds door, tot nu, vooral in Scandinavië (Christensen, Enquist). In Noorwegen bestaat nog steeds een levendige 'Hamsun-beweging'. Zijn honderdvijftigste geboortedag anno 2009 is er uitgebreid herdacht.
Hamsun in Nederland.
Tot aan de Tweede Wereldoorlog was Hamsun in Nederland en België een veelgelezen auteur. Vrijwel al zijn romans werden kort na verschijnen in het Nederlands vertaald. De eerste Hamsun-vertaling dateert uit 1894: "Raadselachtig!", een vertaling van "Mysterier", door Philippine Wijsman. Jan en Annie Romein (marxisten nota bene, beiden ook Hamsun-vertalers), Marsman en Walschap waren in de periode voor de Tweede Wereldoorlog belangrijke pleitbezorgers van zijn werk. Na de oorlog had zijn reputatie sterk te lijden onder zijn collaboratie. Niettemin verscheen in 1959, bij zijn honderdste geboortejaar, bij Uitgeverij Heideland in Hasselt (België) zijn verzameld proza in tien delen. Eind jaren zeventig verschenen de belangrijkste werken van Hamsun in een aantal nieuwe vertalingen. Opvallend is dat in deze periode ook "Mysteriën" door de Nederlandse cineast Paul de Lussanet werd verfilmd, met hoofdrollen voor Rutger Hauer en Sylvia Kristel. W.F. Hermans schreef een uitgebreid artikel over 'Honger' in 'Ik draag geen helm met vederbos' (1979).
Anno 2009 verschenen bij uitgeverij De Geus ter gelegenheid van zijn honderdvijftigste geboortedag opnieuw een aantal delen in nieuwe Nederlandse vertaling. In de kritieken naar aanleiding van een nieuwe vertaling van "Mysteriën" (begin 2009) blijft de 'foute Hamsun' van de oorlog echter steeds terugkeren, zonder dat er een inhoudelijke relatie met het boek kan worden gelegd. De periode blijft kleven aan Hamsun, maar dat staat de waardering van zijn werk op zichzelf steeds minder in de weg.

</doc>
<doc id="35369" url="https://nl.wikipedia.org/wiki?curid=35369" title="Knut Pedersen Hamsun">
Knut Pedersen Hamsun



</doc>
<doc id="35370" url="https://nl.wikipedia.org/wiki?curid=35370" title="Zambezirivier">
Zambezirivier



</doc>
<doc id="35371" url="https://nl.wikipedia.org/wiki?curid=35371" title="Fifo">
Fifo

Fifo (afkorting van het Engelstalige "first in, first out") duidt aan dat wat er het eerst in komt, ook weer het eerst uitgaat.
Het fifo-principe wordt gebruikt als een schappenvulsysteem voor producten die onderhevig zijn aan bederf of verandering.
Bij het vullen van een winkelschap volgens het fifo-systeem worden de nieuwe artikelen achteraan bijgeplaatst. Hierdoor neemt de klant de oudste artikelen eerst mee. Vaak wordt ook nog een verdere verfijning van dit principe gebruikt, nl het FEFO-principe (First Expired - First Out). Dit lijkt erg op FIFO en betekent dat hetgeen de kortste (meest nabije) vervaldag heeft, het eerst wordt uitgeleverd. Dit principe bewijst zijn kracht (en doeltreffendheid) doordat het bijvoorbeeld retours zal beoordelen op basis van vervaldatum en niet op aankomstdatum. In de bewerkingsindustrie wordt nog een ander principe gebruikt, het Slack-principe. Slack houdt in dat hetgeen de kortste (meest nabije) leverdatum heeft minus de bewerkingstijd het eerste wordt bewerkt. Met Slack kan voorkomen worden dat een product met een latere leverdatum (maar meer bewerkingstijd) eerder geproduceerd wordt. Door Slack is de kans dat alle leverdata worden behaald het grootste. 
In de informatica worden het fifo-principe ook veel gebruikt. Een abstract datatype dat het fifo-principe gebruikt is de queue (in het Nederlands soms ook "wachtrij" genoemd). Het lezen en verwerken van data gaat dan in de volgorde van aanlevering. Dit is typisch gedrag van een wachtrij, maar is tegengesteld aan het lifo-principe ("last in, first out") van de stack.
Ook andere vakgebieden, zoals de elektronica, verkeerskunde en de accountancy kennen het fifo-principe. Tevens werd met name vóór de invoering van de Wet Personenvervoer 2000 "(Wp2000)" het fifo-principe toegepast binnen het taxivervoer vanaf standplaatsen. Hierbij werd een klant geacht altijd gebruik te maken van het in de wachtrij vooraan staande taxivoertuig.
In de accountancy of boekhouding wordt FIFO gebruikt om aan te duiden hoe de waarde van een aanwezige voorraad moet worden gewaardeerd bij de opmaak van de inventaris. Bij het bepalen van de waarde van een artikel aanwezig in de voorraad wordt de laatst genoteerde waarde als maatstaf genomen (want de oudste artikelen zijn al verkocht).

</doc>
<doc id="35372" url="https://nl.wikipedia.org/wiki?curid=35372" title="Handelingen">
Handelingen



</doc>
<doc id="35373" url="https://nl.wikipedia.org/wiki?curid=35373" title="Handelsregister">
Handelsregister

Het Handelsregister is een door de overheid gehouden register, waarin rechtspersonen en ondernemingen vermeld staan met hun gegevens. In Nederland is het register geregeld in de Handelsregisterwet en de Handelsregisterwet BES van 22 maart 2007 (ingangsdatum 1 januari 2008).
In Nederland is voor de uitvoering van het handelsregister de Kamer van Koophandel verantwoordelijk, in België een Erkend Ondernemingsloket. In België verdwijnt de benaming om plaats te maken voor "Kruispuntbank van Ondernemingen".
Nederland.
Het handelsregister wordt geregeld in de Handelsregisterwet, en maakt deel uit van het stelsel van basisregistraties. Aangezien de overheid deze basisregistraties verplicht moet gebruiken, hoeven ingeschrevenen nog maar eenmaal hun gegevens te verstrekken. De Basisregistratie ondernemingen is opgedragen aan de Kamer van Koophandel. Het doel van het register is rechtszekerheid te bieden bij het zakendoen. Daartoe zijn alle ondernemingen verplicht om hun kerngegevens in het register in te schrijven. Met name gaat het in Nederland over zetel, eigendomsgegevens, bevoegdheidsgegevens en financiële gegevens. Ook eenmanszaken in de landbouw, vrije beroepsbeoefenaren, ministeries, gemeenten staan er sinds 2010 in. De gegevens zijn openbaar en tegen betaling zowel digitaal als op de klassieke, geprinte manier op te vragen.
Registers.
Thans wordt eenvoudig van 'het Handelsregister' gesproken. Dat is niet altijd zo geweest. Onder de voorgaande wetgeving waren er verschillende registers die deel uitmaakten van het Handelsregister:
De driedeling was minder strikt dan het op het eerste gezicht lijkt. Zo moesten stichtingen of verenigingen, die ook een onderneming drijven, zich dubbel inschrijven: in het stichtingenregister resp. het verenigingenregister plus het ondernemingenregister. Aan deze onpraktische situatie is inmiddels een einde gekomen. Eénmalig inschrijven is thans voldoende. De vraag of er een onderneming gedreven wordt kan nog een rol spelen bij het al of niet verplicht openbaarmaken van de jaarstukken bij een stichting of een vereniging.
Als duidelijk was in welk register de rechtspersoon zich diende in te schrijven, kon nog de vraag spelen bij welke vestiging van de Kamer van Koophandel men zich moest inschrijven. In de regel dient de rechtspersoon zich in te schrijven bij de kamer waar men de feitelijke activiteiten heeft. Is de statutaire vestigingsplaats elders gelegen (binnen het ambtsgebied van een andere kamer), dan diende men zich ook daar in te schrijven. De plaats van oprichting is dan niet doorslaggevend.
De stichting 'Huis en Tuin' is opgericht bij de notaris te Arnhem. In de oprichtingsakte wordt vermeld dat de statutaire vestiging in Leiden is. Het bestuur woont ook in Leiden en de activiteiten worden vanuit Leiden ontplooid. In dit geval hoeft de stichting zich alleen in te schrijven bij de kamer te Leiden.
Juridisch.
Wettelijk gezien mogen derden die de gegevens in het Handelsregister raadplegen vertrouwen op de juistheid van de ingeschreven gegevens. Het is de verantwoordelijkheid van de ondernemer of rechtspersoon om wijzigingen in de inschrijfgegevens tijdig aan de Kamer van Koophandel door te geven, zoals een bestuurder van een vereniging die is uitgetreden. Derden te goeder trouw (die niet op de hoogte waren van een bepaalde onjuistheid of dat behoorden te zijn) genieten derhalve bescherming. Dit komt de belangen van het handelsverkeer ten goede. Wettelijk is dit 'positief stelsel' in Nederland vastgelegd in artikel 2:6 Burgerlijk Wetboek en het -anders geformuleerde- artikel 25 Handelsregisterwet. Dit levert zowel juridische als een zekere mate van financiële bescherming op. Het blind vertrouwen wordt beperkt indien de zakenpartner weet dat de gegevens incorrect waren. Dit laatste dient door de wederpartij (de ingeschreven onderneming waarvan de gegevens niet kloppen) aangetoond te worden. Ten slotte bestaan er bepaalde beroepsgroepen waarvan privégegevens afgeschermd worden in het Handelsregister. Het gaat hierbij voornamelijk om advocaten. Als zij hun praktijk zelfstandig (als eenmanszaak) of in een samenwerking met anderen (meestal via een maatschap) uitoefenen, dienen zij wel in het Handelsregister ingeschreven te staan. Derden kunnen echter geen toegang krijgen tot de afgeschermde gegevens.
Doelen van het Handelsregister.
Er zijn drie doelen die met het handelsregister bereikt moeten worden (zie artikel 2 Handelsregisterwet):
a. ter bevordering van de rechtszekerheid in het economisch verkeer;
b. voor de verstrekking van gegevens van algemene, feitelijke aard omtrent de samenstelling van ondernemingen en rechtspersonen ter bevordering van de economische belangen van handel, industrie, ambacht en dienstverlening;
c. voor het registreren van alle ondernemingen en rechtspersonen als onderdeel van de gegevenshuishouding die bijdraagt aan het efficiënt functioneren van en de rechtshandhaving door de overheid.
Welke gegevens worden opgenomen in het Handelsregister.
In het handelsregister worden over een onderneming de volgende zaken opgenomen (zie artikel 9 Handelsregisterwet):
a. een door de Kamer toegekend uniek nummer;
b. de handelsnaam of de handelsnamen;
c. de datum van aanvang, voortzetting of beëindiging;
d. degene aan wie de onderneming toebehoort;
e. de vestigingen.
En indien deze onderneming een natuurlijk persoon is (zie artikel 10 lid Handelsregisterwet):
a. het burgerservicenummer, het geslacht, de geboorteplaats en het geboorteland;
b. de naam;
c. het adres;
d. de geboortedatum;
e. de datum van overlijden.
En indien deze onderneming een rechtspersoon is (zie artikel 12 Handelsregisterwet):
a. een door de Kamer toegekend uniek nummer;
b. de naam;
c. de rechtsvorm en de statutaire zetel;
d. de datum van aanvang of beëindiging.
Met het oog op de drie doelen is de omschrijving van de activiteiten van de onderneming van groot belang.
Buitenlandse rechtspersonen.
In Nederland zijn ook veel rechtspersonen actief die niet naar het Nederlandse recht zijn opgericht. De statuten (de oprichtingsakte) zijn dan verleden voor een notaris in het buitenland). Ondernemers kunnen er immers voor kiezen om via een buitenlandse rechtsvorm zaken te doen. Veel voorkomende vormen zijn bijvoorbeeld de Limited's (Ltd), opgericht naar Brits recht of een van de Staten van de VS, zoals de Staat Delaware. Wanneer deze vreemdrechtelijke vormen hun werkzaamheden zo goed als geheel in Nederland hebben en verder geen materiële band met het land van oprichting bezitten, is er sprake van een formeel buitenlandse vennootschap. Deze entiteiten vallen onder het bereik van de Wet op de formeel buitenlandse vennootschappen. Deze vormen dienen zich -net als Nederlandse vennootschappen- in te schrijven bij het Handelsregister in Nederland. De vennootschap is dan ook verplicht om jaarstukken te deponeren bij het Handelsregister. De omweg om via een andere rechtsvorm niet onder de inschrijf- en deponeringsplicht te vallen wordt op deze manier getracht de pas af te snijden.
Deponeren jaarstukken.
Een belangrijke functie van het Handelsregister is voorts dat bepaalde rechtspersonen (zoals een BV en een NV) jaarlijks hun jaarstukken openbaar dienen te maken. Het openbaarmaken van de jaarrekening dient volgens artikel 2:394 Burgerlijk Wetboek te gebeuren door deze bij het Handelsregister te deponeren. Voor het bestuursverslag en de overige gegevens geldt dit ook, maar daarvoor mag de rechtspersoon ook een andere manier kiezen. Men kan deze twee overzichten namelijk ook op het kantoor van de rechtspersoon zelf ter inzage leggen.
Geschiedenis.
Op 28 mei 2010 heeft de Kamer van Koophandel het "Nieuwe Handelsregister" (nu weer gewoon "Handelsregister" genoemd) officieel in gebruik genomen. Het was niet een kopie van de bestaande database, maar een vernieuwing van en uitbreiding op het 'oude' systeem, met meer functies, en nu deel uitmakend van het stelsel van basisregistraties. Door toevoeging van nieuwe groepen inschrijfplichtigen groeide het aantal ingeschrevenen met 15%. Onder de nieuwe wet geldt, dat een aantal entiteiten die zich voordien niet hoefden of konden inschrijven in het Handelsregister, dat nu wel moeten doen. Het gaat dan onder andere om:
België.
Het Belgische register, deel van de Kruispuntbank van Ondernemingen, bevat van iedere handels- of ambachtsonderneming, de naam, handelsnaam, bedrijfszetel(s) en activiteit(en). Bij ieder item hoort ook een begin- en einddatum. Voor wat betreft de rechtspersonen (vennootschappen), vermeldt het register ook de bestuurders en de personen die belast werden met het dagelijkse bestuur. Tevens wordt aangegeven wie het bewijs heeft geleverd van de basiskennis van het bedrijfsbeheer en/of de beroepsbekwaamheid.

</doc>
<doc id="35375" url="https://nl.wikipedia.org/wiki?curid=35375" title="Relikwie">
Relikwie

Relikwieën of relieken (Latijn: "reliquiae") zijn overblijfselen die binnen bepaalde religies vereerd worden. Met name in het rooms-katholieke en oosters-orthodoxe christendom en in het hindoeïsme en het boeddhisme speelt de verering van relikwieën een belangrijke rol. Binnen sommige stromingen van de islam heeft reliekverering een zekere rol, maar binnen andere stromingen wordt dit afgewezen als afgoderij.
Relikwieën in het christendom.
Binnen het Rooms-katholicisme worden met "relikwieën" de overblijfselen bedoeld van het lichaam van heiligen of voorwerpen die met het lichaam van Jezus, Maria of een andere heilige in contact zijn geweest.
Dergelijke voorwerpen worden, op volgorde van belang, in drie categorieën ingedeeld:
Verering.
Het vereren van relikwieën is terug te voeren op de vroeg-christelijke gewoonte om de liturgie te vieren boven of nabij het graf van martelaren, bijvoorbeeld in de catacomben in Rome. Toen in later tijden op of nabij de graven van martelaren kerken verrezen, ontstond de gewoonte om relikwieën in het altaar te plaatsen. Deze gewoonte bestaat in katholieke kerken nog steeds. Indien een altaar ontwijd is, dan wordt de reliek terug naar de bisschop gezonden. In het verleden werden wonderdadige krachten toegekend aan de relieken van heiligen. Zij zouden als 'kanaal' van goddelijke macht kunnen optreden (de overleden heiligen verrichten dus niet zelf deze wonderen).
Relieken van een heilige worden vaak op de naamdag van de heilige ter verering aangeboden. In sommige plaatsen komen de gelovigen na de mis naar voren om een theca met daarin de relikwie te kussen. In Lier (Sint-Gummarus) en Brugge (Heilig Bloed) vinden processies plaats, gepaard gaande met uitgebreide feestelijkheden. In andere plaatsen, zoals Aken, Kornelimünster, Susteren, Maastricht en Hoei, worden zevenjaarlijkse heiligdomsvaarten georganiseerd, vaak teruggaand op eeuwenoude tradities. Gedurende de rest van het jaar worden de relieken bewaard in de sacristie of in een beveiligde bewaarplaats, soms onder de hoede van een broederschap, die zich op de devotie van deze heilige heeft toegelegd.&lt;br&gt; 
In Nederland en België is de verering van relikwieën op veel plaatsen in onbruik geraakt.
Handelsverbod.
In de late Middeleeuwen vormden relikwieën een bron van levendige handel. Er werden zeer veel misbruiken gepleegd omwille van economische redenen. Hierdoor werden gelovigen niet alleen financieel maar ook spiritueel bedrogen. Het verhandelen van gewijde objecten en relieken in het bijzonder is kerkrechtelijk verboden (simonie). De katholieke kerk verbiedt het handelen in eerste- en tweedegraads relikwieën. Leken mogen in principe geen relieken bewaren in een ongewijde ruimte.
Handel in relikwieën uit de derde graad is wél toegestaan, onder toezicht van de kerkelijke overheid. 
Een relikwie draagt een zegel uit was. Bij het reliek hoort een certificaat of diploma, ook wel echtheidsverklaring genoemd. Zegels en certificaten worden afgegeven door bisschoppen, abten en in het bijzonder de vicaris-generaal van het bisdom Rome. Als de zegel verbroken of niet aanwezig is, is de authenticiteit niet meer aan te tonen. Vaak krijgen bedevaartsoorden nog steeds kostbare relieken toegezonden van populaire heiligen.
Als gevolg van de middeleeuwse reliekenhandel is verering van relikwieën binnen het christendom omstreden. Reliekenverering zou volgens sommigen een voortzetting zijn van heidense afgoderij en heldenverering en zou de aandacht afleiden van God. Veel protestanten wijzen het vereren van relikwieën daarom af. Voorstanders van relikwieënverering zoeken hun rechtvaardiging in diverse Bijbelpassages.
Relikwieën in andere religies.
Islam.
Binnen sommige stromingen van de islam worden ook relikwieën vereerd. In het Topkapıpaleis in Istanboel worden diverse relikwieën van de profeet Mohammed bewaard, zoals een tand van de profeet, een voetafdruk, stof uit zijn graftombe, en de zwaarden van Mohammed. In het Mevlanamuseum in Konya wordt de baard van de profeet bewaard.
Opmerkelijk is de relikwie van Johannes de Doper, die in de Omajjadenmoskee in Damascus wordt bewaard. Hij wordt in de islam, evenals in het christendom, gezien als een van de profeten. In het sjiisme worden de graven van een twaalftal sjiitische imams als heilige plekken beschouwd. Een goede sjiiet heeft als religieuze plicht om alle twaalf graven te bezoeken.
Andere stromingen in de islam, zoals de puriteinse wahabieten en salafisten, beschouwen reliekenverering als afgoderij en verbieden dit gebruik rigoureus. In de Moskee van de Profeet in Medina, in het streng-wahabietische Saoedi-Arabië, is het graf van de profeet Mohammed zelfs door de religieuze autoriteiten aan het oog van het publiek onttrokken door de zogenaamde 'groene koepel', zodat het graf niet aangeraakt kan worden.
Boeddhisme.
Ook in het boeddhisme worden relieken bewaard en vereerd. Bekend is de tand van Boeddha die in de Sri Dalada Maligawatempel ("Heilige Tandtempel") op Sri Lanka wordt bewaard. 
Ook werd in 1987 een vingerkootje van de stichter van het boeddhisme teruggevonden in Baoji, waar het volgens de overlevering sinds 874 had gelegen in een ondergrondse hall vol relikwieën. Sindsdien werd het bewaard in de Famen-tempel, totdat het in 2009 werd overgebracht naar een speciaal gebouwde stoepa.
Een Boeddhistische relikwie wordt sirira genoemd. Een Tibetaanse gau is een draagbare reliekhouder waarin relikwieën zoals botdelen, haren of fragmenten van kleding van overleden leraren, of religieuze teksten of geneeskrachtige kruiden worden bewaard. Een tsatsa is een klein votief- of offertabletje, dat gebakken is van klei die soms wordt vermengd met de as van een overleden tulku.

</doc>
<doc id="35376" url="https://nl.wikipedia.org/wiki?curid=35376" title="Vereniging van Nederlandse Gemeenten">
Vereniging van Nederlandse Gemeenten

De Vereniging van Nederlandse Gemeenten, afgekort VNG, is de koepelorganisatie van alle gemeenten in Nederland. De vereniging werd op 28 februari 1912 opgericht door onder anderen Isaac Antoni van Roijen. De VNG is een privaatrechtelijke rechtspersoon met volledige rechtsbevoegdheid naar Nederlands recht. Voorzitter van het bestuur is sinds 14 juni 2023 Sharon Dijksma.
Behalve de Nederlandse gemeenten zijn ook de landen Aruba, Curaçao en de bijzondere gemeenten Bonaire, Saba en Sint Eustatius lid van deze organisatie.
Een van de belangrijkste doelstellingen van de VNG is de belangenbehartiging van alle gemeenten bij andere overheden, waaronder de provincies en het Rijk.
Taken van de VNG.
De Vereniging van Nederlandse Gemeenten is de koepelorganisatie van alle gemeenten. De VNG ondersteunt gemeenten bij het vertalen van nationaal beleid naar gemeentelijk beleid, bij kennisdeling over de uitvoeringspraktijk en behartigt de belangen van alle gemeenten bij diverse partijen.
Tot de activiteiten behoren:
Beleidscommissies.
Het bestuur van de VNG bestaat uit een voorzitter, een vicevoorzitter, de voorzitters van de vaste beleidscommissies en elf leden. Er moeten in ieder geval drie burgemeesters, drie wethouders, drie raadsleden, één secretaris en één griffier in het bestuur zitting hebben. Het bestuur vergadert elf keer per jaar. Sinds 1 april 2020 is Leonard Geluk algemeen directeur.
Naast het bestuur heeft de VNG een aantal vaste beleidscommissies, het College voor Arbeidszaken en een aantal sub/adviescommissies. Deze commissies gaan over de belangrijkste gemeentelijke beleidsterreinen. 
Naast deze beleidscommissies heeft de VNG ook een College van Dienstverleningszaken. Het College adviseert het VNG-bestuur over het vaststellen van standaarden voor de gemeentelijke uitvoering en bijbehorende initiatieven, zodat alle gemeenten deze in gebruik kunnen nemen. Waar reguliere beleidscommissies van de VNG zich richten op strategie, belangenbehartiging en beleid richt het CvD zich primair op gezamenlijke gemeentelijke uitvoering en standaarden op het gebied van dienstverlening en informatievoorziening. Het College is de bestuurlijk portefeuillehouder van de GGU en bestaat uit bestuurders, gemeentesecretarissen wethouders en adviseurs.
Willemshof.
De VNG is gehuisvest in de Willemshof. Oorspronkelijk was dit gebouw, dat in 1846 werd gebouwd in opdracht van koning Willem II, een manege. Na het overlijden van Willem II in 1849 werd het gebouw verkocht aan de Nederlandse Hervormde Kerk en kreeg het een andere bestemming. Onder anderen prinses Wilhelmina en prinses Juliana zijn gedoopt in deze kerk. In 1962 werd het kerkgebouw gesloten en stond het enige jaren leeg. In 1972 kocht de VNG het pand. In 1975 opende prinses Beatrix het pand en werd de Willemshof het kantoor van de VNG. Na een grondige renovatie (2008/2009) werd het pand in 2009 opnieuw geopend, deze keer door koningin Beatrix.
In de Willemshof is ook een aantal gelieerde verenigingen en organisaties gevestigd, waaronder:

</doc>
<doc id="35377" url="https://nl.wikipedia.org/wiki?curid=35377" title="VNG">
VNG



</doc>
<doc id="35378" url="https://nl.wikipedia.org/wiki?curid=35378" title="Seppuku">
Seppuku

Seppuku (Japans: 切腹), ook wel harakiri (Japans: 腹切り) genoemd (zie later), is de traditionele vorm van zelfmoord voor de samoerai in Japan, uitgevoerd door het met een vlijmscherp lang mes opensnijden van de buik en indien mogelijk het vervolgens - zonder een kik te geven - toebrengen van een snee in het hart.
Seppuku had tot doel om schande en verlies van eer te voorkomen. Het idee erachter is dat door het opensnijden van de buik het slachtoffer zich volledig bloot geeft. Volgens Japanse traditie zit de ziel van een persoon in diens onderbuik (hara).
Motieven.
Het plegen van seppuku kon de volgende redenen hebben:
Harakiri.
Seppuku wordt ook harakiri (腹切り) genoemd, dat letterlijk: "de (onder)buik opensnijden" betekent. "Hara" betekent "buik" en "kiri" betekent "opensnijden". Een aantal andere betekenissen zijn hiervan afgeleid. Doorgaans worden de termen "seppuku" en "harakiri" door elkaar gebruikt, maar in praktijk was harakiri een versie van seppuku, die uitgevoerd werd door gewone mensen (niet samurai) zonder hulp van een kaishakunin.
Ceremonie.
Op het slagveld, na verlies, werd seppuku snel en zonder ceremonie uitgevoerd. Indien er sprake was van een vrijwillige daad buiten het slagveld om, dan werd er veel aandacht besteed aan de bijbehorende ceremonie. Zo was de locatie altijd een belangrijk punt. De ceremonie werd vaak uitgevoerd bij een tempel (geen Shinto-tempel) of binnenshuis. De grootte van de beschikbare ruimte was ook zeer belangrijk. Een samoerai met een hoge rang had recht op een grotere ruimte. De samoerai was voor de ceremonie gekleed in een witte kimono, en schreef vaak voorafgaand aan de daad nog een sterfgedicht. Alle zaken met betrekking tot de ceremonie waren tot in detail uitgewerkt en werden uiterst nauwkeurig uitgevoerd.
Naast de persoon die seppuku pleegde was de kaishakunin als belangrijkste persoon aanwezig tijdens de ceremonie. Om eerverlies te voorkomen moest pijn stoïcijns verdragen worden. De kaishaku was verantwoordelijk voor het toebrengen van de genadeslag en voorkwam op die manier een lange pijnlijke doodsstrijd met verlies van eer als gevolg. Deze genadeslag bestond uit het vrijwel geheel afhakken van het hoofd. Vooraf werd duidelijk afgesproken wanneer de kaishaku zijn werk zou moeten uitvoeren, bijvoorbeeld als de samoerai zijn nek aanbood of naar een bepaald voorwerp greep.
De snee in de buik werd gemaakt met een speciaal mes, "tanto" genaamd. De snee liep horizontaal van links naar rechts. Vervolgens, wanneer men er nog toe in staat was, werd met de tanto een verticale snee gemaakt, richting aorta.
De benaming van seppuku, gepleegd door de vrouw van een samoerai, was 'jigai'. Voor het uitvoeren van 'jigai' bond ze haar enkels aan elkaar, zodat ze ook in haar dood een fatsoenlijke houding zou aannemen. In plaats van het opensnijden van de buik, maakte ze een snee in haar hals.
Sommige samurai kozen ervoor om een veel zwaardere vorm van seppuku uit te voeren (jūmonji giri), waarbij geen kaishakunin aanwezig was om het lijden van de samoerai snel te eindigen. Hij maakte een tweede, verticale snijwonde die pijnlijker was, in de buik. Een samoerai die jumonji giri uitgevoerd had, moest in stilte lijden tot hij doodbloedde, met zijn handen over zijn gezicht.
Seppuku als doodstraf.
Seppuku zoals hierboven beschreven is het meest bekend en vond plaats indien een samoerai zelf voor de daad koos. Seppuku kon ook worden opgelegd als doodstraf aan samoerai die een serieuze misdaad tegen hun meester hadden begaan of om andere redenen worden opgelegd. Hierbij werd een alternatieve ceremonie gehouden, waarbij de misdaden van de samoerai hardop werden voorgelezen, waarna de samoerai in kwestie de kans kreeg binnen een bepaalde tijd seppuku te plegen.
Het plegen van seppuku was een eervolle dood. Gewone criminelen die ter dood veroordeeld waren, hadden dit recht niet.
Seppuku vandaag de dag.
Officieel verdween seppuku met het verdwijnen van de samoeraiklasse en de daimyo tijdens de Meiji-restauratie. Toch zijn er daarna nog gevallen van seppuku bekend, onder meer tijdens en kort na de Tweede Wereldoorlog. De bekende Japanse schrijver Yukio Mishima pleegde in 1970 seppuku, toen hij met zijn privéleger Tatenokai het hoofdkantoor van de Japanse Zelfverdedigingstroepen in Tokio bezette en het leger geen gehoor wenste te geven aan zijn eisen.
Zelfs vandaag de dag (gesteld in 2010) heeft men in Japan een andere kijk op zelfmoord dan in het westen. Men zal eerder begrip kunnen opbrengen voor iemand die wegens 'falen' of gezichtsverlies kiest voor zelfmoord.

</doc>
<doc id="35380" url="https://nl.wikipedia.org/wiki?curid=35380" title="Seppoekoe">
Seppoekoe



</doc>
<doc id="35381" url="https://nl.wikipedia.org/wiki?curid=35381" title="FIFO">
FIFO



</doc>
<doc id="35383" url="https://nl.wikipedia.org/wiki?curid=35383" title="Echoput">
Echoput

Een echoput is een diepe waterput met, vanwege die diepte, een goede echo.
Putten.
De bekendste put van Nederland is de Echoput in de gemeente Apeldoorn, die vroeger vaak einddoel was van schoolreisjes. Ook de "Drususbrunnen", vlak over de Nederlands-Duitse grens in Hoch-Elten is een bekende echoput.

</doc>
<doc id="35384" url="https://nl.wikipedia.org/wiki?curid=35384" title="Journaal">
Journaal



</doc>
<doc id="35387" url="https://nl.wikipedia.org/wiki?curid=35387" title="Boeing 737">
Boeing 737

De Boeing 737 is een tweemotorig narrow-body-passagiersvliegtuig, dat sinds 1967 door Boeing wordt vervaardigd. Met meer dan 10.000 gebouwde toestellen is het wereldwijd het bestverkochte verkeersvliegtuig. Southwest Airlines is wereldwijd de grootste gebruiker; in Europa heeft Ryanair de grootste vloot.
Geschiedenis.
737 "Original".
Met het ontwerpen van de Boeing 737 werd begonnen in november 1964. De 737 werd ontworpen als aanvulling op de grotere 707- en 727-jetliners en als vliegtuig voor regionale vluchten. Aanvankelijk werd uitgegaan van een toestel voor 60 tot 85 passagiers, maar omdat de Duitse luchtvaartmaatschappij Lufthansa dat onvoldoende vond, werd het aantal stoelen vergroot tot 100. Een aantal onderdelen was gebaseerd op die van de Boeing 727, zoals de romp. De Boeing 737 (type 100) maakte op 9 april 1967 zijn eerste vlucht: een vliegtuig van 100 stoelen met een vliegbereik van 1100 km.
Lufthansa was de eerste afnemer met 24 toestellen van het type Boeing 737-100, waarvan er verder maar enkele werden gebouwd. Nog geen jaar na de introductie van de 737-100 kwam Boeing met de verlengde Boeing 737-200. De Boeing 737-200 was veel succesvoller dan de Boeing 737-100. Een Boeing 737-200 in "all economy-class"-uitvoering kon 129 passagiers vervoeren en had ten opzichte van de Boeing 737-100 een verdubbeld vliegbereik: 2200 km. Zo konden Europese chartermaatschappijen direct van het Europese vasteland naar de Canarische Eilanden vliegen.
737 "Classic".
In 1980 begon Boeing met het ontwikkelen van een verlengde versie van de Boeing 737, de Boeing 737-300. Behalve een langere romp kreeg deze versie ook nieuwe motoren, de CFM-56. Deze pasten niet onder de vleugels. Om ze toch voldoende vrij van de grond te houden, werden ze 'voor' de vleugelrand geplaatst en werd de onderkant afgeplat. De 737-300 vloog voor het eerst in 1984. 
Later, in 1988, volgde de verder verlengde 737-400 en in 1989 de juist kortere Boeing 737-500, even groot als de 737-200. Deze nieuwe modellen worden tegenwoordig aangeduid als 737 'Classic', maar het is de tweede generatie van de 737.
737 "Next Generation".
In het midden van de jaren negentig had Boeing weer een nieuwe serie 737 op de tekentafel liggen om in 1998 met de productie te beginnen, "Boeing 737 Next Generation" (NG). Belangrijkste verschil met de 'Classic' is de toepassing van een nieuw vleugelontwerp. De 737-500 en 737-300 werden opgevolgd door respectievelijk de even grote Boeing 737-600 (100-130 passagiers) en Boeing 737-700 (110-149 passagiers). Voor de 737-400 kwam de grotere Boeing 737-800 (150-189 passagiers), die dezelfde capaciteit kreeg als de concurrerende Airbus A320. Daarnaast volgde nog de verder verlengde Boeing 737-900 (150-189 passagiers). De 737-900 heeft hetzelfde aantal uitgangen als de kleinere 737-800 en heeft hierdoor dezelfde maximale capaciteit. Bij de 737-900ER zijn twee extra deuren toegevoegd waardoor de maximale capaciteit 215 passagiers bedraagt.
737 "MAX".
In augustus 2011 maakte Boeing bekend wederom een nieuwe versie te gaan ontwikkelen, de . De bestaande varianten werden daarbij voorzien van een nieuwe generatie motoren, de CFM International LEAP-X (later LEAP-1). Deze motoren zijn 10 tot 12 procent zuiniger. Daarnaast werd technologie uit de Boeing 787 gebruikt. De 737 MAX werd vanaf 2017 geleverd.
De verschillende uitvoeringen van de 737 MAX komen qua capaciteit deels overeen met die van de Next Generation. De 737-800 wordt vervangen door de 737 MAX 8 en de 737-900 door de 737 MAX 9. De 737-700 krijgt een opvolger in de iets grotere 737 MAX 7 die 12 passagiers meer kan vervoeren door een langere romp. Een geheel nieuwe versie is de 737 MAX 10 voor 192 tot 232 passagiers. Van de 737 MAX 8 is ook een uitvoering beschikbaar met een twee extra deuren, de 737 MAX 8-200, waardoor er plaats is voor maximaal 200 passagiers.
De 737 MAX wordt gebouwd in Renton in de Amerikaanse staat Washington. De romp van het toestel wordt in een fabriek in Kansas gemaakt en per trein naar Renton vervoerd.
Klanten.
De eerste afgeleverde Boeing 737-100 was bestemd voor Lufthansa. Het prototype werd gedurende dertig jaar gebruikt door NASA.
Nederland.
In Nederland is Transavia de oudste gebruiker van de Boeing 737; Transavia gebruikte sinds 1974 737-200's om de Caravelle-vloot te vervangen. Evenals door de KLM werden begin jaren tachtig orders geplaatst voor de Boeing 737-300 en deze kwamen bij beide maatschappijen vanaf 1986 in gebruik. Transavia was een van de eerste klanten die een order plaatste voor B737-800's. De vloot bestond uiteindelijk uit maximaal vijfendertig 737-800 en zeven 737-700.
Air Holland beschikte van 1993 tot en met 1999 over drie Boeing 737-300-vliegtuigen.
TUI had zes 737-800's in haar vloot, echter heeft TUI daarvan al vier uitgefaseerd. TUI heeft deze -800 toestellen vervangen voor de nieuwe 737 MAX 8 waarvan TUI er nu drie heeft.
KLM heeft eind 2011 afscheid genomen van de 737 Classics, waarvan KLM zestien 737-300's en elf 737-400's in haar vloot heeft gehad. De 737 Next Generation werd eveneens aangekocht en de vloot bestond uit maximaal achttien 737-700's, negenentwintig 737-800's en vijf 737-900's. Koning Willem-Alexander, die als gastpiloot bij KLM werkt, heeft in 2017 zijn vliegbrevet voor de Boeing 737 gehaald.
Nederland heeft per augustus 2019 een nieuw regeringstoestel, een Boeing 737-700 BBJ1 (Boeing Business Jet)
Corendon Dutch Airlines vliegt met drie Boeings 737-800's.
België.
Brussels Airlines had vijf Boeing 737-300's en vijf Boeing 737-400's. TUI heeft vijf Boeing 737-700's, achttien Boeing 737-800's, en vier Boeing 737's MAX. TNT Airways heeft vijf Boeing 737-300F's en negen Boeing 737-400SF's. Sabena had elf 737's in haar vloot. SN Brussels Airlines had eveneens elf exemplaren van dit type.
Grootste klanten.
In januari 2018 hadden de volgende luchtvaartmaatschappijen (dus geen leasemaatschappijen) de grootste aantallen van de Boeing 737 besteld:
De Volksrepubliek China is een nieuwe grote afzetmarkt. In 2017 ging een kwart van alle Boeing-toestellen naar Chinese luchtvaartmaatschappijen. In mei 2017 begon Boeing met de bouw van een fabriek in Zhoushan. De vliegtuigen worden vanuit de Verenigde Staten naar China gevlogen voor de laatste handelingen voor aflevering, zoals de installatie van het interieur en het laatste spuitwerk. Verder zijn er faciliteiten voor onderhoudswerkzaamheden. De fabriek is een joint venture met Commercial Aircraft Corporation of China (COMAC) en Boeing heeft US$ 33 miljoen in de fabriek geïnvesteerd. Het eerste vliegtuig, een Boeing 737 MAX, werd in december 2018 afgeleverd en de fabriek heeft een capaciteit van 100 Boeing 737-toestellen op jaarbasis.
Versies.
Alle modellen zijn tweemotorig, maar er bestaan talloze variaties, aangeduid door achtervoegsels:
De 737-100- en 737-200-toestellen zijn herkenbaar aan hun low bypass turbofanmotoren (buisvormige motoren), die voor en achter de vleugel uitsteken, en aan de omhooggebogen staartvin. Latere toestellen (vanaf de 737-300) hebben high bypass turbofanmotoren (vatvormige motoren) die aan de voorkant van de vleugel uitsteken, een vlakke onderkant en een knik aan de basis van de staart (dorsal fin).
Van de meeste 737-types bestaan toestellen die kunnen worden omgebouwd tot vrachtvliegtuig (Convertible), met stoelen gemonteerd op verwisselbare vloerdelen (Quick Change), of met passagiers en vracht gecombineerd (Combi). Daarnaast bestaan er privétoestellen voor zakenlieden (Executive, en 737-BBJ); versies voor de Amerikaanse luchtmacht (CT-43A, NT-43A en C-40A Clipper); toestellen voor patrouille (MP Surveiller, P-8 en 737-MMA); en een kleine versie van de AWACS (737-AEW&amp;C).
Zakenjet.
De Boeing 737 kan ook als zakenjet geleverd worden voor zakelijke klanten. Een Boeing 737-zakenjet is in drie varianten leverbaar:
Hij kan ook ingericht worden met slaapkamer, badkamer en/of kantoor. De Business Jet Boeing 737 wordt standaard afgeleverd met sterkere vleugels, ruimere brandstofvoorzieningen en sterkere motoren. Het vliegbereik van een zakenjet is afhankelijk van de versie, van 7.000 tot 10.000 km. Zo kan een Business Jet Boeing 737 gemakkelijk de Atlantische Oceaan oversteken. De actieradius van de standaardversies van de Boeing 737-700, 737-800 en 737-900 is 5400 km. Dit type toestel is ook het Nederlands regeringstoestel.
Kenmerken.
Kenmerken van de 737:
De 737 Next Generation, waaronder de -600, -700, -800 en -900, heeft zes lcd-schermen ter vervanging van de analoge instrumenten.
Ongevallen.
Hieronder een (onvolledige) lijst van ongevallen waarbij een Boeing 737 betrokken was.

</doc>
<doc id="35389" url="https://nl.wikipedia.org/wiki?curid=35389" title="Reliek">
Reliek



</doc>
<doc id="35391" url="https://nl.wikipedia.org/wiki?curid=35391" title="Nederlands Limburg">
Nederlands Limburg



</doc>
<doc id="35392" url="https://nl.wikipedia.org/wiki?curid=35392" title="Geluidskaart">
Geluidskaart

Een geluidskaart (Eng. "sound card") is een uitbreidingskaart waarmee een computer hoogwaardig geluid kan produceren en opnemen. Hiertoe beschikt de kaart over een aantal componenten:
Veel voorkomende aansluitingen op een geluidskaart zijn: line-in, line-out, speaker-out en microphone-in. Oudere geluidskaarten hadden vaak een 15-polige gamepoort voor het aansluiten van een joystick, die ook met een MIDI-adapterkabel de MIDI-in en MIDI-out signalen kan leveren. Voor speaker-out en microphone-in wordt een eveneens op de geluidskaart aanwezige versterker gebruikt. Line-in en line-out zijn onversterkt, waardoor een externe (en kwalitatief betere) versterker nodig is. Hedendaagse geluidskaarten beschikken daarnaast vaak over componenten om effecten (bijvoorbeeld echo) toe te passen op het geluid. Met behulp van geavanceerde computersoftware kan een geluidskaart ook worden gebruikt voor spraakherkenning.
In de late jaren 80 en vroege jaren 90 werden ook geluidskaarten met ROM geluidsfragmenten (wavetables) op de markt gebracht. Voorbeelden zijn de Roland LAPC-I, Roland SCC-1 en Yamaha SW60XG.
Elke aansluiting – over het algemeen worden 3,5 mm jacks gebruikt – op een geluidskaart heeft een andere kleur:
De stekkers van de aan te sluiten apparatuur hebben vaak dezelfde kleuren als deze aansluitingen.
Sinds begin jaren negentig worden de componenten van de geluidskaart steeds vaker in het moederbord geïntegreerd (Onboard). 
Enkele bekende namen van geluidskaartproducenten zijn: AdLib (niet langer actief als zelfstandige onderneming), Asus, Creative (Sound Blaster), M-Audio, Roland Corporation en Terratec.
Geluidskwaliteit.
De eerste geluidskaarten hadden voor het samplinggedeelte mono-geluid van 8 bit bij 22.050 Hz of minder. Daarna kwamen stereo geluidskaarten van 16 bit bij 44.100 Hz. Deze 44.100 Hz is dezelfde samplerate als die van een cd-speler. De samplerate van de meeste geluidskaarten is daarna verhoogd tot 48.000 Hz, dat is dezelfde samplerate als die van bijvoorbeeld een dat-recorder. De meeste mp3-bestanden gebruiken nog steeds een samplerate van 44.100 Hz. Vervolgens kwam er surroundsound met meerdere luidsprekers. Het aantal uitgangskanalen werd uitgebreid naarmate er voor de consumenten surround formaten meer kanalen gespecificeerd werden.
De markt voor geluidskaarten bestaat zo goed als niet meer, omdat analoog-digitaal en digitaal-analoogomzetters ingebouwd zitten in de apparaten zelf. Deze kunnen in de meeste gevallen 24 bits bij 192.000Hz weergeven al is het nut hiervan zeer discutabel. Een belangrijke uitzondering zijn geluidskaarten voor audioproductie. Deze apparaten worden nog steeds verkocht omdat ze aan speciale eisen voldoen die niet door de gangbare ingebouwde oplossingen kunnen worden geleverd. Zo hebben ze vaak meerdere in- en uitgangen die kwalitatief veel beter zijn en verwerken ze de sampledata sneller.
De geluidskwaliteit van de vanaf eind jaren 80 vaak ingebouwde synthesechips van Yamaha was vanaf het begin al vrij hoog. De chips werkten met 16-bits floating pointsamples op zo'n 50-000Hz, beter dus dan cd-kwaliteit. De beperkingen van de implementatie van de synthese en de hoogdrempeligheid van het creëren van geluiden voor deze synthese maakt echter dat het geluid alsnog als slecht en goedkoop werd ervaren.

</doc>
<doc id="35393" url="https://nl.wikipedia.org/wiki?curid=35393" title="Maarten 't Hart">
Maarten 't Hart

Maarten 't Hart (Maassluis, 25 november 1944) is een Nederlandse gedragsbioloog en schrijver.
Leven en werk.
't Hart werd geboren als oudste zoon van een gereformeerde grafmaker. Hij bezocht het Groen van Prinstererlyceum in Vlaardingen en studeerde biologie aan de Rijksuniversiteit Leiden, waar hij in 1978 promoveerde op het proefschrift "A study of a short term behaviour cycle: Creeping through in the three-spined stickleback". Hij werkte daarna als etholoog. Tot zijn populair-wetenschappelijke publicaties behoren "Ratten" (1973) en "De stekelbaars" (1978).
In zijn studententijd brak 't Hart met het christelijke geloof. Hij heeft in zijn werk het geloof herhaaldelijk sterk polemisch behandeld en zet zich met name af tegen het monotheïsme. Vooral zijn twee bundelingen 'alternatieve Bijbelstudies' "Wie God verlaat heeft niets te vrezen" en "De bril van God" zijn hier voorbeelden van. Ook in zijn romans en verhalen is vaak een zowel nostalgische als afwijzende houding te bemerken met betrekking tot zijn gereformeerde jeugd. Tegenover de Rooms-Katholieke Kerk neemt hij een onverzoenlijk standpunt in.
Als schrijver debuteerde hij in 1971 onder het pseudoniem "Martin Hart" met "Stenen voor een ransuil", bij De Arbeiderspers, de uitgeverij die hij trouw bleef. In 1977 verscheen de verhalenbundel "Mammoet op zondag", waarin het titelverhaal gaat over het voorbijkomen van een mammoetdroogdok over de Nieuwe Waterweg. Bij het uitlopen van vele inwoners van Maassluis (woonplaats van de auteur) om dit spektakel te aanschouwen rijst de vraag of zij met hun nieuwgierigheid nog wel de zondagsrust heiligen. Met name dit verhaal weerspiegelt in een notendop de persoonlijke worsteling van Maarten ´t Hart met zijn orthodox-christelijke achtergrond, die reeds in zijn kinderjaren begon en waarvan hij zich als wetenschapper definitief zou losmaken. Zijn doorbraak als schrijver kwam in 1978 met "Een vlucht regenwulpen", een roman die vaak werd herdrukt. Veel van 't Harts werken bevatten autobiografische elementen en verwijzen naar zijn jeugd in christelijk Maassluis (in het bijzonder de gereformeerde zuil), zijn ervaringen als bioloog en zijn voorliefde voor klassieke muziek, literatuur en zijn onafhankelijke geest.
't Hart heeft zich regelmatig bediend van een polemische stijl, onder meer tegen de feministische beweging (bijvoorbeeld in "De vrouw bestaat niet") en literatuurrecensenten (zoals in "De som van misverstanden"). Hij kan hierin buitengewoon fel betogen. Hij verkent graag de grenzen tussen literaire overdrijving en persoonlijke aanval. Een van de doelwitten van zijn publieke aanvallen was jarenlang de man die hem ooit had laten zakken voor zijn rijexamen.
Zijn boek "De vrouw bestaat niet" leverde 't Hart aanvallen uit feministische kringen op. De politica Els Borst las het boek juist met instemming. Zij liet hem dit weten in een brief van 24 augustus 1982. Zij was het "hartgrondig eens" met de argumenten uit hoofdstuk 14, 'Het paradijs en de hel', waarin 't Hart schreef vrouwen te benijden, omdat voor hen geen anderhalf jaar militaire dienstplicht gold en omdat zij meer vrijheid dan mannen hadden waar het werken betrof. Hij had in zijn jeugd vaak gezien dat werken niet bevrijdend, maar afmattend en geestdodend was. Borst schreef hem: "ook mijn moeder had een aantrekkelijker leven dan mijn vader".
In 1991 baarde 't Hart veel opzien door op het Boekenbal uit de kast te komen als travestiet. In de jaren 1990 trad hij af en toe publiekelijk in vrouwenkleding op als "Maartje", maar omstreeks 2000 is hij daarmee gestopt. Over zijn voorkeur voor vrouwenkleding schreef Mensje van Keulen het boek "Geheime dame" (1992).
In 2004 stelde hij zich beschikbaar als lijstduwer van de Partij voor de Dieren voor de Europese verkiezingen, maar toen de Kiesraad eiste dat personen op de kieslijst over een geldig paspoort beschikken, zei 't Hart dat hij om principiële redenen weigerde dat aan te vragen. Ook bij de Tweede Kamerverkiezingen 2006 was hij lijstduwer van de Partij voor de Dieren, maar nam daarvan al snel openlijk afstand omdat de fractievoorzitter Marianne Thieme en het Eerste Kamerlid Niko Koffeman belijdend lidmaat waren van de zevendedagsadventisten. Kort daarop slikte hij zijn kritiek op Thieme echter in.
Maarten 't Hart en muziek.
Maarten 't Hart is een zeer hartstochtelijk liefhebber en kenner van klassieke muziek. Hij heeft er vele essays over geschreven en schreef jarenlang cd-recensies in het muziektijdschrift "Luister". Zijn grootste bewondering geldt componisten als Bach, Mozart, Schubert en Bruckner en hij heeft vaak getuigd van zijn liefde voor de muziek van Prokofjev, Carl Nielsen en Richard Strauss. Ook heeft hij meermalen een lans gebroken voor Max Reger, Franz Schmidt en Nikolaj Medtner. Daarentegen heeft hij weinig op met Mahler en Sjostakovitsj, die hij "te depressief" vindt. Ook Stravinsky heeft niet zijn voorkeur. Jazz, blues, reggae, countrymuziek, popmuziek en musical, beschouwt hij als "gedegenereerde rommel". In het hoofdstuk "De Daverdreun" van zijn boek "Mozart en de Anderen" somt hij een aantal bezwaren op die hij tegen popmuziek heeft.
Persoonlijk.
Maarten 't Hart is gehuwd met Hanneke van den Muyzenberg. Hij woont in Warmond. Hij is de broer van schrijfster Lenie 't Hart (niet te verwarren met de dierenactiviste Lenie 't Hart) en verre familie van cabaretier en zanger Wim Sonneveld. In januari 2021 kreeg 't Hart een herseninfarct. Later dat jaar onderging hij hartchirurgie. Naar eigen zeggen herstelde hij redelijk goed.
Bibliografie.
Boeken van 't Hart zijn vertaald in onder meer het Duits, het Engels, het Pools, het Servisch en het Zweeds.

</doc>
<doc id="35394" url="https://nl.wikipedia.org/wiki?curid=35394" title="Lifo">
Lifo

De aanduiding lifo is een afkorting van het Engelse last in - first out (dat wat er het laatst in komt, gaat er het eerst uit). Het is bepaald een andere methode dan fifo, dat "first in, first out" betekent (het eerste dat erin ging, gaat er als eerste uit).
Het Lifo principe wordt onder meer toegepast in de financiële administratie van een bedrijf. Het lifo-principe wordt vaak geïllustreerd aan de hand van een stapel dienbladen, waarbij het dienblad dat het laatste op de stapel is geplaatst doorgaans ook het eerste blad is dat er vanaf wordt gehaald. Een ander voorbeeld is het ontslaan van mensen als een bedrijf op loonkosten moet bezuinigen. De personen die het laatst in dienst getreden zijn, moeten als eerste afvloeien.
Diverse vakgebieden, zoals de informatica, de elektronica en de accountancy kennen het lifo-principe. In de informatica wordt de lifo doorgaans een stack genoemd.
In de accountancy of boekhouding wordt lifo gebruikt om aan te duiden hoe de waarde van een aanwezige voorraad moet worden gewaardeerd bij de opmaak van de inventaris. Bij het bepalen van de waarde van een artikel aanwezig in de voorraad wordt de oudst genoteerde waarde als maatstaf genomen. Daardoor wordt de waarde van de voorraad ondergewaardeerd, want artikelen worden afgerekend op de vroegst bekende prijs. Deze waardering kan kloppen als het om artikelen gaat die weinig in waarde wijzigen en men een voorzichtige raming wil maken van de aanwezige voorraad.

</doc>
<doc id="35395" url="https://nl.wikipedia.org/wiki?curid=35395" title="Deutero-canonieke boeken">
Deutero-canonieke boeken



</doc>
<doc id="35396" url="https://nl.wikipedia.org/wiki?curid=35396" title="Netwerkkaart">
Netwerkkaart

Een netwerkkaart is een hardware-onderdeel in een computer, nodig om die computer deel te laten uitmaken van een computernetwerk. Soms is de netwerkkaart een aparte insteekkaart, maar tegenwoordig maakt de techniek meestal standaard deel uit van het moederbord van de computer (onboard) en is er geen sprake meer van een aparte netwerkkaart. Doorgaans wordt een netwerkkaart aangegeven met de afkorting NIC ("Network Interface Card"). Ook wordt vaak de naam 10/100-Ethernet of 10/100/1000-Ethernet gebruikt, waarbij de getallen op de snelheid in megabits per seconde slaan. Een 10/100-netwerkkaart is zowel geschikt voor 10Mbps- en 100Mbps-netwerken. De meeste netwerkkaarten zijn full-duplex, dat betekent dat ze tegelijkertijd kunnen versturen en ontvangen.
Netwerkkaarten worden gemaakt voor een bepaald netwerk, protocol of medium, hoewel sommige kaarten kunnen worden gebruikt voor meerdere netwerken.
De meest gebruikte netwerkkaart is van het ethernet-type. De technologie die hierop wordt geïmplementeerd, beslaat de onderste twee lagen van het OSI-model. Netwerkkaarten kunnen vele soorten connectoren hebben, zelfs in het geval van ethernetkaarten, zoals
Vanaf 1990 wordt vooral de netwerkkaart voor Ethernet met UTP aansluiting gebruikt. Sinds 2005 zijn voor thuisgebruik steeds meer draadloze netwerken in opkomst waarbij netwerkkaarten gebruikt worden die via PCMCIA of de USB met de computer zijn verbonden.
Om een computer met een netwerkkaart te laten werken is software nodig: de zogenaamde (device) drivers of stuurprogramma's. Voor (emulaties van) veel gebruikte kaarten zijn deze drivers vaak onderdeel van standaardinstallaties van het besturingssysteem. Anders worden ze met het product meegeleverd, of zijn doorgaans te downloaden op de website van de fabrikant van de netwerkkaart.
Enkele bekende producenten van netwerkkaarten zijn: 3Com, Intel, Sitecom, Realtek, D-Link, Eminent, Nvidia, Linksys en Option.

</doc>
<doc id="35397" url="https://nl.wikipedia.org/wiki?curid=35397" title="Baflo">
Baflo

Baflo (Gronings: "Bavvelt" of "Baffelt") is een dorp in de gemeente Het Hogeland in de Nederlandse provincie Groningen. Tot 1990 was het de hoofdplaats van de gemeente Baflo. Het postcodegebied van Baflo telt 1.955 inwoners (2012). 
Het aantal inwoners van het dorp per 1 januari 2023 is onbekend, omdat het CBS de BAG-woonplaats "Baflo", niet als zodanig afgebakende wijk/buurt heeft ingedeeld. Voor het CBS maakt de BAG-woonplaats Baflo onderdeel uit van de buurt "Baflo" en de buurt "Buitengebied Baflo", welke een veel groter gebied omvat dan enkel de plaats Baflo. De buurt Baflo (de dorpskom) telt inwoners (). 
De inwoners van Baflo werden vroeger spottend wel 'koarschoevers' genoemd. Volgens een volksverhaal zouden Baflo en Eenrum elkaars torens benijden; die van Eenrum is veel hoger, maar die van Baflo veel steviger. Om de Eenrumers te plagen zou een inwoner uit Baflo eens een dun houten torentje op een kruiwagen hebben gezet en daarmee naar Eenrum zijn gekruid. Daar zou hij vervolgens zijn doodgestoken door Eenrumers, waarop de Bavvelders de Eenrumers vervolgens 'doodstekers' noemden en de Eenrumers de Bavvelder koarschoevers'.
Geografie en voorzieningen.
Het dorp is gebouwd op en rond een wierde op de oude kwelderwal op de oostelijke oever van de vroegere loop van de Hunze en maakt deel uit van de wierdenreeks die loopt vanaf Sauwerd via Winsum en Baflo naar Warffum. De wierde van Baflo vormt een dubbelwierde met die van Rasquert. Baflo heeft zijn radiaire structuur enigszins behouden. Het oude kerkpad tussen Baflo en Rasquert verloopt via de Kruisstraat, waar een hoogholtje over het Rasquerdermaar voert.
Baflo heeft een station aan de spoorlijn Sauwerd - Roodeschool. Hiervandaan vertrekken treinen van Arriva naar station Groningen en station Roodeschool. Door de N363 is het dorp verbonden met onder andere Winsum en Delfzijl. Over water wordt Baflo aan westzijde door het Kanaal Baflo-Mensingeweer en de Kromme Raken verbonden met het Reitdiep en aan oostzijde door het Rasquerdermaar (vroeger ook wel Bavvelder Vaart genoemd) en het Warffumermaar met het Boterdiep. Baflo is de startplaats van de Noorder Rondritten, ook wel de "Groningse Elfstedentocht" genoemd, die voert over deze waterwegen. Het "Bafloërmaar" of Bavveldermoar, ooit de verbinding naar Obergum (Winsum) via de Snaphaanstocht, verdween grotendeels reeds in de 19e eeuw en tegenwoordig is hiervan niet meer dan een brede watergang over.
Baflo heeft een klein achterland (hoofdzakelijk de oude gemeente) en heeft daardoor een beperkt voorzieningenniveau. Er bevinden zich onder andere een supermarkt (Coop), slagerij, bakkerij, apotheek, zorgcentrum (De Viskenij), bibliotheek en een aantal bedrijven op een klein bedrijventerrein aan de oostzijde van het dorp. In 1990 telde het dorp nog een aantal banken, maar in 2007 sloot de Rabobank als laatste zijn deuren. Ten zuiden van het bedrijventerrein, aan de weg naar Tinallinge, is een woonwijk genaamd "Oosterhuisen".
Geschiedenis.
Wierde en naam.
De Bavvelder wierde dateert van omstreeks 600 v.Chr. Rond die tijd was het gebied van Noord-Groningen half land en half zee, omdat het periodiek overstroomde. Aan het einde van de 8e eeuw zou Liudger een kerkje hebben gesticht in Baflo. Baflo wordt zelf voor het eerst genoemd als 'Bestlon' in 945 in een lijst van bezittingen van de abdij van Fulda (oorkonde in het Oorkondenboek van Groningen en Drenthe), maar zou ouder zijn dan het reeds in 885 genoemde nabijgelegen dorp Den Andel. Rond 1000 wordt het dorp 'Bahtlon' genoemd in een lijst van de goederen van het klooster van Werden en in 1221 wordt het genoemd als 'Beftlo' toen Maarhuizen als parochie werd afgescheiden van de kerk van Baflo. Het voorvoegsel "beft" of "baft" wordt vertaald als "achter" en het achtervoegsel "-lo" als "moerasbossen" in de betekenis "achter de moerasbossen" of misschien "de achtermoerassen". Het moeras verwijst hier naar de lager gelegen gronden ten zuiden van Baflo.
Kerk en macht.
In de 12e eeuw werd de oude stenen kerk van Baflo gebouwd. De losstaande toren dateert uit de 13e eeuw en werd in vroeger tijden ook gebruikt als gevangenis, waaraan een cachot nog herinnert. De kerk vormde de zetel van het "personaatschap" (proosdij of decanaat) Baflo, een van de zes proosdijen van de Ommelanden (de anderen waren Oldehove, Leens, Usquert, Loppersum en Farmsum). Deze zes proosdijen samen werden ook wel aangeduid als het personaatschap Baflo in ruime zin. Het personaatschap Baflo in enge zin omvatte Halfambt, Innersdijk, een deel van Middag, Ubbega (Ubga of Upgo), Westerdijkshorn en Noord- en Zuidwolde. Deze gebieden omvatten een belangrijk deel van de streek Hunsingo. In 1371 vielen er 35 kerspelen onder. Baflo zelf was tevens de hoofdplaats van de Hunsingose landstreek Halfambt, waaronder ook de latere gemeenten Baflo, Eenrum en Warffum vielen.
De kerk en proosdij van Baflo werden in de middeleeuwen geleid door een afdeling van het genootschap van de Kalendebroeders. Hun vergaderingen werden 'kalendae' genoemd en in Baflo stond aan het hoofd daarvan een "persona" (of persona personatus), die tevens de functie van pastoor vervulde. Een van de Baflose persona was de vader van een belangrijk humanist genaamd Roelf Huisman ofwel Rudolf Agricola, ter ere van wie in 1982 in het dorp een beeld werd geplaatst van de hand van de Andelse beeldhouwer Jan Steen. In latere eeuwen taande de invloed van de kerk van Baflo en ging de persona in Bedum wonen.
Tijdens de Tachtigjarige Oorlog leed het dorp onder opgelegde schattingen en in 1582 werd het dorp geplunderd door Spaanse troepen onder leiding van Mulert (of Muylert). Na de reductie verloor het dorp zijn vooraanstaande kerkelijke en wereldlijke positie, al behield het dorp wel de functie van kerkelijke hoofdplaats. De macht van de adel bleef echter. Nabij Baflo stonden twee borgen, de Saaksumborg (of De Eest; bij Lutje Saaksum/Lutke Saaxum) en Sassema (bij De Dingen). Sassema werd reeds in 1710 op afbraak verkocht. In 1886 werd ook de Saaksumborg op afbraak verkocht, waarbij echter het schathuis bleef staan om te dienen als boerderij tot 1972, toen het werd verplaatst naar de borg Verhildersum bij Leens. De huiswierden van beide borgen zijn nog zichtbaar in het landschap.
Ontwikkeling vanaf de 19e eeuw.
De bebouwing van het dorp bleef eeuwenlang beperkt tot de wierde. Nadat echter in 1893 de spoorlijn Sauwerd - Roodeschool werd aangelegd en het station Baflo werd geopend, veranderde dit. Het dorp breidde zich toen uit naar het oosten. Gepensioneerde boeren lieten hier rentenierswoningen bouwen. Niet alle woningen waren echter van even goede kwaliteit. Zo stonden de woningen die kort na de Eerste Wereldoorlog tussen Baflo en de begraafplaats aan oostzijde van het dorp werden gebouwd bekend als een 'verbanningsoord' en werden in de volksmond daarom spottend ook wel 'Amerongen' genoemd, naar het verbanningsoord van de Duitse keizer Wilhelm II. Na de Tweede Wereldoorlog werd het dorp verder uitgebreid naar het zuiden. Het inwoneraantal van het dorp nam in tegenstelling tot veel andere dorpen op het Groninger platteland nauwelijks af na de Tweede Wereldoorlog. Weliswaar was ook in Baflo sprake van een terugloop in de werkgelegenheid in de landbouwsector, maar in het dorp zelf werd dit gecompenseerd door de aanwezigheid en stichting van verschillende bedrijven.
Baflo heeft een aantal fabrieken en bedrijven gekend. In 1888 werd een zuivelfabriek geopend, die echter al in 1916 weer sloot en vanaf 1921 werd voortgezet in Bedum (nu Frico). Rond 1900 bevond zich ook een scheepssloperij aan de haven. Voor de werkverschaffing was er toen een vlintenklopperij. In 1939 wist de toenmalige burgemeester van Spengler een filiaal van de Groningse N.V. Tricotagefabriek Mekel en Co. naar Baflo te halen voor het uitvoeren van defensieorders. Direct na het uitbreken van de Tweede Wereldoorlog werden deze orders echter teruggetrokken en werd de fabriek regelmatig stilgelegd vanwege een gebrek aan grondstoffen. Toen verschillende meisjes ook nog voortijdig stopten met hun arbeid in de fabriek, was het snel bekeken: in 1942 sloot het filiaal zijn deuren alweer. Naast deze fabrieken heeft Baflo ook een filiaal (sorteercentrum) van het Groningse Pootgoed en Zaaizaad-Verkoopbureau (PZVB) gehad, dat in de jaren 1970 overging naar Agrico en nog later naar de gebroeders Vonck, die in 2003 opgingen in Logistiek Centrum Westpoort, dat het gebouw nu gebruikt als opslag ('warehouse'). Ook stond in Baflo de veevoederfabriek van Jacobus Jan Nienoord (al in de jaren 1920 bekend als commissiehandel). Nadat Jacobus overleed bij een ongeluk in 1976 en de veevoederindustrie in het slop raakte was het ook hiermee snel gebeurd. In 1984 namen mengvoederfabriek Sikma uit Giekerk en Viando uit Veenwouden de fabriek over. Kort daarna werd de fabriek gesloten en de productie overgebracht naar Giekerk (sinds 1999 alleen nog in Stroobos). Veel inwoners van het dorp zijn tegenwoordig werkzaam als forens in plaatsen als Delfzijl of Groningen.
Baflo was in 1950 het eerste dorp op het Groningse platteland dat een bejaardentehuis kreeg ('De Hörn'), wat betekende dat de inwoners, in tegenstelling tot de situatie in de meeste verzorgingshuizen, hun zelfstandigheid behielden. Eind jaren 1960 werd De Hörn vervangen door het bejaardenhuis 'Viskenij'. In 2002 werd dit vervangen door een klein woonzorgcentrum.
Gebouwen.
Kerken.
Op de wierde van Baflo staat de 11e- of begin-12e-eeuwse romaanse Sint-Laurentiuskerk. De parochiekerk van Baflo was oorspronkelijk opgetrokken uit tufsteen en werd bij de stichting in de 10e eeuw begunstigd door de verwantschapskring van de Reginingen en werd mogelijk een eeuw later deels opgetrokken in baksteen. In de 13e eeuw werd de vrijstaande toren gebouwd. De kerk heeft een orgel van Roelf Meijer uit 1876. Bij de kerk staat het verzetsmonument dat reeds in 1946 werd geplaatst door beeldhouwer Coen Schilt. In de omgeving van de kerk werd in 1872 een nieuwe pastorie gebouwd, die jarenlang heeft dienstgedaan als het tehuis voor demente bejaarden 'Huize Agricola'. In 1972 werd het gebouw na precies 100 jaar afgebroken. Op het terrein verrezen toen een zestal bejaardenwoningen.
Na afsplitsing van de Gereformeerde gemeente bouwde deze in 1877 aan de Heerestraat een zaalkerk waaraan in 1926 een transept werd toegevoegd. In 1951 werd de voorgevel vernieuwd en werd het kenmerkende poortje aangebouwd om meer ruimte in de kerk te krijgen. Bij die gelegenheid verdween het 17-eeuwse orgel van Pieter Assendelft dat sinds 1908 in de kerk had gestaan. Het staat sinds 1993 in de Dorpskerk in Bloemendaal.
De Baflose Gereformeerd Vrijgemaakten kwamen lange tijd samen in een bedrijfsgebouw, alvorens ze in 1981 een kerk liet bouwen. Deze kerk is in 1998 gesloopt om plaats te maken voor een groter kerkgebouw.
Scholen.
Het onderwijs werd vroeger gegeven in een gasthuis in Baflo. In 1805 werd een eerste school gebouwd, die werd uitgebreid tussen 1917 en 1918. Tussen 1957 en 1958 werd een nieuwe school gebouwd. Ergens tussen 1960 en 1980 verhuisden de kinderen naar de basisschool van Rasquert en werd het gebouw van de lagere school in Baflo afgebroken. Het christelijk lager onderwijs startte in 1891 als de gereformeerde lagere school vanuit een voormalig kerkgebouw van de christelijk gereformeerde kerk aan de Kruisstraat 21 in het dorp. 13 ondernemers uit Saaxumhuizen was dit niet naar het zin; zij liepen hiertegen te hoop en dreigden in 1893 iedere arbeider die zijn kinderen hiernaartoe stuurde, zou worden ontslagen. In 1898 werd het gebouw uitgebreid met twee lokalen en werd de voorgevel voorzien van kenmerkend siermetselwerk. Tegenwoordig is dit gebouw in gebruik als woning. In 1964 werd namelijk een nieuw schoolgebouw gebouwd, dat in 1987 werd uitgebreid met een afdeling voor de kleuters, waarmee de huidige christelijke basisschool 'Ichthus' ontstond. In 1938 werd voor het eerst gesproken over een christelijke (m)ulo, die uiteindelijk in 1948 werd gesticht en in 1950 een eigen (nieuw) schoolgebouw kreeg. Later werd deze school een christelijke mavo om uiteindelijk ergens in de jaren 1980 samen te gaan met de mavo in Winsum, waar de school vervolgens naartoe verhuisde. Het schoolgebouw (aan de Meijmaweg 11) is nu eveneens een woonhuis.
Overige gebouwen.
Baflo heeft eeuwenlang een standerdmolen gehad voor het malen van rogge. Reeds in 1628 stond er een roggemolen. In 1848 werd de toenmalige molen afgebroken en vervangen door een nieuwe koren- en pelmolen, die de naam 'De Blokken' kreeg en stond op de kruising van de Provincialeweg en de Maarhuizerweg. In 1947 brak tijdens een zware storm de vang en sloeg de molen op hol, waarbij de molenaar door de storm van de stelling werd geslagen en ernstig gewond raakte. De op hol geslagen molen verbrandde daarop, waarop de molen werd afgebroken. De molenaarswoning bestaat nog.
Tussen 1888 en 1916 had Baflo een zuivelfabriek. Dit gebouw staat nog altijd aan de Havenweg 4 en bestaat uit een langgerekt bakstenen gebouw dat wordt afgedekt door een schilddak.
Naast het Station Baflo staat het oude stationsgebouw uit 1893. Tussen 1971 en 1975 werden alle stationsgebouwen langs de spoorlijn Sauwerd - Roodeschool afgebroken en ontsprong alleen het gebouw in Baflo de dans. In de jaren 1980 en 1990 was (net als in bijvoorbeeld station Leens) de rijkspolitie in het gebouw gevestigd, waarna het pand een commerciële bestemming kreeg. Het café tegenover het station verrees rond 1897 als stationskoffiehuis. Het dorp heeft vroeger meer cafés gehad. In een daarvan, "De Gouden Zwaan", was tot 1897 ook het gemeentehuis gevestigd. Dit pand werd in 1917 gesloopt.
Het gemeentehuis van de voormalige gemeente Baflo werd gebouwd in 1897 op de hoek van de Willem de Zwijgerstraat met de Laurentiusstraat. Het pand is verschillende malen uitgebreid en is sinds de jaren 1990 een woonhuis.
Huizen en boerderijen.
In Baflo staan een aantal huizen uit de periode dat er veel rentenierende boeren gingen wonen. Voorbeelden hiervan zijn een eclectisch pand uit ongeveer 1890 aan de Rudolf Agricolastraat 2 en de in een expressionistische trant opgetrokken villa Nieuw Blokken uit 1929 aan de Willem de Zwijgerstraat 2. Uit dezelfde periode dateert de eclectische dokterswoning met landschapstuin uit 1880 aan de Willem de Zwijgerstraat 1. De witte villa 'Bellevue' uit 1880 aan de Heerestraat 1 werd lange tijd gebruikt door de afdeling landaanwinningswerken in Groningen en Friesland van de Rijkswaterstaat, alvorens deze verbouwd werd tot een appartementencomplex. In dit huis woonde ook de jonge vrouw die, net als een agent, in april 2011 werd vermoord door een uitgeprocedeerde asielzoeker. Aan de Kostergang 1-2 staan een aantal armenhuizen uit 1909.
In en rondom het dorp staan een aantal fraaie boerderijen. Aan de Heerestraat 12 staat een kop-rompboerderij uit de tweede helft van de 19e eeuw met een neoclassicistisch voorhuis. Buiten het dorp staat een aantal kop-hals-rompboerderijen, zoals de geheel gerestaureerde en dubbel omgrachte 18e-eeuwse boerderij Ernstheem aan de Eenrumerweg 53 met landschapstuin en 19e-eeuwse theekoepel en stenen neorococovazen bij de ingang. Aan de Eenrumerweg staat op nummer 48 de 19e-eeuwse boerderij Lutje Saaksum en op nummer 51 een boerderij met een in een eclectische stijl opgetrokken voorhuis uit ongeveer 1890. Aan de Maarhuizerweg staat boerderij De Blokken (waarnaar de villa Nieuw Blokken in het dorp is genoemd) uit 1873 met een witgepleisterd voorhuis uit 1916 naar een ontwerp van Egbert Reitsma. Iets verderop, aan de Maarhuizerweg 3 staat een in 1849 deels op een oudere voorganger gebouwde kop-hals-rompboerderij. Bij Abbeweer ten slotte staat aan de Abbeweersterweg 3 een boerderij met een 19e-eeuws voorhuis.
Voormalige gemeente.
De gemeente Baflo heeft bestaan van 1811 tot 1990 (tussen 1808 en 1811 vormde het onderdeel van de gemeente Eenrum) en omvatte 3457 hectare, waarvan 201 hectare kwelders. Naast Baflo bestond de gemeente uit de volgende dorpen, buurtschappen en gehuchten: Abbeweer, De Dingen, De Vennen, Den Andel, Hammeland, Hiddingezijl, Lutje Marne, Lutje Saaksum, Rasquert, Saaxumhuizen en Tinallinge. Ook een deel van de Noordpolder behoorde bij de gemeente.
Het wapen van Baflo (een zespuntige ster) werd vroeger gedacht te zijn afgeleid van het zegel van Rudolf Agricola, de bekende humanist die in Baflo is geboren. Naar later bleek was het zegel echter van een Agricola uit Emden.
In 1990 ging de gemeente Baflo op in de gemeente Winsum.

</doc>
<doc id="35399" url="https://nl.wikipedia.org/wiki?curid=35399" title="Rodolphus Agricola">
Rodolphus Agricola



</doc>
<doc id="35400" url="https://nl.wikipedia.org/wiki?curid=35400" title="Leidse fles">
Leidse fles

Een Leidse fles is de eerste uitvoering van een condensator. 
Ontwerp.
De Leidse fles bestaat uit een wijde glazen fles die van buiten met tinfolie is bekleed. De fles is gevuld met (geleidend) water. Het glas van de fles isoleert en fungeert als diëlektricum. Aan de bovenkant van de fles zit een bolvormige elektrode die in verbinding staat met het water in de fles. Via de bol kan lading worden afgenomen of toegevoerd. Een Leidse fles kan worden opgeladen met een elektriseermachine zoals een vandegraaffgenerator. Met de lading die opgeslagen is in een Leidse fles, kunnen spectaculaire (en gevaarlijke) experimenten gedaan worden.
Batterij.
Een aantal parallel geschakelde Leidse flessen wordt een batterij genoemd. Zo'n batterij heeft een grotere elektrische capaciteit en kan dus meer lading bevatten. Zij werd ter vermaak gebruikt in publieksexperimenten, waarin het publiek bij aanraking van de batterij een schok kreeg.
Geschiedenis.
De Leidse fles werd in 1746 in Leiden uitgevonden door Pieter van Musschenbroeck, die toen hoogleraar natuurkunde was aan de Universiteit van Leiden. Een jaar eerder was een dergelijke methode om elektrische lading op te slaan al uitgevonden door de Pruisische Duitser Ewald Georg von Kleist, maar doordat Van Musschenbroek over zijn vondst publiceerde, heeft zijn vondst ook internationaal de naam Leidse fles gekregen.
De Engelse natuurkundige William Watson verbeterde het ontwerp van de Leidse fles, door zowel de binnen- als de buitenzijde van metaalfolie te voorzien.
Franklin.
Benjamin Franklin gebruikte in 1752 een Leidse fles om met zijn vlieger de elektrische lading van de omgeving tijdens een onweer op te vangen. Zo bewees hij dat bliksem elektriciteit is.

</doc>
<doc id="35402" url="https://nl.wikipedia.org/wiki?curid=35402" title="Thomas Vinterberg">
Thomas Vinterberg

Thomas Vinterberg (Kopenhagen, 19 mei 1969) is een Deense filmregisseur en scenarioschrijver die samen met Lars von Trier, Kristian Levring en Søren Kragh-Jacobsen de Dogma 95-beweging oprichtte. Hij werd zowel in 2000 (voor "Festen") als 2013 (voor "Jagten") genomineerd voor de BAFTA Award voor beste niet-Engelstalige film. Meer dan dertig andere filmprijzen won Vinterberg daadwerkelijk, waaronder de juryprijs van het Filmfestival van Cannes 1998 (voor "Festen"), de European Film Award voor Europese ontdekking van het jaar in 1998 (voor "Festen"), die voor uitmuntende Europese prestatie in de cinema in 2008 (voor het werk met Dogma 95) en die voor beste scenarioschrijver in 2012 (voor "Jagten"), een Independent Spirit Award (voor "Festen") en de publieksprijs van het International Film Festival Rotterdam 1999 (voor "Festen").
Vinterbergs eerste avondvullende film was "De Største Helte (The Biggest Heroes)" in 1996, een 'roadmovie'. Na de oprichting van het Dogma 95-collectief regisseerde hij de eerste Dogmafilm, "Festen ("'het feest"')", die hij samen met Mogens Rukov ook schreef. Hij speelde daarbij zelf een kleine bijrol in de film. In 2003 bracht Vinterberg het apocalyptische en post-apocalyptische sciencefiction-liefdesverhaal "It's All About Love" uit, een internationale coproductie die hij in vijf jaar tijd schreef, regisseerde en produceerde. De film was geheel in het Engels. Onder anderen Joaquin Phoenix, Claire Danes en Sean Penn vormden de cast. Na de films "Dear Wendy" in 2005 en "Submarino" in 2010 presenteerde Vinterberg in 2012 "Jagten" ('de jacht'), die hij zowel regisseerde als schreef (het laatste samen met Tobias Lindholm). Hiervoor won hij de Europese Filmprijs voor het beste scenario en werd hij genomineerd voor beste regisseur en beste film.
Filmografie.
Als regisseur:
Als schrijver:

</doc>
<doc id="35403" url="https://nl.wikipedia.org/wiki?curid=35403" title="Motherboard">
Motherboard



</doc>
<doc id="35404" url="https://nl.wikipedia.org/wiki?curid=35404" title="De Telegraaf">
De Telegraaf

De Telegraaf is een dagblad in Nederland en een verwante nieuwswebsite, uitgegeven door Uitgeversmaatschappij De Telegraaf (UMT), een dochtermaatschappij van het Belgische Mediahuis. De in 1893 opgerichte krant, die landelijk zes dagen per week verschijnt, bevat onder andere binnen- en buitenlands nieuws en heeft een dagelijkse financiële sectie, 'De Financiële Telegraaf', en een dagelijkse sportsectie, 'Telesport'. Andere rubrieken zijn onder meer: 'Privé', 'Wat U zegt', 'Vrouw', Woon-, Vaar-, en Reiskrant en de societyrubriek Stan Huygens Journaal. Op vrijdag (voor abonnees) en zaterdag (losse nummers) verschijnt het magazine "Vrouw" bij De Telegraaf.
"De Telegraaf", gevestigd te Amsterdam, is een ochtendkrant met (volgens HOI, Instituut voor Media Auditing) een totaal betaalde gerichte oplage van 353.000 exemplaren (2018). Begin deze eeuw was de oplage nog iets meer dan 800.000.
Redactionele inhoud.
"De Telegraaf" wordt getypeerd als een populaire krant vanwege een relatief hoog gehalte amusement, waaronder veel sensatieberichten, minstens een pagina gevuld met artikelen uit het magazine "Privé" en een groot sportkatern. In deze typering wordt de krant samen met het "Algemeen Dagblad" onderscheiden van de zogenoemde 'kwaliteitskranten', waarin 'informatie en achtergrond' ("kwaliteit") de overhand heeft. "De Telegraaf" kan echter niet worden gezien als een echt boulevardblad zoals het Duitse "Bild" en het Britse "The Sun", die het voornamelijk van de losse verkoop moeten hebben. De toon is gematigder en er wordt minder gebruik gemaakt van afbeeldingen. Ook is de financiële bijlage "De Financiële Telegraaf" 'serieuzer' van opzet dan de rest van de krant.
Het blad richt zich op een breed publiek ('dwarsdoorsnede van de Nederlandse samenleving'), met name door gebruikmaking van een conservatieve en populistische stijl. Voor dit doel wordt het blad ook deels op compact - en deels op broadsheet-formaat uitgebracht. Politiek gezien heeft de krant een tendens naar rechts. Opmerkelijk genoeg ontpopte "De Telegraaf" zich in de jaren 2001-2002 tot een bestrijder van Pim Fortuyn, die vervolgens in een uitzending van het praatprogramma Business Class (10 februari 2002) dreigde de krant 'kapot' te zullen maken.
Geschiedenis.
Oorsprong.
"De Telegraaf" werd opgericht door jonkheer Henry Tindal en Gerard Adriaan Heineken, die in maart 1892 een oude drukkerij aan de Gravenstraat in Amsterdam kochten om deze om te toveren tot een van de modernste drukkerijen van het land. Deze drukkerij, de "n.v. Elektrische Drukkerij en Kantoorboeken fabriek" genaamd, zou als eerste in Nederland de beschikking krijgen over een stoommachine om elektriciteit op te wekken. De fabriek aan de Gravenstraat werd pas op 14 maart 1893 in gebruik genomen nadat de trage bouw ervan voltooid was. Tegelijkertijd werd ook het kopblad "De Courant" begonnen. Op 1 januari 1893 verschenen eerste nummers die tot 14 maart 1893 elders werden gedrukt. De eerste hoofdredacteur was A.L.H Obreen, maar hij nam ontslag in 1899 omdat volgens hem te veel geld van "De Telegraaf" verdween naar de heilloze zakelijke avonturen van Tindal om water te zuiveren met ozon (na zijn overlijden bleek Obreen gelijk te hebben). Obreen werd opgevolgd door W.F. Andriessen, neef van de beroemde kinderboekenschrijver P.J. Andriessen en telg uit een geslacht van schrijvers en doopsgezinde dominees. Samen met redactrice (medefinancier van de "Telegraaf" en vertrouwelinge van Tindal) Amy Grothe-Twiss waren zij verantwoordelijk voor een ware perscampagne ten gunste van Paul Kruger en diens Zuid-Afrikaanse Boerenoorlog tegen de Engelsen. De "Telegraaf" kreeg in het geheim zelfs het privilege om persberichten over de oorlog een dag eerder te krijgen dan andere kranten, schrijft Amy in haar memoires. Andriessen gaf voor de "Telegraaf" ook een kinderkrant uit die hij als 'raadselredacteur' van inhoud voorzag. Amy Grothe-Twiss gaf zich uit als de nimf Swawa Helgi en in de kinderkrant van de "Telegraaf" ontstond een levendige briefwisseling tussen de nimf en de raadselredacteur, waarbij ook magische voorwerpen uitgewisseld werden. De kinderkrant met de verhalen van Swawa Helgi werd zo populair dat de nieuwe directeur Holdert (na het failliet en de dood van Tindal) bang was dat Andriessen met de kinderkrant en de abonnees zou vertrekken, schrijft Amy in haar memoires. Holdert ensceneerde daarom in 1903 een conflict met Andriessen. Hij had een stok nodig om 'de kliek van Tindal' te verwijderen uit de "Telegraaf". Andriessen werd door de tirannieke Holdert ontslagen en vertrok naar de Alkmaarsche Courant. Amy Grothe-Twiss ging het verhaal van Swawa Helgi presenteren als openluchttheater op haar landgoed Villa Corvin in Hilversum, waarin ze in 1903 zelf de rol van Swawa speelde. Daarmee werd zij later bekend als 'de moeder van het Nederlandse openluchttheater'. Zij was een van de rijkste vrouwen van Nederland, maar haar vermogen loste op in Tindals "Telegraaf", en zijn ozonexperimenten. Volgens krantenartikelen zou ze arm zijn gestorven.
De dood van Tindal, het vertrek van Andriessen en Amy Grothe-Twiss, en de komst van Holdert markeerde niet alleen een keerpunt voor "De Telegraaf", maar illustreerde ook de verandering van de tijdgeest. Tindal, Andriessen en Grothe-Twiss waren representanten van een optimistische en creatieve tijdgeest; het was de tijd van visionairs, Walden, Domela Nieuwenhuis, de Spoorwegstaking, de opkomst van het feminisme en de bekendheid met niet-westerse religies. Vanaf het begin van de 20e eeuw zou dit optimisme verpletterd worden door de gruwelen van de wereldoorlogen en de totalitaire systemen van fascisme en communisme. Holdert lijkt dan ook een representant van deze nieuwe tijdgeest, door zakelijk winstbejag te koppelen aan politiek opportunisme en populisme.
Toen Tindal in 1902 overleed, nam drukker Holdert met hulp van geldschieters "De Telegraaf" per 12 september over, samen met "De Courant". Een half jaar later lijfde hij de "Amsterdamsche Courant" in, de spreekbuis van het gemeentebestuur van de hoofdstad.
Eerste Wereldoorlog.
Tijdens de Eerste Wereldoorlog, toen Nederland een neutrale positie in het conflict had ingenomen, koos "De Telegraaf" zeer nadrukkelijk de zijde van Engeland, Frankrijk en Rusland tégen Duitsland en Oostenrijk. Hoewel de Staat der Nederlanden in een aantal strafprocessen trachtte "De Telegraaf" de mond te snoeren, volgde in alle gevallen vrijspraak.
De hoofdredacteur van "De Telegraaf", Kick Schröder, werd in november 1915 aangeklaagd, omdat hij op 16 juni in een artikel had gesproken over 'een groep gewetenlooze schurken die dezen oorlog veroorzaakt hebben'. Deze tekst bevatte genoeg anti-neutrale stellingen om Schröder – overigens pas in november – aan te klagen wegens 'breuk van neutraliteit'. Op 4 december werd hij zelfs gearresteerd omdat men bang was voor vlucht van de verdachte en herhaling van het misdrijf. Op 21 december 1915 werd hij weer vrijgelaten, zijn vrijspraak volgde maanden later. Politiek tekenaar Louis Raemaekers (1869-1956) speelde een belangrijke rol in de geschiedenis van "De Telegraaf" in de Eerste Wereldoorlog. Zijn felle dramatische prenten werden verschillende keren in beslag genomen en hij werd, samen met Holdert en Schröder, enkele malen op het matje geroepen bij minister John Loudon.
Zo werd "De Telegraaf" in 1914 (na altijd pro-Duits te zijn geweest) opeens een spreekbuis van de Fransen en de Entente. De krant vond dat Nederland niet neutraal kon zijn, en partij moest kiezen. Er zijn brieven bewaard van de Franse gezant die duidelijk aangeven wat er in de krant moest verschijnen. Het is niet meer duidelijk wat daar tegenover gestaan heeft.
Interbellum.
Vooral "De Courant" bleek zeer winstgevend, zodat Holdert tussen 1903 en 1923 de ene krant na de andere kon opkopen. Holdert hief al deze kranten op. De naam "Amsterdamsche Courant" werd de ondertitel van "De Telegraaf", en de naam "Het Nieuws van den Dag" werd aan "De Courant" gekoppeld en werd met De Courant/Nieuws van de Dag een kopblad van De Telegraaf. J.C. Schröder was de hoofdredacteur van de "Telegraaf", maar de directeur functioneerde in feite als hoofdredacteur en had alle touwtjes in handen. Al vóór de Eerste Wereldoorlog was Holderts concern, gemeten naar de oplage van zijn kranten, het grootste dagbladbedrijf van Nederland.
In 1926 begon de bouw van een nieuwe drukkerij/redactieruimte aan de Nieuwezijds Voorburgwal, ontworpen door J.F. Staal en G.J. Langhout, die in 1930 in gebruik werd genomen. Ook in 1930 kocht Holdert de laatst overgebleven mede-aandeelhouder uit. Sindsdien was hij enig eigenaar van het "Telegraaf"-concern en de enige echt grote 'press lord' die Nederland ooit gekend heeft.
Vóór de Tweede Wereldoorlog omvatte het marktaandeel ruim 20% van de totale Nederlandse dagbladpers.
Tweede Wereldoorlog.
In de loop van juni 1940 kwam Hendrik Holdert (via zijn zoon Henri 'Hakkie' Holdert jr.) in contact met ir. C.J. Huygen, die in september 1940 door Anton Mussert (leider van de Nationaal-Socialistische Beweging (NSB)) werd benoemd tot secretaris-generaal van deze beweging. Via Huygen verwierf Hendrik Holdert de steun van Mussert in zijn streven niet in Duitse handen te vallen. Hiervoor betaalde Hendrik Holdert 25.000 gulden waarmee de NSB WA-uniformen kon laten maken. Ook betaalde Holdert aan Huygen diens maandelijkse toelage van 1.000 gulden, later 1.500 gulden. Hiermee gaf Holdert substantiële financiële steun aan de NSB.
Medio 1942 werd de hoofdredacteur van "De Telegraaf", J.M. Goedemans, ontslagen op last van prof. dr. T. Goedewaagen, op dat moment secretaris-generaal van het nationaalsocialistische Departement van Volksvoorlichting en Kunsten. Goedemans had in een artikel over de Tachtigjarige Oorlog een vergelijking getrokken tussen het toenmalige verzet tegen de bezettende Spaanse overheid en het actuele verzet tegen de Duitse bezetter. Goedewaagen was van mening dat Goedemans een zekere sympathie tentoonspreidde voor verzet tegen een bezettende overheid. Vandaar zijn gedwongen vertrek, na een dienstverband van bijna 35 jaar. Goedemans' artikel was echter slechts de aanleiding. De afwijzende houding van "De Telegraaf" ten aanzien van de staatkundige situatie in Nederland in de eerste oorlogsjaren, was de Duitse bezetter al langer een doorn in het oog. "De Telegraaf" werd gestraft met een boete van 10.000 gulden die later weer werd herroepen.
Goedemans werd opgevolgd door J.C. Fraenkel, die - niet naar genoegen van de Duitse bezetter – in eerste instantie het beleid van Goedemans in grote trekken continueerde. Onder zware druk van het Reichskommissariat Niederlande stemde Fraenkel uinteindelijk in met het plaatsen van anti-joodse artikelen en SS-frontreportages. Dat "De Telegraaf" dit deed, terwijl de meeste andere dagbladen dit weigerden, is Fraenkel en de krant na de oorlog zwaar aangerekend.
Tijdens de Tweede Wereldoorlog drukte de drukkerij van "De Telegraaf" ook pro-Duitse bladen, waaronder de Deutsche Zeitung in den Niederlanden.
Na het overlijden van Hendrik Holdert in juli 1944 en het aftreden van Fraenkel in oktober 1944 kwam "De Telegraaf" geheel in handen van Henri 'Hakkie' Holdert jr. en diens SS-trawanten. Hakkie Holdert was in Duitse krijgsdienst naar het oostfront geweest als lid van de Waffen-SS. Na de oorlog was hij (blijkens een bericht in de "Rotterdamsche Courant" van 27 november 1946) door de PRA in Alkmaar gearresteerd op een zeewaardige tweemaster die onder Monnickendam gemeerd lag. Holdert was door de mand gevallen, toen onder zijn arm een litteken zichtbaar werd dat ontstaan was na het operatief verwijderen van het bloedgroepteken van de SS.
1945-1949: Verschijningsverbod.
De Commissie voor de Perszuivering oordeelde dat Holdert het behoud van zijn kranten had bewerkstelligd door uit pure baatzucht en welbewust met de vijand te heulen, financiële steun te verlenen aan diens handlangers en verraderlijke en vijandelijke propaganda te voeren. De Commissie legde "De Telegraaf" een verschijningsverbod voor dertig jaar op. Het verbod werd in 1949 weer opgeheven. In die periode werden op de persen van "De Telegraaf" de dagbladen "Trouw" en "Het Parool" gedrukt, beide voortgekomen uit het verzet.
Het oordeel van de Commissie voor de Perszuivering heeft er mede toe bijgedragen dat "De Telegraaf" de exponent bij uitstek werd van de collaborerende pers. Dat beeld diende volgens onderzoeker René Vos enigszins te worden genuanceerd. Volgens diezelfde Vos kunnen vetes van persoonlijke en zakelijke aard tussen verschillende uitgevers ook een rol gespeeld hebben in het publicatieverbod.
Sinds 1950.
Na de opheffing van het verschijningsverbod groeide "De Telegraaf" opnieuw uit tot het grootste dagblad van Nederland. De eerste Telegraaf na de oorlog verscheen op 12 september 1949. De eerste jaren werden enorme aanloopverliezen geleden maar de krant werd in 1951 gered door de financiële deelname van R A.(Ruud) van Puijenbroek, textielfabrikant te Goirle. In de naoorlogse periode profileerde "De Telegraaf" zich binnen de Nederlandse krantenwereld door het voeren van politieke campagnes op de redactionele pagina's, bijvoorbeeld door de verkettering van tegencultuur en nieuwe sociale bewegingen in de jaren negentienzestig en zeventig. Na de opheffing van het katholieke dagblad "De Tijd" en het loslaten van het predicaat katholiek bij de Volkskrant, vond "De Telegraaf" ook tijdelijk een doelgroep bij conservatieve katholieken die moeite hadden met de veranderingen in hun kerk. De oorsprong van dit populisme lag in het conflict tussen Andriessen en Holdert in 1903.
Het gebouw aan de "Nieuwezijds Voorburgwal" werd in 1966 door woedende bouwvakkers belaagd (en gedeeltelijk vernield) tijdens de zogeheten 'Telegraafrellen'. In 1967 waren er vier aandeelhouders. Naast grootaandeelhouder Van Puijenbroek (38%) waren de overige aandeelhouders: M. E. Borrius Broek, directeur van De Telegraaf en directeur van de Holding; dr A. J. M. Goedemans, commissaris van de Holding en het dagblad, dochter van de vroegere directeur van De Telegraaf; en de heer A. De Koster, commissaris van De Telegraaf en de Holding (deze reder was een broer van de toenmalige minister H. J. de Koster van defensie, tevens grootaandeelhouder van het Leids Dagblad). De oplage van De Telegraaf bedroeg 365.000 en Het Nieuws van de Dag 135.000.
In 1974 verhuisde "De Telegraaf" naar de Basisweg te Amsterdam-Sloterdijk. In 1998 werd het kopblad De Courant/Nieuws van de Dag opgeheven. Ter compensatie kreeg "De Telegraaf" één pagina met Amsterdams nieuws.
Van 21 maart 2004 tot en met 20 december 2009 verscheen "De Telegraaf" ook op zondag. Deze krant werd niet gedrukt op het reguliere broadsheet-formaat, maar op compact. De zondagkrant verdween eind 2009 vanwege tegenvallende advertentie- en abonnementeninkomsten.
Sinds april 2014 verschijnt "De Telegraaf" weer op zondag, maar dan alleen digitaal. Destijds waren de druk- en bezorgkosten van de zondagkrant te hoog. Eind 2016 werd deze opnieuw opgeheven.
Sinds 10 oktober 2014 verschijnt de volledige krant alle dagen op compact-formaat. "De Telegraaf" was de laatste krant in Nederland die afstapte van het broadsheet formaat.
Op 26 juni 2018 reed een bestelauto waarschijnlijk met opzet tegen een ruit van het kantoorgebouw van "De Telegraaf", waarna hij in brand vloog, vermoedelijk aangestoken door de bestuurder, die vertrok met een andere auto. Het kantoor heeft aanzienlijke materiële schade opgelopen. Er wordt rekening gehouden met een aanslag georganiseerd vanuit het criminele circuit; vier dagen eerder was het kantoor van "Panorama" ook al doelwit, wellicht omdat beide bladen vaak over zware criminaliteit schrijven.
Internet.
"De Telegraaf" heeft sinds 1996 een aanwezigheid op het internet met als slogan "de nummer één in nieuws". De website biedt verschillende rubrieken aan zoals sport, financiën, binnen- en buitenland en heeft een tv-rubriek (Telegraaf TV Nieuws).
Er is een webwinkel, een mobiele dienst, een videodienst en de mogelijkheid om via "Mijn Telegraaf" de bezorging van de krant tijdens een vakantie stop te zetten of online te bekijken. Er kan niet direct gereageerd worden op deze site maar wel via Facebook of Twitter.

</doc>
<doc id="35405" url="https://nl.wikipedia.org/wiki?curid=35405" title="3DES encryptie algoritme">
3DES encryptie algoritme



</doc>
<doc id="35408" url="https://nl.wikipedia.org/wiki?curid=35408" title="NIC">
NIC



</doc>
<doc id="35409" url="https://nl.wikipedia.org/wiki?curid=35409" title="Koninklijke Ahold NV">
Koninklijke Ahold NV

Koninklijke Ahold N.V. (Ahold) was de moedervennootschap van internationaal detailhandelsconcern Ahold. Koninklijke Ahold is in 2016 samen met Delhaize Groep gefuseerd tot Ahold Delhaize.
Geschiedenis.
Albert Heijn.
Oprichter Albert Heijn nam in 1887 in Oostzaan de kruidenierswinkel over van zijn vader. De oudste winkel van het bedrijf staat in de Zaanse Schans. De zaken liepen goed en de grootgrutter breidt de eerste helft van de 20ste eeuw steeds verder uit. De supermarktketen Albert Heijn gaat in 1948 naar de beurs. Onder leiding van Albert en Gerrit Jan Heijn, kleinzoons van de oprichter, zet Albert Heijn in de daarop volgende veertig jaar een belangrijke stempel op de levensmiddelenhandel in Nederland: met de eerste zelfbedieningswinkels en de ontwikkeling van het huismerk en van non-food als productcategorie in de winkel. Ook op de Nederlandse keuken is de invloed van Albert Heijn merkbaar: de grootgrutter introduceert producten als wijn, sherry en kiwi's, draagt bij aan de introductie van de koelkast in het Nederlandse gezin en komt als eerste met gemaksvoeding (kant-en-klaarmaaltijden, diepvriespizza's). Albert Heijn groeit in deze periode uit tot het grootste levensmiddelenconcern in Nederland. De oorsprong van de Zaan is echter tot op heden merkbaar aan de benamingen van de producten. Zo verkoopt met Zaanse drop, brood met benaming Zaanse Snijer en vele andere producten met de benaming 'Zaans'. 
Ahold.
In 1973 verandert de houdstermaatschappij haar naam in Ahold. Ze breidt in de jaren zeventig de activiteiten uit naar sterkedrank en de drogisterijwinkelketen Etos. Verder breidt Ahold ook internationaal uit en verwerft bedrijven in Spanje en de Verenigde Staten. Onder aanvoering van een nieuw managementteam, waarin voor het eerst geen leden van de familie Heijn zitting hebben, versnelt de groei: in het tweede deel van de jaren negentig volgen acquisities in Latijns-Amerika, Centraal-Europa en Azië. Ter gelegenheid van het 100-jarig bestaan wordt door koningin Beatrix het predicaat Koninklijk verleend in 1987.
Boekhoudschandalen.
De internationale expansie van Ahold kwam abrupt tot stilstand toen in februari 2003 boekhoudkundige onregelmatigheden bij veel dochtermaatschappijen naar buiten kwamen. Het ging om gerommel met de geconsolideerde jaarrekening van het concern. Resultaten en omzetten van maatschappijen die geen dochters van Ahold waren, waren ten onrechte meegeteld. Hierdoor leek het concern groter en viel de winst hoger uit. De bestuursvoorzitter (CEO) Cees van der Hoeven, de financieel directeur (CFO) Michiel Meurs en een aantal leden van het senior managementteam traden gedwongen af en de gerapporteerde winst over 2001 en 2002 werd herzien. De financieel belangrijkste onregelmatigheden werden in de Verenigde Staten vastgesteld bij US Foodservice en op kleinere schaal ook bij Tops Markets. Beide voerden te hoge inkomsten in verband met niet verkregen kortingen op. Ook bij de Argentijnse dochter Disco bleken de boeken niet te kloppen. Vastgesteld werd ook dat de financiële resultaten van bepaalde joint ventures onjuist waren verantwoord. Op het nieuws daalde de koers van het aandeel Ahold met twee derde en Standard &amp; Poor's verlaagde de creditrating naar BB+.
Uiteindelijk trok accountant Deloitte de goedkeuring van de jaarrekeningen over 2000 en 2001 in. Er werden nieuwe jaarrekeningen vastgesteld. De omzet over 2000 liep terug van 51,5 naar 40,8 miljard euro en het bedrijfsresultaat van 2,3 miljard naar 1,6 miljard euro. Voor 2001 viel de omzet terug van 66,5 naar 54,2 miljard euro en het bedrijfsresultaat van 2,7 naar 1,9 miljard euro. Over 2002 leed Ahold haar eerste verlies van 1,2 miljard euro volgens Nederlandse boekhoudregels. Volgens de Amerikaanse boekhoudregels was het verlies 4,5 miljard euro op een omzet van 62,6 miljard euro.
De rol en integriteit van accountant Deloitte is ook ter discussie gesteld. Er werd een tuchtklacht ingediend door het functioneel parket en de VEB heeft een claim ingediend die later is geschikt om een langlopende procedure te voorkomen.
Juridische gevolgen in Nederland.
De boekhoudkundige onregelmatigheden waren aanleiding voor de Nederlandse en Amerikaanse autoriteiten om diverse onderzoeken en strafzaken tegen Ahold en diverse voormalige bestuurders in te stellen. De Securities and Exchange Commission (SEC) vervolgde de fraude bij US Foodservice. In Nederland werd de consolidatiekwestie met de side letters vervolgd.
In Nederland werd Ahold aangeklaagd voor fraude. In september 2004 volgde een schikking: Ahold betaalde een boete van circa € 8 miljoen. De voormalige CEO, CFO en bestuurder met verantwoordelijkheid voor de Europese activiteiten werden door de Nederlandse autoriteiten ook aangeklaagd voor fraude. In mei 2006 achtte de rechtbank de voormalige CEO en CFO van Ahold schuldig aan valsheid in geschrifte. Beiden kregen een voorwaardelijke gevangenisstraf en een boete opgelegd.
Op 28 januari 2009 veroordeelde het Gerechtshof Amsterdam de voormalige CEO Van der Hoeven in het hoger beroep tot een geldboete van € 30.000 omdat hij, toen hij het bestaan van de side letters ontdekte, dit niet direct aan de externe accountant meldde. CFO Meurs werd veroordeeld tot een voorwaardelijke gevangenisstraf van zes maanden, een werkstraf van 240 uur en een geldboete van € 100.000. Andreae werd veroordeeld tot een voorwaardelijke gevangenisstraf van drie maanden en een geldboete van € 50.000. Fahlin werd vrijgesproken.
Er volgde ook een berisping van de controlerend accountant. Pieter Lakeman vermoedde malversaties bij de Argentijnse deelneming van het concern. In zijn boek: "Accountants in de fout", besteedde hij een heel hoofdstuk aan de accountants van Ahold, die volgens Lakeman volledig op de hoogte waren van de side-letters. Het College van Beroep voor het bedrijfsleven gaf op 11 september 2008 een individuele accountant van Deloitte op verzoek van SOBI in hoger beroep een berisping. In 2012 pakt de VEB dit op met een rechtszaak tegen al de toenmalige maatschaphouders van Deloitte. VEB verliest ook de procedure maar op 30 juni 2014 boeken tien individuele beleggers wel succes. Oud topman van Deloitte Roger Dassen kreeg een waarschuwing van de accountantskamer wegens misleiding. Op 22 september 2016 werd deze maatregel vernietigd door het CBb.
Juridische gevolgen in de Verenigde Staten.
De SEC kondigde in oktober 2004 aan dat het onderzoek was afgerond en dat er met Ahold een definitieve schikking is overeengekomen.
In januari 2006 volgt een schikking van $ 1,1 miljard (€ 937 miljoen) in een collectieve rechtszaak die tegen de onderneming is aangespannen door (voormalige) aandeelhouders in de Verenigde Staten. Ook tegen Deloitte is een collectieve rechtszaak aangespannen, maar deze aanklacht is door het gerechtshof verworpen.
De SEC klaagt vier voormalige bestuurders van US Foodservice aan voor fraude: de CFO, de Chief Marketing Officer (CMO) en twee voormalige bestuurders belast met de inkoop. Die laatste twee treffen een schikking. De voormalige CMO wordt veroordeeld tot een celstraf van 46 maanden. De voormalige CFO krijgt drie jaar voorwaardelijke straf, waarvan zes maanden huisarrest.
In december 2014 bereikte Ahold een schikking van $ 297 miljoen met de autoriteiten in Connecticut wegens omzetfraude bij US Foodservice in de jaren 1998 tot 2005.
Herstel.
Op 5 mei 2003 werd Anders Moberg de nieuwe CEO van Ahold, als opvolger van Henny de Ruiter. Laatstgenoemde had op het hoogtepunt van de februaricrisis noodgedwongen zichzelf als president-commissaris tot CEO benoemd. Onder leiding van Moberg introduceerde Ahold eind 2003 de 'weg naar herstel', de strategie om de financiële positie te herstellen, haar geloofwaardigheid te herwinnen en de bedrijfsactiviteiten te versterken.
Onderdeel van de plannen is de verkoop van alle activiteiten in markten waarin Ahold niet binnen drie tot vijf jaar een houdbare eerste of tweede plaats kan verwerven en die op termijn niet voldoen aan de geformuleerde criteria voor winstgevendheid en rendement. Ahold verkoopt vervolgens alle activiteiten in Zuid-Amerika en Azië. Behouden wordt een kerngroep winstgevende ondernemingen in Europa en de Verenigde Staten. In het kader van de nieuwe strategie verstevigt Ahold daarnaast ook de verantwoording, de controlemechanismen en de corporate governance. Ook herstelt de financiële positie, waarvoor Ahold in 2007 weer een investmentgrade rating krijgt.
Nieuwe strategie.
In november 2006 kondigt Ahold de uitkomsten van een strategische evaluatie van de bedrijfsactiviteiten aan. De evaluatie is aanleiding voor een nieuwe strategie voor groei, gericht op de versterking van de concurrentiepositie in de levensmiddelensector, in het bijzonder in de Verenigde Staten. Ahold legt zich toe op de opbouw en versterking van de merken met een verbeterd product- en dienstenaanbod, realiseert een verbeterde prijspositie en lagere bedrijfskosten, en maakt een onderverdeling naar twee organisaties op twee continenten, beide onder leiding van een Chief Operating Officer (COO). Onderdeel van de strategie is een verdere aanscherping van de portefeuille, onder andere in de vorm van de verkoop aan CD&amp;R en KKR van US Foodservice (afgerond in juli 2007, $ 7,1 miljard), Tops (afgerond in december 2007, verkocht aan Morgan Stanley Private Equity voor $ 310 miljoen) en de activiteiten in Polen (afgerond in juli 2007, verkocht aan Carrefour). Ahold boekt goede voortgang met de realisatie van de strategie onder leiderschap van John Rishton, die in november 2007 als CEO wordt benoemd. In zijn eerdere rol als CFO maakte Rishton deel uit van het team dat de strategie ontwikkelde.
In november 2011 gaat Ahold een nieuwe fase van de groeistrategie in, onder leiding van de nieuwe CEO Dick Boer, eerder CEO voor Albert Heijn, die in maart 2011 is benoemd. Ahold richt de retailactiviteiten opnieuw in op basis van zes strategische pijlers, waarvan drie voor groei moeten zorgen en drie die groei moeten ondersteunen. De zes pijlers zijn: versterking van de loyaliteit, verbreding van het aanbod, groei van de geografische positie, vereenvoudiging, verantwoord ondernemen in retail en de prestaties van de mensen van Ahold.
In 2012 kocht Ahold voor € 350 miljoen bol.com. Bol.com handelt dan voornamelijk een boeken, maar met de ambitie het aanbod te verbreden.
In februari 2013 verkocht Ahold zijn 60% belang in de Zweedse supermarktketen ICA, dat het in 2000 gekocht had. De koper, Hakon Invest, betaalt 21,2 miljard Zweedse kronen of € 2,45 miljard en krijgt alle aandelen ICA in handen. Hoewel Ahold de meerderheid van de aandelen bezat, had het niet de volledige zeggenschap over ICA. ICA was een van de bedrijfsonderdelen die Ahold in 2003 in het boekhoudschandaal stortte, omdat bij ICA twee tegenovergestelde documenten waren ondertekend. Een openbaar document waaruit bleek dat Ahold de zeggenschap over ICA had, waardoor het bedrijfsresultaat geheel in de boeken mocht worden opgenomen. En een geheime "side letter" waaruit bleek dat Ahold juist niet de volledige zeggenschap had. ICA behaalde in 2012 een omzet van € 11,3 miljard. De keten had toen 2200 franchises en eigen supermarkten in Zweden, Noorwegen en de Baltische staten.
Ahold Delhaize.
Op 24 juni 2015 werd bekendgemaakt dat Delhaize Groep en Ahold fuseren, de fusie werd halverwege 2016 afgerond. Het bedrijf gaat Ahold Delhaize heten met in Nederland het hoofdkantoor. Dick Boer wordt de topman van Ahold Delhaize. Het heet een fusie van gelijken, maar de aandeelhouders van Ahold krijgen 61% en die van Delhaize de overige 39% van de aandelen waarbij de juridische entiteit Delhaize opgaat in Ahold. De naam Ahold wordt vervangen Ahold Delhaize. Samen behaalden ze in 2014 een omzet van € 54 miljard en een nettowinst van € 1 miljard. Ahold en Delhaize hadden samen 375.000 medewerkers en 6500 winkels. Beide bedrijven halen meer dan 50% van de omzet in Verenigde Staten. De geografische overlap van de ketens is gering en na de fusie is Ahold Delhaize in alle Amerikaanse staten aan de oostkust aanwezig.
Op 14 maart 2016 stemden de aandeelhouders van Ahold en Delhaize in met de fusie. Een dag later kregen Ahold en Delhaize groen licht van de Belgische toezichthouder waarmee alle mededingingsrechtelijke procedures in Europa zijn afgerond. Na toestemming van de Amerikaanse toezichthouder FTC werd de fusie op zaterdag 23 juli 2016 beklonken. De merken Albert Heijn en Delhaize blijven naast elkaar bestaan in de Belgische markt.
Politieke donatie.
In de periode 2021-2024 gaf Ahold Delhaize financiële steun aan leden van het Amerikaanse Congres die de verkiezingsuitslag van 2020 niet erkenden. De donatie bedroeg 20.500 dollar en werd gedaan binnen een half jaar na de bestorming van het Amerikaanse Capitool in 2021. Dergelijke donaties gaan doorgaans via een PAC (Political Action Committee).

</doc>
<doc id="35410" url="https://nl.wikipedia.org/wiki?curid=35410" title="Topfunctionaris">
Topfunctionaris

Een topfunctionaris, dikwijls aangeduid als topman of topvrouw, is iemand met veel zeggenschap in een grote onderneming, ngo of overheidsorganisatie.

</doc>
<doc id="35411" url="https://nl.wikipedia.org/wiki?curid=35411" title="LIFO">
LIFO



</doc>
<doc id="35412" url="https://nl.wikipedia.org/wiki?curid=35412" title="Dichteres">
Dichteres



</doc>
<doc id="35413" url="https://nl.wikipedia.org/wiki?curid=35413" title="Lerares">
Lerares



</doc>
<doc id="35417" url="https://nl.wikipedia.org/wiki?curid=35417" title="Docent">
Docent

Een docent(e) is iemand die kennis en vaardigheden overdraagt aan leerlingen of cursisten van een onderwijsinstelling of een andere instantie, bijvoorbeeld op het gebied van sport of cultuur. Het woord docent is afgeleid van het Latijnse doceren, dat ‘onderwijzen’ betekent. De term wordt vooral in het hoger onderwijs gebruikt, zeker in Vlaanderen. In Nederland beschouwt men leraar/lerares en docent(e) doorgaans als synoniemen. 
Hoger onderwijs.
Voor docenten in het hoger onderwijs bestaan verschillende rangen. De terminologie hiervan is in Vlaanderen en Nederland verschillend. De aanduidingen docent en hoofddocent worden in Vlaanderen gebruikt voor gepromoveerde medewerkers aan universiteiten (medewerkers met een doctoraat) die onderwijs, onderzoek en dienstverlenende taken verrichten. De hogere rangen zijn die van "hoogleraar" en "gewoon hoogleraar". De titel "buitengewoon hoogleraar" wordt gebruikt voor een deeltijdse aanstelling. In Vlaanderen wordt de titel "Professor" gebruikt zodra er een vaste benoeming is aan een universitaire instelling, dus vanaf "docent". In Nederland heten onderwijsgevers universitair docent en universitair hoofddocent en enkel hoogleraren mogen er de titel "professor" voeren. Instellingen voor Hoger Beroepsonderwijs in Nederland kennen eveneens de rangen docent en hoofddocent.
Basisonderwijs en voortgezet/secundair onderwijs.
Onderwijsgevers in het basisonderwijs, in het secundair onderwijs en in het voortgezet onderwijs, worden doorgaans leraar (secundair onderwijs) of onderwijzer (lager onderwijs) genoemd. Daarnaast geven in het basisonderwijs en voortgezet/secundair onderwijs zogenaamde bijzondere leermeesters, praktijkdocenten of vakleerkrachten les in vakken als muziek, techniek, lichamelijke opvoeding, godsdienst of levensbeschouwing.
Overig.
Buiten het reguliere onderwijs, zoals bij muziek-, dans- of sportcursussen, gebruikt men in Nederland ook wel de term docent of leraar, zoals sportleraar of muziekdocent. In sommige religies kent men eveneens leraren. Zo is binnen het katholicisme de bisschop als herder en bestuurder van zijn bisdom de eerste leraar. Binnen het jodendom is een rabbijn leraar, binnen de islam is dat een moellah of mollah.
Leermeester is de term die gebruikt wordt voor een persoon die zijn/haar kennis of vaardigheden overdraagt aan anderen; dat kan een docent, maar ook bijvoorbeeld een ouder zijn. 

</doc>
<doc id="35418" url="https://nl.wikipedia.org/wiki?curid=35418" title="Karpaten">
Karpaten

De Karpaten (Tsjechisch, Pools en Slowaaks: "Karpaty", Oekraïens: Карпати ("Karpaty"), Roemeens: "Carpați", Duits: "Karpaten", Servisch: "Karpati", Hongaars: "Kárpátok")
zijn een hooggebergte in Midden-Europa.
De Karpaten vormen een halfcirkelvormige keten met een lengte van bijna 1500 kilometer en een breedte van 100 tot 350 km. De cirkel is open naar het westen en begint in het noorden bij de Donau ter hoogte van Bratislava. In het zuiden eindigt de keten bij de IJzeren Poort op de grens tussen Servië en Roemenië. In het centrum van de cirkel ligt de Pannonische vlakte.
Het gebergte strekt zich grotendeels uit over Tsjechië, Slowakije, Polen, Oekraïne en Roemenië. Uitlopers zijn te vinden in Oostenrijk, Hongarije en Servië. Het langste stuk ligt in Roemenië en het hoogste gedeelte wordt gevormd door de Hoge Tatra (tot 2655 m) in Slowakije.
De Karpaten kunnen met de klok mee worden onderverdeeld in de volgende gebergten:
De Westelijke Karpaten vormen de waterscheiding tussen de Oostzee en de Zwarte Zee. De afwatering komt voor rekening van tal van zijrivieren van de Donau (Tisza, Proet, Mureș, Olt, Siret, e.a.), en van de Weichsel en de Dnjestr met hun zijrivieren.
De Karpaten zijn nergens door eeuwige sneeuw of gletsjers bedekt. Ze zijn in het algemeen bosrijk en voor een groot deel dunbevolkt.

</doc>
<doc id="35419" url="https://nl.wikipedia.org/wiki?curid=35419" title="Van De Graaff generator">
Van De Graaff generator



</doc>
<doc id="35421" url="https://nl.wikipedia.org/wiki?curid=35421" title="'s Gravendeel">
's Gravendeel



</doc>
<doc id="35422" url="https://nl.wikipedia.org/wiki?curid=35422" title="Muziekprijs">
Muziekprijs

Dit is een alfabetische lijst van muziekprijzen, gerangschikt naar land.
Een muziekprijs is een onderscheiding die regelmatig wordt toegekend aan musici, artiesten, producers, componisten, dirigenten, arrangeurs of liedjesschrijvers, om hen te eren voor hun werk over een bepaalde periode. 

</doc>
<doc id="35423" url="https://nl.wikipedia.org/wiki?curid=35423" title="Muziekprijzen">
Muziekprijzen



</doc>
<doc id="35425" url="https://nl.wikipedia.org/wiki?curid=35425" title="Leekstermeer">
Leekstermeer

Het Leekstermeer, vroeger ook "Zulthermeer", is het grootste meer van Drenthe.
Het Leekstermeer is gelegen in de gemeente Noordenveld en maakt deel uit van het grotere Leekstermeergebied. Voor de (Groningse) gemeentelijke herindeling van 1990 liep de provinciegrens door het noorden van het meer, daarna is deze op de noordelijke oever komen te liggen. Het meer is genoemd naar Leek.
Het meer wordt ook wel het "Zulthermeer" of "Zulthe" genoemd, naar de streek tussen Nietap en Roden. Het noordoostelijke gedeelte wordt ook wel "Rietboor" genoemd.
De oorsprong van het meer is niet precies bekend, maar vermoedelijk is het pas na 1000 n.Chr. ontstaan. Waarschijnlijk als gevolg van maaivelddaling door drainage van het veen, wellicht in combinatie met toenemende waterbelasting vanuit de omgeving en moeilijkheden met afvoer via de Noord-Groningse "zijlen". Het meer is inmiddels 335 hectare groot en is tussen de 1 en 1,5 meter diep met plaatselijke uitschieters naar ca. 2,20 meter.
De westelijke zijde, waar de meeste waterrecreatie plaatsvindt, heeft een drassige bodem van veengrond. De oostelijke helft van het meer heeft een hardere bodem van zand en is daardoor meer geschikt om prettig te windsurfen.
In het meer monden uit: het Leekster Hoofddiep, de "Leutingerwolderpolder", de Rodervaart en de Roderwolder Matsloot. Het water verlaat het meer via het Lettelberterdiep aan de noordzijde en de Munnikesloot (of "Munnikevaart") en de Gave aan de noordoostzijde. Het Lettelberterdiep en de Gave monden beide uit in het Hoendiep.
Een zout meer?
De naam "Zulthe" wordt wel verklaard als: "zout meer", omdat het tot de 16e eeuw in open verbinding stond met de zee. De afstand is echter te groot dat dit van invloed kan zijn geweest. Temeer omdat er tussen het meer en de zee in het verleden nog enkele zogenaamde zijlen (spuisluizen) zijn geweest, te weten het Niezijl en het Aduarderzijl.

</doc>
<doc id="35426" url="https://nl.wikipedia.org/wiki?curid=35426" title="Pondemaat">
Pondemaat

De pondemaat (Fries: "pûnsmiet"; uitspr.: [pǝs'miǝt] of [pǝs'mjɪt] of ook wel [pmjɪt]) is een oude Friese vlaktemaat. In 1813 werd de pondemaat uniform vastgesteld op 3674,363 358 816 m². (bijna 36,74 are). Traditioneel werd in deze maat de oppervlakte van stukken land uitgedrukt. Voor 1813 was er enige variatie naar de streek en soms naar de plaats.
De grondslag van de pondemaat wordt gevormd door de "koningsroede": 240 vierkante koningsroeden maken een pondemaat. De pondemaat wordt verdeeld in 12 "einsen", ieder van 20 vierkante roeden. De vierkante roede werd ook wel "penning" genoemd.
Andere van de pondemaat afgeleide vlaktematen waren:
In het noorden van Friesland wordt nog vaak als herkenning voor percelen weiland een naam gebruikt, gevolgd door een cijfer, wat dan weer de grootte van het bedoelde perceel aangeeft. Zo wordt bijvoorbeeld met "lange 3" een lang en smal stuk weiland bedoeld ter grootte van drie pondemaat en is "achttiens hoek" een stuk grond van 18 pondemaat (ruim 6,5 bunder of ha.) wat vroeger uit veel stukken ("hoekjes") bestond.
De pondemaat heeft het als vlaktemaat in de vroege 20e eeuw moeten afleggen tegen de are en bunder, al wordt hij zelfs begin 21e eeuw nog een enkele keer aangetroffen.

</doc>
<doc id="35427" url="https://nl.wikipedia.org/wiki?curid=35427" title="Hoornaar">
Hoornaar



</doc>
<doc id="35428" url="https://nl.wikipedia.org/wiki?curid=35428" title="FNV">
FNV



</doc>
<doc id="35429" url="https://nl.wikipedia.org/wiki?curid=35429" title="Haring (soort)">
Haring (soort)

De haring ("Clupea harengus") is een straalvinnige vis van het noordelijk halfrond. Het is al lang een populaire consumptievis, waar veel op gevist wordt. De geschiedenis van de haring is er dan ook een die verweven is met overbevissing en overheidsmaatregelen om dat te voorkomen.
Beschrijving.
Haringen worden circa 45 centimeter lang en kunnen maximaal een kilogram wegen. De maximale leeftijd is 22 jaar. De vis heeft een zilverkleurig lichaam met een grijsgroene of blauwgroene rug. De herkomst van de naam is onbekend. Waarschijnlijk is deze afkomstig uit een voorgermaanse substraattaal.
Haringen maken geluid, door gas te laten ontsnappen uit hun zwemblaas.
Levenswijze.
Haringen leven tot een diepte van 200 meter. De larven leven van plankton, de volwassen dieren van groter plankton (zoals roeipootkreeftjes), garnalen en kleinere vissen. Haringen komen voor in grote scholen van soms miljoenen dieren. Natuurlijke vijanden van de haring zijn de mens, andere vissen en vogels.
Populaties.
De haring komt voor in de noordelijke Atlantische Oceaan van de kust van South Carolina tot Groenland en van de Oostzee tot Nova Zembla.
In de Noordzee worden vier hoofdpopulaties onderscheiden. De verschillende haringpopulaties paaien op verschillende momenten:
Deze vier populaties leven buiten het paaiseizoen door elkaar. Tijdens het seizoen komt elke populatie bij elkaar op de eigen paaigronden.
Vroeger bestond een vijfde populatie, de zuiderzeeharing, die in de voormalige Zuiderzee paaide. Deze populatie verdween grotendeels na het dichten van de Afsluitdijk, waarbij het IJsselmeer ontstond.
Ondersoorten.
Van de haring worden twee ondersoorten onderscheiden.
Visserij.
Haringen behoorden eeuwenlang tot de belangrijkste vissen voor de visserij van de Lage Landen. Een bloeitijd was de eerste helft van de 17e eeuw. De haring werd vooral in de Noordzee gevangen, waar ze op zee gekaakt en gezouten werd. In onder andere de vroegere Zuiderzee en voor de kust werden ook haringen gevangen die voor verse verkoop bestemd waren.
Van overbevissing was al sprake in de 17e eeuw, toen ook al regulerende maatregelen werden getroffen. In de twintigste eeuw verminderde op diverse plaatsen de haringstand zo sterk dat de Nederlandse overheid besloot tot een zesjarig vangstverbod (1977-1983). Door strenge Europese vangstbeperkingen heeft de haring zich kunnen herstellen, ze gedijt begin 21e eeuw weer relatief goed.
Ongeveer 90% van de gevangen haring wordt in Denemarken en Noorwegen tot vismeel verwerkt.
Consumptie.
Haring is een vette vis die rijk is aan omega 3-vetzuren. In haring komt soms de parasiet haringworm voor, die bij mensen de maag- of darmwand kan beschadigen. Dit werd omstreeks 1960 door Prof.Dr. Pieter van Thiel ontdekt. Om deze worm te bestrijden is het in Nederland wettelijk verplicht om alle haring voor consumptie eerst in te vriezen.
Vers gekochte haring kan slechts kort, maximaal een dag, in de koelkast bewaard worden.
Haring wordt gegeten als:
Haringkaken.
Bij het kaken van haring worden de kieuwen, een deel van de ingewanden en de keel verwijderd. Door het verwijderen van de kieuwen kan de vis ontbloeden, zodat het bloed niet in het vlees terechtkomt en blank van kleur blijft. Bij het kaken blijft de alvleesklier zitten. Na dit bewerkingsproces werken de vrijgekomen enzymen op het vlees in. Daardoor ontstaat de typische haringsmaak en -geur en krijgt de vis de zachte textuur.
Rijpingsproces.
De vraag is of het consumeren van haring als nuttigen van rauwe vis kan worden gezien. Voordat de haring de consument heeft bereikt heeft ze namelijk na het bovengenoemde kaken – door een wisselwerking tussen het door de behandelaar toegevoegde zout en de door de haring zelf geproduceerde enzymen – een rijpingsproces doorgemaakt en is de structuur van de vis wat veranderd. Bovendien wordt de haring ingevroren. Een enkele maal wordt de haring 'werkelijk' rauw gegeten maar dan betreft het een inkoper die de haring rechtstreeks uit zee, ongekaakt en nog niet geveild, ten dele nuttigt en haar daardoor toetst op kwaliteit.
Inleggen.
In Scandinavië wordt haring ingelegd in diverse kruiden, zoals dille, of in wijn of in een romige saus. In Noorwegen wordt ook gerookte, gedroogde haring gegeten. In het Verenigd Koninkrijk zijn geroosterde kippers als ontbijt nog steeds erg populair. Ook wordt de haring er als 'black herring' naar Afrika uitgevoerd. Deze zoute haringen zijn vijf dagen lang gerookt en zonder koeling houdbaar.
In oude beschrijvingen.
In het 16e-eeuwse "Visboeck" van Adriaen Coenen (1514-1587) wordt uitvoerig en lyrisch verteld over de haring. Ook komt de zogenoemde haringkoning ter sprake.
Mysterie van de Zweedse Marine.
Het geluid dat haringen maken, de zogenaamde haringscheten, die ze gebruiken om te communiceren, werd oorspronkelijk niet herkend. Rond 1980 en 1990 zocht de Zweedse marine naar mysterieuze onderzeeboten, omdat ze het geluid opving en niet kon thuisbrengen. Hierdoor werden de Zweeds-Russische relaties gespannen. Toen het Oostblok uiteengevallen was gingen de geluiden gewoon door.

</doc>
<doc id="35431" url="https://nl.wikipedia.org/wiki?curid=35431" title="Haringvliet (zeearm)">
Haringvliet (zeearm)

Het Haringvliet is een voormalige zeearm van de Noordzee, in Zuid-Holland tussen Voorne-Putten en de Hoeksche Waard in het noorden, en Goeree-Overflakkee in het zuiden. In 1970 werd het Haringvliet in het kader van de Deltawerken door de Haringvlietdam van zee afgesloten en werd er bij de dam de Goereese sluis aangelegd voor de scheepvaart. Van de Hoeksche Waard naar het Hellegatsplein loopt de Haringvlietbrug. In het Haringvliet ligt het eiland Tiengemeten. Het Spui mondt erin uit tussen de Hoeksche Waard en Voorne-Putten.
Ontstaansgeschiedenis.
Voor 1200 waren "Voorne" en "Flakkee" één eiland. In 1216 doorbrak een stormvloed echter de natuurlijke duinenkust. Er ontstond een geul die zich al snel een steeds langere weg door het veen baande. De geul diepte uit en ontwikkelde zich al snel tot een steeds bredere zeearm, die zich allengs verder landinwaarts uitstrekte. Na ruim dertig jaar werd rond 1250 de Striene, een nu niet meer bestaande vertakking van de Schelde richting de Maas bereikt. De nieuwe zeearm breidde zich ook ten oosten van de Striene uit, waar het Wijvekeen, de voorloper van het Hollandsch Diep, werd gevormd.
De naam "Haringvliet" treft men in 1315 voor het eerst in de schriftelijke bronnen aan. Het Haringvliet werd echter eeuwenlang "Flakkee" genoemd. Pas in de 19e eeuw werd de naam "Haringvliet" algemeen.
Milieueffecten.
Door de afsluiting van het Haringvliet in 1970 verdween het zoute water en de invloed van eb en vloed. Dit heeft een enorme invloed gehad op de natuur. Doordat de Biesbosch niet meer regelmatig onder water liep, is het kenmerkende riet- en rode bieslandschap daar gaan verruigen. Vissen als de elft, fint en de Atlantische steur verdwenen bijna totaal uit de Nederlandse wateren.
Mogelijkheden voor een terugkeer van getijden.
In 1997 is een onderzoek gedaan naar het effect van het openen van de sluizen in het Haringvliet. Wanneer men de oorspronkelijke natuur die bij een rivierdelta hoort in zijn geheel terug wil, met behoud van de herwonnen veiligheid, dan hoeven de sluizen net als bij de Oosterschelde alleen bij dreigende stormvloed dicht. Dit zou echter nadelige gevolgen hebben voor de scheepvaart naar de Moerdijk ten gevolge van een grotere getijdenbeweging. De nu gegarandeerde waterstand van ongeveer Normaal Amsterdams Peil ter plaatse is dan niet te handhaven.
Kierbesluit uit 2000.
Reeds in 2000 besloot de regering bij wijze van proef de sluizen in beperkte mate open te stellen. Hierdoor zal een overgangsgebied ontstaan van zoet naar zout water. Dit "kierbesluit" heeft echter consequenties. Belangengroeperingen willen dat de staat compenseert voor aanpassingen in de zoetwaterinfrastructuur op Voorne-Putten en Goeree-Overflakkee. Ook wil men compensatie voor de beperkte terugkeer van het tij. In 2004 werd besloten dat het kierbesluit pas op 1 januari 2008 zou worden uitgevoerd in verband met extra studies naar de gevolgen. 2008 is niet haalbaar gebleken voor de uitvoering van het kierbesluit, maar ook een tweede genoemde datum, 1 december 2010, hield geen stand. In het conceptregeerakkoord van VVD en CDA zou het kierbesluit worden ingetrokken.
Op 20 juni 2013 werd wederom een principebesluit genomen: in 2018 gaan de sluizen op een kier. In november 2014 is men begonnen met het uitvoeren van compenserende maatregelen die de zoetwaterhuishouding en de drinkwatervoorziening in de omliggende gebieden moeten zekerstellen zodra het kierbesluit in werking treedt. Met de gedeeltelijke opening hoopt men op een gedeeltelijk herstel van het brakwaterbiotoop, vermindering van de slibafzetting in het Haringvliet en een verbetering van de waterkwaliteit.
Met het kierbesluit wordt tevens rekening gehouden met de scheepvaartbelangen bij de Moerdijk. De getijdenbeweging in het gebied zal een afwijking van ongeveer 10 centimeter naar boven en naar beneden veroorzaken ten opzichte van de huidige waterstanden. Op- en afwaaiïng of hoge dan wel lage rivierafvoeren geven vaak een grotere afwijking in de waterstanden. Bij storm gaan de sluizen weer geheel dicht.
Zoetwatervoorziening.
Het kierbesluit gaat ervan uit dat het zoute water dat wordt ingelaten, niet verder indringt dan een denkbeeldige lijn tussen Middelharnis en de monding van het Spui. Ten oosten van Middelharnis is inmiddels voor de zoet-watervoorziening van Stellendam en omgeving een inlaat gebouwd voor zoet water dat middels een kanaleninfrastructuur van oost naar west kan stromen. Ter hoogte van de ingang van de haven van Middelharnis zijn hiervoor grote duikers onder de haveningang aangelegd die het zoete water onder de haven door laat lopen. Ook op Voorne-Putten zijn soortgelijke maatregelen genomen.
Natura 2000.
Een gebied van 11.633 ha in de gemeenten Goeree-Overflakkee, Hellevoetsluis, Hoeksche Waard en Nissewaard is aangewezen tot Natura 2000-gebied (gebiedsnummer 109). Er lopen al jaren procedures om het gebied van de Leenheerenpolder uit dit stukje Natura 2000 te elimineren.

</doc>
<doc id="35432" url="https://nl.wikipedia.org/wiki?curid=35432" title="Harnas">
Harnas

Een harnas is een samenstel van, uit metaal of zwaar leder vervaardigde, het lichaam geheel of grotendeels bedekkende kledingstukken, dat in vroeger tijden door ridders of soldaten werd gedragen bij wijze van pantser. Het principe is hetzelfde als het schild van de schildpad: een harde extra laag die beschermt tegen een dodelijke aanval van de tegenstander.
Geschiedenis.
In vroegere tijden bestond het harnas voornamelijk uit metalen ringetjes, de zogenaamde maliënkolder. Deze bood de drager een beperkte bescherming, voornamelijk tegen snijwonden. De maliënkolder is vanaf de Romeinse tijd tot in de 15e eeuw gebruikt. In de 15e eeuw werden er echter alleen onbeschermde delen van de romp mee bedekt (zoals de oksels). Het kleed dat de feodale ridder boven zijn harnas droeg, wordt tabard of tabbaard genoemd.
In de 13e en 14e eeuw was men technisch in staat om op grotere schaal smeedijzeren platen te produceren, waardoor het maken van grote harnasonderdelen, zoals kurassen die borst en rug geheel bedekken, haalbaar werd. Een plaatharnas biedt betere bescherming - ook tegen steek- en slagwapens - en is ook nog eens lichter dan een maliënkolder.
Het harnas werd in principe gemaakt door een smid, die de losse delen op maat van de drager maakte. De kunst was om alles zo soepel mogelijk te smeden met een esthetische toets.
Meestal droegen ridders hun harnas op een paard, wat eenvoudiger was dan zelf ermee te lopen. Het paard zelf kreeg er uiteraard een paar kilogram bij.
Ook voor de soldaat te voet werd het gaandeweg gewoon en betaalbaar om plaatharnassen te dragen.
In de 15e en 16e eeuw kende het harnas een grote bloei. In steden als Augsburg (Duitsland) en Milaan (Italië) werden ze op industriële schaal geproduceerd voor de export.
Men kende er gespecialiseerde onderaannemers zoals de platenmakers ("Plattner") en handschoenenmakers.
Door het strenge gildesysteem in Duitsland konden alleen zij die van leerling tot smid waren opgeklommen het tot zelfstandig harnassmid brengen. Voor elk harnasonderdeel moesten zij een Proeve van Bekwaamheid voorleggen aan de gildemeesters.
Zo kon het wel 14 jaar duren voordat een leerling het tot zelfstandig smid bracht.
In Milaan bestond dit gildesysteem niet en daarom trokken beginnende wapensmeden steeds vaker naar die stad, om er hun geluk te beproeven zonder de vereiste ervaring.
Deze nieuwe generatie smeden zorgde voor een ongekende innovatie in het harnassmeden, en een periode van bloei voor Milaan.
In de 17e eeuw raakten harnassen in onbruik, omdat ze geen bescherming boden tegen vuurwapens en door kruisboog gelanceerde pijlen. Het bleef echter populair om mensen in harnas te portretteren, en er kwamen steeds fijnere en elegantere uitvoeringen.
Militairen te paard en te voet, de zogenaamde kurassiers en musketiers, droegen nog wel vaak een kuras: een stalen borstplaat van 2 tot 3 mm dik die redelijke bescherming bood tegen musketkogels.
In de 19e eeuw bracht Napoleon Bonaparte het kuras weer helemaal terug op het slagveld. In 1812 had hij wel veertien regimenten kurassiers te paard in zijn Grande Armée. Een Engelse waarnemer maakte na de Slag bij Waterloo melding van "het geluid als van hagel op een zinken dak" dat klonk na elk Engels salvo op de aanstormende Franse kurassiersregimenten. In de Eerste Wereldoorlog waren de kurassiers aan beide zijden nog heel even aanwezig, maar al snel werd duidelijk dat zij niet tegen mitrailleurs en snelvuurkanonnen opgewassen waren. Het enige overblijfsel is het Duitse kuras dat door wachtposten en sluipschutters werd gedragen.
Tegenwoordig zijn de meeste harnassen vervangen door het kogelwerend vest, dat comfortabeler is en beter bestand is tegen hedendaagse gevaren. Harnassen worden nog wel gebruikt in sommige componenten van oude legers als onderdeel van het groot parade-uniform. Zo is de Zwitserse Garde van het Vaticaan op kerkelijke feestdagen getooid met een hellebaard en accessoires. Ook de Britse cavalerie is nog getooid in oude uniformen.
Actualiteit.
Door de hernieuwde interesse voor de geschiedenis is het harnas de laatste tien jaar weer in opmars. Leden van diverse "levende geschiedenis" (Living History)-verenigingen uit binnen- en buitenland beoefenen op verschillende niveaus het zwaardvechten, vaak met echte (botte) wapens. Slechts het dragen van goede kwaliteitsharnassen beschermt hen tegen de ernstige verwondingen die men door een klap van een bot zwaard kan oplopen.
Wereldwijd zijn er tegenwoordig zo'n 300 harnassmeden actief. Nederland heeft voor zover bekend vier professionele en enkele amateur-harnassmeden binnen zijn grenzen. In Wallonië is ook een harnassmid actief.
Aan het begin van de 21e eeuw kent de filmwereld ook een heropleving van de middeleeuwse thematiek en dito beeldvorming. Daarbij horen ook omstandige zwaardgevechten met geharnaste acteurs.
Spreekwoorden met harnas.
In het Nederlands komen en verschillende spreekwoorden en gezegden voor waarin harnas in een overdrachtelijke betekenis wordt aangewend. Enkele voorbeelden:

</doc>
<doc id="35433" url="https://nl.wikipedia.org/wiki?curid=35433" title="Haroen ar-Rashid">
Haroen ar-Rashid

Haroen ar-Rashid, Haroun ar-Rashid of Harun ar-Rasjid (Ray, ca. 766 - Toes, 24 maart 809) was kalief uit de dynastie van de Abbasiden. Onder zijn bewind bloeiden kunst en wetenschap. "Ar-Rashid" betekent 'de rechtvaardige' of 'de welgeleide'. "Haroen" is de Arabische versie van de voornaam Aäron.
Hij stichtte onder andere de door Sjiieten als heilig beschouwde stad Najaf in 791. Bagdad kreeg een bibliotheek, een universiteit en een vertalingscentrum. Hij nam van zowel de Perzen als van de Byzantijnen verschillende bestuurstechnieken over en liet irrigatiewerken aanleggen om de grondopbrengst te vergroten.
Familie.
Haroen ar-Rashid was de zoon van Muhammad bin Abdullah al-Mahdi (zoon van Jaffar al-Mansour, de stichter van Bagdad). Zijn moeder was Khaizuran van Jemenitische afkomst, een 'geschenk' van Mansour dat hij kocht in Mekka en aan zijn zoon Mahdi gaf met de opdracht aan haar om kinderen te krijgen. Khaizuran vergiftigde na Mahdi's overlijden (mogelijk werd hij door zijn favoriete concubine Hasanah vergiftigd) Haroens oudere broer Al-Hadi, nadat deze eerder zelf geprobeerd had zijn moeder en broer te vergiftigen.
Haroen ar-Rashid huwde zijn nicht Zubaidah. Hun grootvader Mansour had haar die naam ('klein boterklontje') als bijnaam gegeven. Ook zij werd in de sprookjes van Duizend-en-een-nacht vereeuwigd. Zij was de dochter van Khaizurans oudere zus Salsal, die Jaffar, Mahdi's halfbroer, verleidde. Moslims wordt vier wettige vrouwen toegestaan en al gauw na zijn troonsbestijging waren Azizah, dochter van Khaizurans broer Ghitrif, Ghadir, Hadi's vroegere concubine en Zubaidah zijn drie echtgenotes. Na de dood van Azizah en Ghadir trouwde Haroen ar-Rashid met Umm Mohammed, Abbasah en een meisje uit de familie van Othman, maar Zubaidah bleef zijn favoriete echtgenote.
Abassah en Ulaiyah waren zusters van hem.
Haroen ar-Rashid had veertien zonen, maar al gauw werd besloten dat alleen de twee oudste in aanmerking zouden komen voor de troonsopvolging: Abdallah (Al-Ma'moen) en Mohammed (Al-Amin). Abdallah, geboren in de nacht van 13 op 14 september 786, was de zoon van de Perzische slavin Marajil en de tweede werd zeven maanden later geboren in april 787 als zoon van Zubaidah. Zubaidahs zoon Amin was eerste in de lijn van troonopvolgers, al werd hij door Haroen ar-Rashid minder geschikt en deugdzaam geacht dan zijn oudere halfbroer.
De Sogdische slavin Maridah schonk hem vijf kinderen, waaronder Mamuns opvolger Al-Mutasim.
Leven.
Jeugd en opleiding.
Haroen ar-Rashid werd in februari 766 in Ray in Khorasan geboren, maar op zijn derde of vierde verhuisde hij met zijn vader Mahdi mee naar Bagdad, waar hij van zijn vijfde of zesde jaar tot zijn vijftiende onderwijs kreeg. Respect voor geestelijke zaken werd de prinsen van de Abassieden dynastie vanaf hun vroegste jeugd bijgebracht. Studie van de Koran, filosofie en wetgeving werd hoog gewaardeerd. De beschaving van de Abassieden had een hoog intellectueel niveau en bewaarde voor het Westen de erfenis van de Oudheid. Kitai, een vermaarde intellectueel, was Haroens 'gouverneur', die leiding had over zijn leraren. Haroens mentor was Yahya de Barmakied, die hij 'vader' noemde. Yahya was de zoon van Khalid ibn Barmak, onder wiens leiding de Barmakiden deelnamen aan de revolutie van de Abassieden om de dynastie van de Umayyaden omver te werpen. De naam Barmakied kwam van het Sanskriet "Pramukha" (leider, hoofdadministrateur). De Barmakieden hadden waarschijnlijk als hogepriesters van de boeddhistische tempel in "Nawbahar" (Nava Vihara, nieuw klooster) in Balkh een belangrijke positie gehad in Bactria, maar hadden zich tijdens de laatste jaren van de regering van de Umayyaden tot de Islam bekeerd.
Troonsbestijging.
Toen Haroen ar-Rashid in september 786 kalief werd, benoemde hij Yahya tot vizier. Ook diens twee zonen Fadl en Jaffar deelden de functie van hun vader als vizier. Yahya had nog twee zonen: Musa en Mohammed. Musa werd gouverneur van Syrië en Mohammed droeg net als zijn broer de titel emir. Yahya's broer Mohammed ibn Khalid was negen jaar op een rij 'kamerheer' van de kalief. De moeder van de jonge kalief Khaizuran stierf in 789 op vijftigjarige leeftijd. Haroen ar-Rashid woonde in zijn paleis "al-Khuld", dat zijn vader Mahdi op de oever van de Tigris had gebouwd. Het was de privé-woning van de 'Bevelhebber van de Gelovigen' en het centrum van het officiële leven van het rijk.
Harem.
Zijn vrouwen en kinderen leefden in de harem. Hij had er tweehonderd vrouwen, waarvan er twintig hem kinderen schonken. De vrouwen in zijn harem waren van Arabische, Circassische, Turkse en Griekse afkomst. Zo waren er Dhat al-Khal (schoonheidsvlekje), Sihr (charme), Diya (pracht), Hailana (waarschijnlijk Helena, een Griekse) en de Arabische Inan.
Ondergang van de Barmakiden.
Om verschillende redenen verloren de Barmakiden aan Haroen ar-Rashids hof het vertrouwen van de kalief. Jaffar de Barmakied was de boezemvriend van de kalief geweest. Jaffar was ontwikkeld, een getalenteerd kalligraaf, jurist, auteur en spreker. Hij werd de gouverneur van Egypte en werd naar Syrië gestuurd om er de vrede te bewaren. Zijn belangrijkste functie was aan het hof, waar hij vaak met zijn vader Yahya en broer Fadl rechtsprak. Hij was enige jaren de drager van het 'grote staatszegel', droeg bevel over de wacht van de kalief, was hoofd van de geheime inlichtingendienst ("barid") en zo meer. Uiteindelijk werd Jaffar belast met de opvoeding van Mamun. Waarschijnlijk speelde zijn populariteit bij de bevolking van Bagdad mee bij zijn ondergang. Jaffars broer Fadl had zelfs meer ervaring, kennis van handel en was daarbij minder hedonistisch, hij dronk minder wijn. Hij nam een tijd de plaats in van zijn vader Jahya als hoofd van de regering en hield het staatszegel vóór Haroen ar-Rashid dat aan Jaffar gaf. Hij nam de taken van gouverneur waar en was bevelhebber bij militaire expedities. Hij was gouverneur van Khorasan, waar hij vrede bewerkstelligde en populair was.
Hun grote tegenstander werd Fadl ibn al-Rabi. Zijn vader Rabi al-Yunus was van eenvoudige afkomst, maar was opgeklommen tot de hoge post van kamerheer en vizier aan Mansours hof. Fadl ibn al-Rabi zou Haroen ar-Rashids rechterhand worden. Hij kreeg het staatszegel en werd in 795 tot kamerheer benoemd en in 803 na de ondergang van de Barmakiden tot vizier. Hij werd door Zubaidah, de favoriete vrouw van Haroen ar-Rashid, erg gewaardeerd.
Haroen ar-Rashid probeerde de concurrentiestrijd tussen zijn twee oudste zonen in Mekka op te lossen en reisde januari 802 terug naar Raqqa, waar hij zich de laatste 13 jaar van zijn regering heeft gevestigd. Er werd in al-Umr bij Anbar enige dagen halt gehouden en op de vierde dag riep de kalief Yahya en diens zonen Fadl, Jaffar en Musa bij zich en gaf hen eremantels om de geruchten uit de wereld te helpen dat ze uit de gratie waren geraakt. Een paar uur later volgde de tragedie. Haroen zei tegen Jaffar zich te vermaken, net als hij in zijn harem zou doen en Haroen begon er te drinken. Hij stuurde iemand naar Jaffar om te kijken of die zich ook vermaakte, maar Jaffar ging onder melancholie gebukt. Jaffar werd bevolen een banket aan te richten en te drinken. Vol vrees gaf Jaffar orders om een banket aan te richten. Rond middernacht verliet Haroen de tent van zijn vrouwen en riep Mesrur de eunuch bij zich en beval hem Jaffar naar zijn tent mee te vragen en daar zijn hoofd af te hakken. Even later bracht Mesrur hem Jaffars hoofd. Daarna werden Yahya, diens drie zonen en broer Mohammed gearresteerd en werd hen al hun bezit afgenomen. Jaffars hoofd werd op de Middelste Brug van Bagdad tentoongesteld en zijn lichaam in delen gehakt op de Hoge Brug en Lage Brug. Leden van de Barmakiden familie werden gearresteerd. Yahya stierf op zeventigjarige leeftijd in 805 in de gevangenis van Raqqa en Fadl na te zijn gemarteld in 808, net als zijn broer Jaffar op vijfenveertigjarige leeftijd. Musa en zijn broer Mohammed werden na Amins troonsbestijging vrijgelaten uit de gevangenis. Dichters gaven het algemene verdriet weer door te betreuren dat deze wijze en gulle mannen ten onder waren gegaan.
De tijd van de Barmakiden gold al gauw als het 'gouden tijdperk van de Abbasiden' en werd verward met de regering van Haroen ar-Rashid.
Er is veel over gespeculeerd wat de ondergang van de Barmakiden teweeg heeft gebracht. De familie had drie generaties lang competent en toegewijd de Abbasiden gediend. De kalief heeft zelf nooit de redenen bekendgemaakt. Tegen zijn jongere zus Ulaiyah zei hij: "Als ik zou denken dat mijn shirt het wist, zou ik m'n shirt verscheuren" en een andere keer "Als ik zou weten dat m'n rechterhand de reden wist zou ik 'm afhakken." Waarschijnlijk werd het besluit tot hun ondergang na een periode van jaren genomen, onder invloed van mensen die negatief tegenover de Baramakiden stonden. Misschien had het verhaal dat Abbasah, de zuster van Haroen ar-Rashid, zwanger was geworden van Jaffar en volgens een andere versie hem twee zonen zou hebben gebaard, ermee te maken. Het zou Jaffar kwalijk zijn genomen dat hij tolerant stond tegenover de Aliden, de afstammelingen van Ali ibn Aboe Talib, ketters en andere vijanden van de orthodoxe Islam. Ook zijn broer Fadl leek het verstandiger de Aliden met rust te laten, omdat ze niet een werkelijke bedreiging vormden. Fadl was het eerst van zijn functies ontheven en bleef slechts mentor van Amin. Jaffars rijkdom en extreem luxe levensstijl irriteerde de kalief. De belangrijkste oorzaak lag in Fadl ibn al-Rabi's haat jegens Jaffar, die voor zijn ambitie een hinderpaal vormde. Fadl zorgde er voor dat de kalief Jaffar begon te wantrouwen en zelfs haten. Zubaidah had Jaffar ook nooit gemogen. Als mentor van de getalenteerde Mamun bedreigde hij de kansen op de troon van haar minder ontwikkelde zoon Amin. Yahya, zijn vroegere mentor, moet ten slotte een ondraaglijke last zijn geworden voor de kalief.
Duizend-en-een-nacht.
Ook ontstonden in de tijd van Haroen ar-Rashid de sprookjes van duizend-en-een-nacht, waarin hij veelal optreedt. Hierin wordt hij als een wijze heerser afgebeeld die vaak incognito zijn rijk verkende.
Byzantium.
Haroen ar-Rashid zag het als zijn levenstaak Constantinopel te veroveren. Dat is de enige verklaring voor het ontwikkelen van zo'n zware verdedigingslinie aan de voet van de Taurus, want Byzantium vormde geen bedreiging voor Haroens rijk, niet tijdens Irene's regering, noch tijdens de heerschappij van haar opvolger Nikephoros I.
Hij ondernam verscheidene veldtochten tegen het naburige Byzantijnse Rijk, zijn eerste expeditie was op vijftienjarige leeftijd, maar wist het uiteindelijk niet te veroveren. Wel dwong hij af dat de Byzantijnen jaarlijks een aanzienlijk geldbedrag aan hem betaalden om de vrede met hem te bewaren.
Wetenschap en filosofie.
In Haroen ar-Rashids tijd en de twee eeuwen die er op volgden bloeiden de wetenschap en filosofie zodanig op dat wel van 'het gouden tijdperk van de Arabische wetenschap' wordt gesproken. Kennis kwam niet alleen van de Academie van Gondesjapoer, maar ook van Antiochië en van Harran in Syrië, een centrum van gnosticisme en waar ook een Babylonische vorm van heidendom, gebaseerd op de studie van de hemel, was blijven bestaan. Ook was er invloed van Noord-India, Bactria en van Neoplatonisme en een sterk gehelleniseerde vorm van christendom.
Het kalifaat van Haroen ar-Rashid viel grotendeels samen met het patriarchaat van "katholikos" Timoteüs van de Nestoriaanse Kerk. Timoteüs volgde het hof naar de nieuwe hoofdstad Bagdad, toen de stad Seleucië ernstig in verval raakte. Timoteüs vertaalde Aristoteles' "Topica" van het Oudsyrisch naar het Arabisch. Hij was de belangrijkste geestelijke leider, gezien zijn aanzien en de geografische reikwijdte van zijn gezag, veel invloedrijker dan de westerse paus in Rome en vergelijkbaar met de oosters-orthodoxe patriarch in Constantinopel.
Wijzen van Gondesjapoer, Bagdad en Basra moesten besluiten of er een tegenstelling bestond tussen de Griekse filosofie, die geestdriftig vertaald, bestudeerd en becommentarieerd was en het wereldbeeld, de moraal en politiek, die de Koran de gelovige oplegde. Al-Kindi, de eerste moslim filosoof, die de titel 'Filosoof van de Arabieren' kreeg, zag geen fundamentele onenigheid tussen de leringen van de Profeet en het Griekse gedachtegoed. Al-Farabi en Avicenna waren het met hem eens.
De Nestoriaanse school van Nisibe en de Academie van Gondesjapoer speelden een belangrijke rol in de geboorte van deze nieuwe Arab-Islamitische cultuur, die officieel werd goedgekeurd. Haroen ar-Rashid moedigde vertalers en wetenschappers aan, gesteund door de hoogopgeleide Jaffar de Barmakied. Diens vader, Yahya, trok geleerden en filosofen uit India aan en beschermde ieder die een bijdrage kon leveren aan de ontwikkeling van kennis. Haroen stuurde een delegatie naar Byzantium om Griekse teksten te verzamelen om in het Arabisch en Syrisch te vertalen.
De Arabieren beschouwden astronomie als de edelste wetenschap. Onder de Barmakiden en andere mannen uit Khorasan ontstonden de eerste vertalingen van teksten over astronomie en wiskunde in het Arabisch. Onder Haroen of misschien zelfs eerder werd aan de vertaling van het 5e-eeuwse Indiase, astronomische werk "Siddharta" begonnen, waarop, waarschijnlijk op initiatief van Haroen, Euclides' "Elementen" en Ptolemaeus' "Almagest" volgden. Haroen zou zijn verteld dat zijn astronomen niet voldoende van geometrie wisten om de Indiase teksten te kunnen begrijpen. In deze periode begonnen de Arabieren tabellen samen te stellen om de bewegingen van de planeten vast te leggen.
Neergang.
Onder Ar-Rashids bewind begon echter tevens de interne eenheid van het Arabische rijk af te brokkelen. In Afrika werden het huidige Algerije en Tunesië praktisch onafhankelijk en ook in de Perzische provincies rommelde het, maar hier wist hij de opstanden nog te bedwingen. Onder zijn opvolgers viel het rijk definitief uiteen in elkaar bestrijdende onafhankelijke islamitische rijken.
Afvaardiging.
De kalief onderhield wijdverspreide betrekkingen met de bekende wereld van zijn tijd. Al vroeg in zijn bewind werden er ambassadeurs uitgewisseld met China. Dit bevorderde flink de onderlinge handel via onder andere de zijderoute. Ook met India en de Zuid-Aziatische rijken, waaronder Siam en Java, knoopte hij betrekkingen aan.
Bekend is het verhaal dat Haroen ar-Rashid en Karel de Grote ambassadeurs uitwisselden en dat Karel bij gelegenheid hiervan de beroemde talisman van Karel de Grote en de Indische olifant Abul-Abbas cadeau kreeg. 'Het geschenk van de olifant' beschouwen de meeste historici tegenwoordig als een populair fabeltje. De Europese kennis van de Oriënt was zwak. Karels ambassadeur omschreef hen vaag als 'Perzen'.
De franko-abbasidische samenwerking was al rond 765 begonnen met de uitwisseling van diplomatieke missies tussen de heersers Pepijn de Korte en Mansour. In dat jaar stuurde de Carolingische koning ambassadeurs naar Bagdad, die terugkwamen met ambassadeurs van de kalief. Mansours ambassadeurs, die met weelderige geschenken kwamen, werden in Metz ontvangen en keerden met nieuwe cadeaus terug. De missie van 765 zorgde voor een samenwerking tussen de Frankische koning, de paus en de Abbasidische kalief tegen de Umayyaden in Spanje en Constantinopel. Toen Karel de Grote op de Frankische troon kwam, de slag bij Roncevaux had verloren en het koninkrijk Aquitanië als bufferstaat had ingericht tegen het islamitische Spanje met zijn zoon Lodewijk de Vrome als koning, besloot hij een afvaardiging naar Bagdad te sturen. Dat gebeurde drie jaar voor zijn kroning tot keizer op 25 december 800. Juist waren er Bedoeïenen Jeruzalem binnengevallen en hadden er 18 monniken gedood. Karel gaf zijn afgevaardigden de opdracht ook hierover met Haroen ar-Rashid te spreken. Eind 797 gingen Lantfried, Sigismond en de Israëlier Isaac op weg, waarschijnlijk over zee naar Beiroet of Antiochië en dan over land naar Aleppo en langs de Eufraat naar Raqqa en Bagdad. Alleen Isaac kwam drie jaar later terug, Lantfried en Sigismond waren waarschijnlijk op de terugreis omgekomen. Isaac bracht dus de olifant Abulabbas mee terug, ze landden in oktober 801 in Porto Venere in Ligurië, overwinterden in Vercelli in Noord-Italië en kwamen 20 juli 802 in Aix-la-Chapelle (Aken) aan. Abullabas stierf in 810.
Rond dezelfde tijd kwamen twee moslim hoogwaardigheidsbekleders in Vercelli aan, een van Haroen ar-Rashid en een van Ibrahim ibn Aghlab de emir van Kairouan. Ze werden door Karel de Grote ontvangen en ze schonken hem de apen, parfums, balsem en allerlei soorten medicijnen, die ze hadden meegebracht. De afvaardiging was een positief antwoord op Karels missie van 797. Er is geen geschrift overgeleverd dat verheldert waarover is onderhandeld. De afgevaardigden bleven een paar maanden aan Karels hof en vertrokken voor het einde van 802. Korte tijd, een paar weken of maanden later stuurde Karel opnieuw een ambassadeur naar Haroen ar-Rashid, ditmaal Radbert. Na zijn terugkomst in Italië was hij voor zijn overlijden niet in staat goed verslag te doen van zijn wedervaren. Tegelijkertijd waren er twee afvaardigingen aangekomen: Abdallah van Haroen en Felix en Georg van Thomas (807-820), de nieuwe patriarch van Jeruzalem en opvolger van Georgius (797-807). De laatsten kwamen om geld vragen, terwijl Abdallah bijzondere geschenken bracht van Haroen: een veelkleurige linnen tent, stoffen, parfums, oliën, balsem, een grote vergulde, bronzen kandelaar en een verbazingwekkende, vergulde, bronzen klok. Waarschijnlijk stond Haroen toe dat Karel de Grote het graf van Jezus in bezit kreeg. Minder dan twee jaar na Abdallahs bezoek, stierf Haroen ar-Rashid in Khorasan. Zijn opvolgers Amin en Mamun waren niet in buitenlandse zaken geïnteresseerd. Karel de Grote stierf in 814.
Haroen ar-Rashid en Karel de Grote waren op geen enkel vlak elkaars directe concurrenten, hoefden elkaar daarom niet te vrezen en deelden hun vijandigheid jegens Cordoba en hun wantrouwen tegenover Byzantium.
Overlijden en machtswisseling.
Haroen ar-Rashid onderbrak een expeditie in Byzantium om naar Khorasan te reizen in verband met een opstand die er was uitgebroken. Rafi ibn Layt, kleinzoon van de laatste Omayyade gouverneur, was de leider van het verzet tegen het beleid van de gouverneur van Khorasan Ali ibn Isa. Nu hij het moest doen zonder de steun en diplomatieke ervaring van de Barmakieden, zag de kalief zich genoodzaakt zelf de problemen ter plaatse op te lossen. Eerder had hij in dergelijke situaties Fadl de Barmakied naar het gebied gestuurd, die er de orde altijd wist te herstellen. Haroen ar-Rashid was er nu van overtuigd dat zijn gouverneur incompetent was en liet hem door generaal Harthama arresteren. Maar dit brak het verzet in Khorasan nog niet. Daarom wilde Haroen zelf naar de hoofdstad Merv reizen. Hij leed aan maagpijn en was erg ziek. Toch maakte hij de reis te paard, vergezeld van zijn zoon Mamun, zwaarddrager Masrur, dokter Jibril en kamerheer Fadl ibn al-Rabi. Via Ray en Gorgan, kwam hij aan in Tus, waar hij niet verder kon. De opgepakte broer van de opstandelingenleider werd voor hem gebracht en op vreselijke wijze voor zijn ogen geëxecuteerd. Op 24 maart 809 citeerde hij de volgende woorden uit de Koran: 'Mijn rijkdom heeft me geen voordeel gebracht! Mijn kracht heb ik verloren.' hij stierf dezelfde dag. Hij werd in Tus begraven, in de tuin van Sanabad. Later werd de plek Meched genoemd, 'Tombe van de Martelaar', naar de achtste Shiïtische imam Ali ar-Rida, die in 818 in Tus stierf en er in de buurt van Haroen ar-Rashid werd begraven. Er is nu een mausoleum voor de imam, maar niets herinnert aan de rustplaats van kalief Haroen ar-Rashid.
Amin werd de nieuwe kalief en Mamun heerste over Khorasan in het oosten, zoals hun vader voor zijn overlijden had geregeld. Amin zorgde er voor dat hij niet door Mamun zou worden opgevolgd en wilde zelf belasting heffen in Khorasan. Amin wilde Mamun niet diens vrouw en kinderen sturen en hem de honderd miljoen dinars sturen, die hem door hun vader was toegezegd. Amin droeg macht over aan zijn vizier Fadl ibn al-Rabi en keerde terug naar zijn leven van plezier. Het conflict tussen de broers leidde na twee jaar tot een burgeroorlog. Uiteindelijk werd Bagdad door Mamuns generaals belegerd. Amin had de stad willen ontvluchten en werd gedood. Mamun benoemde als zijn opvolger Ali ibn Musa, beter bekend als Ali ar-Rida, de achtste imam van de Twaalver Shiieten. De zwarte kleur van de Abassieden werd afgeschaft en de groene kleur van de Alieden kwam er voor in de plaats. Maar er was verzet tegen deze gang van zaken. Ali ar-Rida overleed op weg naar Bagdad door 'het eten van druiven' en Mamun trok vervolgens, meer dan tien jaar na Haroens overlijden, Bagdad binnen.
Opinies over zijn leven.
In Europa en de Arabische wereld wordt Haroen ar-Rashid mede dankzij de sprookjes van duizend-en-een-nacht beschouwd als een ideaal soort model-heerser gekenmerkt door grote wijsheid en rechtvaardigheid. In Iran wordt hij echter beschouwd als een wreed heerser die met grote bruutheid de opstandige Perzen in het gareel hield.

</doc>
<doc id="35434" url="https://nl.wikipedia.org/wiki?curid=35434" title="Harpoen">
Harpoen

Een harpoen is een vistuig, bestaande uit een speer met één of meer weerhaken voorziene punt, die door een lijn met de werper is verbonden. Hij wordt gebruikt voor de jacht op vissen, zeehonden en walvissen.
De vroegste vondsten betreffen harpoenachtige punten uit de Oude Steentijd die van ivoor of gewei werden gemaakt.
Bij de walvisvaart was de met de hand geworpen harpoen alleen bruikbaar voor het vangen van langzaam zwemmende walvissen. Toen deze door toenemende vangst in aantal afnamen, zocht men mogelijkheden om de harpoen af te schieten. De eerste die hiervoor een bruikbare constructie bouwde was de Noor Svend Foyn (1809–1894) uit Tønsberg. In 1864 vertrok hij op het eerste speciaal gebouwde vangschip "Spes et Fides" (hoop en vertrouwen), met zeven walviskanonnen (die ieder een harpoen en een granaat afzonderlijk afschoten) gemonteerd op het voorschip. Na jaren van perfectioneren ontving hij in 1870 octrooi op een harpoengranaatkanon dat een harpoen én een granaat tegelijkertijd afschoot. Met deze ontwikkeling begon de moderne walvisvaart.

</doc>
<doc id="35435" url="https://nl.wikipedia.org/wiki?curid=35435" title="Spreekwoord">
Spreekwoord

Een spreekwoord is een korte, krachtige uitspraak die een (volks)wijsheid, een collectieve ervaring of morele opvatting weergeeft. Sommige spreekwoorden zijn met elkaar in tegenspraak. Zo zijn er spreekwoorden die aanzetten tot moedig gedrag of gulheid, en andere juist tot voorzichtigheid of zuinigheid. De wetenschappelijke studie van de spreekwoorden heet "paremiologie".
In tegenstelling tot een werkwoordelijke uitdrukking, die naar het onderwerp wordt vervoegd, wordt in een spreekwoord steeds dezelfde tekst gebruikt. Vaak bestaat een spreekwoord uit twee delen, waarbij het eerste deel een oorzaak of voorwaarde beschrijft en het tweede deel een gevolg of conclusie. 
Er bestaan meerdere spreekwoordenboeken, waarin ze verzameld zijn en verklaard worden. Reeds in 1480 werd er in Nederland een bundel spreekwoorden uitgegeven met de titel "Proverbia communia" (algemene spreekwoorden). Bij elk spreekwoord was de Latijnse versie gevoegd ten behoeve van het leren van Latijn. De eerste druk van Erasmus' "Adagia", waarin hij Latijnse en Griekse spreekwoorden van uitleg voorzag, dateert van 1500. 
Voorbeelden:
Een bekende modernere verzameling van spreekwoorden uit de Nederlandse taal en hun herkomst is het "Spreekwoordenboek der Nederlandsche taal, of Verzameling van Nederlandsche spreekwoorden en spreekwoordelijke uitdrukkingen van vroegeren en lateren tijd" van Pieter Jacob Harrebomée (3 delen uit 1858-1870), onder de titel "Spreekwoordenboek der Nederlandse taal" opnieuw uitgebracht in 1990).
Recenter zijn het "Van Dale spreekwoordenboek" en "Elk nadeel heeft zijn voordeel, en 2499 andere spreekwoorden", beide samengesteld door van (C. A.) Ton den Boon.
Een bijzondere vorm zijn de apologische spreekwoorden.

</doc>
<doc id="35436" url="https://nl.wikipedia.org/wiki?curid=35436" title="Hartjesdag">
Hartjesdag

Hartjesdag is een feestdag die op de derde maandag in augustus in Haarlem en omstreken, in de voormalige gemeente Sloten en in Amsterdam met name rond het Haarlemmerplein, in de Jordaan en in de Dapperbuurt werd gehouden.
Vanaf 1997 waren de Hartjesdagen een driedaags evenement op de Amsterdamse Zeedijk, dat in 2017 werd teruggebracht tot alleen de derde maandag in augustus. Sinds 2012 zijn er in oktober ook Hartjesdagen in Bloemendaal.
Oorsprong.
Waar Hartjesdag vandaan komt is niet duidelijk. Waarschijnlijk is het in de middeleeuwen ontstaan. Vermoed wordt dat de naam een verbastering is van 'hertjesdag'. Het zou een feestdag zijn geweest waarop in de bossen rond Haarlem door het gewone volk op herten mocht worden gejaagd, wat normaal gesproken aan de adel was voorbehouden. Het wild werd vervolgens op straat gebraden en opgegeten.
&lt;br&gt;
Historicus Jan ter Gouw meende in 1871 echter dat Hartjesdag oorspronkelijk gewijd was aan de Germaanse godin van de aarde, Hertha (of Nerthus). Herthadag werd verbasterd tot Hertjes- en later Hartjesdag. Aan het eind van de oogsttijd, werd Hertha, de godin van de aarde, verheerlijkt met vreugdevuren.
Al bij de Romeinse historicus Tacitus zijn beschrijvingen te vinden hoe het feest van Hertha gevierd werd. Een oud-Germaans heiligdom, een houten tempel, zou aan haar gewijd zijn aan de oever van het Spaarne op de plaats van het huidige Haarlem. Behalve Hartjesdag zouden dan ook de plaatsnamen Haarlem en Aerdenhout met Hertha te maken hebben.
Karakter.
Op Hartjesdag werden vuurtjes gestookt en kinderen zamelden geld in voor vuurwerk dat 's avonds werd afgestoken. Later ontwikkelde het zich tot een soort carnaval, waarbij veel werd gedronken, en mannen zich verkleedden als vrouwen, en vrouwen zich verkleedden als mannen. Het werd toen ook rond de Zeedijk gevierd. Johan Braakensiek maakte in 1926 een olieverfschilderij getiteld "Hartjesdag", dat het feest tot onderwerp had. Door de Duitse bezetter werd Hartjesdag in 1943 verboden. Na 1945 verwerd het feest tot vuurtjes stoken in de Dapperbuurt, en ten slotte raakte het in onbruik.
Herleving.
Amsterdam.
In 1997 besloot Buurtvereniging Zeedijk het feest nieuw leven in te blazen. Sindsdien worden elk jaar de Hartjes van de Zeedijk gekozen: de meest origineel verklede man en de meest origineel verklede vrouw. In de loop der jaren werd het evenement steeds omvangrijker en uitgebreid naar meerdere dagen, waardoor het bekend kwam te staan als de Hartjesdagen. Met name de optocht van travestieten en andere verklede mannen en vrouwen trok ieder jaar tienduizenden belangstellenden.
Op de smalle Zeedijk werd dit soms te druk en te onveilig, zodat organisator NV Zeedijk besloot om het feest met ingang van 2008 kleinschaliger te maken. In 2013 en 2014 konden de Hartjesdagen om financiële, resp. organisatorische redenen niet doorgaan. In 2015 vond het evenement wel weer plaats en duurde toen drie dagen, met op maandag 17 augustus de optocht van als vrouw verklede mannen en als man verklede vrouwen.
Vanwege organisatorische beperkingen en om overlast voor omwonenden te voorkomen, is Hartjesdag sinds 2017 beperkt tot een optocht met voorafgaande buurtbrunch op de derde maandag van augustus, met op de voorafgaande zondagavond nog een reeks van kleinschalige romantische optredens in de lokale horeca.
Bloemendaal.
In Bloemendaal heeft de winkeliersvereniging in 2012 opnieuw Hartjesdagen ofwel Hertjesdagen ingevoerd. Ze vinden jaarlijks half oktober plaats ter gelegenheid van de opening van het jacht- en winterseizoen.

</doc>
<doc id="35437" url="https://nl.wikipedia.org/wiki?curid=35437" title="Harvard-universiteit">
Harvard-universiteit

De Harvard-universiteit (Engels: Harvard University) is een Amerikaanse particuliere universiteit die hoofdzakelijk in Cambridge (Massachusetts) is gevestigd. De Harvard Business School ligt samen met de sportfaciliteiten tegenover de rest van de campus aan de kant van Boston aan de rivier de Charles. De Harvard Medical School is gevestigd in het medische district Longwood dichter bij het centrum van Boston, waar een aantal bekende gespecialiseerde ziekenhuizen staan. Ook het astronomisch observatorium, het Harvard Museum of Natural History en het Arnold Arboretum genieten wereldwijd bekendheid.
Harvard is een van de meest prestigieuze universiteiten ter wereld, met zeer hoge toelatingseisen voor (aspirant-)studenten, hoge collegegelden, hoge salarissen voor hoogleraren en een grote kans op een uitstekend betaalde baan na het afstuderen. De universiteit weet vele gerenommeerde wetenschappers als hoogleraar binnen te halen, die elders in de Verenigde Staten of daarbuiten naam hebben gemaakt, waaronder verschillende Nobelprijswinnaars. Harvard heeft tevens de oudste zomerschool van de Verenigde Staten (opgericht in 1871), jaarlijks volgen meer dan 5000 studenten cursussen in uiteenlopende onderwerpen op de Harvard Summer School.
Geschiedenis.
De school werd gesticht op 8 september 1636, met als belangrijkste doel ter plaatse predikanten op te leiden, zodat de kolonie minder afhankelijk zou zijn van de aanvoer van afgestudeerde geestelijken uit Engeland. De eerste jaren was de naam 'New College'. Op 13 maart 1639 werd de school vernoemd naar John Harvard (1607-1638), een predikant die de universiteit achthonderd Engelse ponden en zijn bibliotheek van ongeveer vierhonderd boeken naliet. Het is de oudste universiteit van de Verenigde Staten.
Bekende alumni en medewerkers.
De Amerikaanse presidenten John Adams, John Quincy Adams, Rutherford B. Hayes, Theodore Roosevelt, Franklin D. Roosevelt, John F. Kennedy, George W. Bush en Barack Obama studeerden aan Harvard.
Andere politici die hier studeerden, waren John Hancock, Samuel Adams, Edward M. Kennedy, Robert F. Kennedy, Henry Kissinger, Al Gore en Álvaro Uribe.
Verder waren hier actief: de filosofen Henry David Thoreau en George Novack, de psycholoog Burrhus Skinner, de schrijver Ralph Waldo Emerson, de dichters Wallace Stevens, T.S. Eliot en E.E. Cummings, de componisten Leroy Anderson en Leonard Bernstein, de acteur Jack Lemmon, de jurist en theoloog Werner-Édouard de Saeger van Nattenhaesdonck, de mensenrechtenactiviste Irene Khan, de feministische katholieke theologe Elisabeth Schüssler Fiorenza en hoofdredacteur Peter Vandermeersch. Ook Bill Gates van Microsoft en Mark Zuckerberg van Facebook hebben aan Harvard gestudeerd, maar beiden maakten hun studie niet af. Thomas Beveridge studeerde hier in 1955 af.
De natuurkundige Wallace Clement Sabine, die als de grondlegger van de moderne akoestiek moet worden beschouwd, werkte er van 1888 tot 1918. Hij verbeterde de akoestische kwaliteit van het auditorium in het Fogg Art Museum.
Botanicus William Trelease was in 1880 en 1881 actief aan Harvard. Botanicus Sherwin Carlquist was in 1955 en 1956 postdoc aan Harvard. In 1957 is botanicus Robert Dressler er gepromoveerd. Botanicus Philip Barry Tomlinson was tussen 1965 en 1971 als wetenschappelijk onderzoeker en tussen 1971 en 2001 als hoogleraar aan Harvard verbonden, vanaf 2001 is hij er emeritus-hoogleraar. In 1978 behaalde botanicus Walter Judd een PH.D. aan Harvard. Etnobotanicus Michael Balick behaalde aan Harvard een Ph.D. in 1980. Etnobotanicus Paul Alan Cox behaalde een M.A. en een Ph.D. aan Harvard. Etnobotanicus Timothy Plowman behaalde in 1970 een Master en in 1974 een Ph.D. aan Harvard. Botanicus Winslow Briggs was student en hoogleraar aan Harvard.
Antropoloog Robert M. Laughlin behaalde in 1961 een MA en in 1963 een Ph.D. aan Harvard.
E. Allen Emerson behaalde in 1981 zijn Ph.D. aan deze universiteit.
Sidnie White Crawford heeft een Master of Theological Studies (MTS) van de Harvard Divinity School (1984) en een PhD van het Department of Near Eastern Languages and Civilizations van de Harvard-universiteit (1988).
Burgerrechtenactivist en astronaut Amanda Nguyen behaalde in 2013 haar Bachelor of Arts aan Harvard. Ze werd bekend doordat ze na een verkrachting op de campus van deze universiteit een wetsvoorstel deed om de rechten van slachtoffers van seksueel geweld te beschermen.
Basketballer Jeremy Lin behaalde zijn diploma in 2010 op Harvard.

</doc>
<doc id="35438" url="https://nl.wikipedia.org/wiki?curid=35438" title="Vrijstad Christiania">
Vrijstad Christiania

De Vrijstad Christiania (Deens: Fristaden Christiania), meestal kortweg "Christiania" genoemd, is een zelfverklaarde semi-onafhankelijke enclave in de Deense hoofdstad Kopenhagen. Deze bevindt zich in het Kopenhaagse stadsdeel Christianshavn op Amager en wordt doorsneden door het kanaal "Stadsgraven". Beide delen van Christiania zijn door een voetbrug ("Dyssebroen") met elkaar verbonden. Het gebied is 7,7 hectare groot en het aantal bewoners wordt geschat op 850 à 1000. Dit zijn veelal krakers, hippies, anarchisten, kunstenaars en andere mensen die er moeite mee hebben zich te conformeren aan de maatschappij.
Geschiedenis.
Christiania werd gesticht in 1970, toen een groep hippies de verlaten militaire kazerne Bådsmandsstrædes Kaserne kraakte. Het kazernecomplex werd in 1617 gesticht door koning Christian IV en geldt als een historisch verdedigingswerk van grote monumentale betekenis.
In het begin probeerde de Deense regering de krakers te verwijderen, maar vanaf het einde van de jaren zeventig werd Christiania als een "sociaal experiment" getolereerd. Echter bleven er controversen bestaan over het niet betalen van water en stroom, de drugshandel en ontbrekende horeca- en bouwvergunningen. Deze geschillen zijn inmiddels min of meer opgelost, maar de gebouwen op Christiania voldoen nog niet aan openbare bouw- en ruimtevoorschriften. Dit is de kern van de tegenwoordige botsingen met de Deense staat.
Situatie.
Sommige huizen zijn direct op het beschermde wal- en vestingsgebied gebouwd, en volgens het plan van het rijk moet een deel van deze huizen weg en de historische wal hersteld worden. De Deense regering wil dat op een deel van het gebied privé- of huurwoningen kunnen worden gebouwd, echter in een stijl en vorm die de experimentele sfeer en het sociale karakter van Christiania respecteren. Dit wordt door de bewoners afgewezen daar ze de collectieve eigendommen willen behouden.
De buurt kent een vorm van zelfbestuur. De vrijstad is toegankelijk via verschillende toegangspoorten en particuliere auto's zijn op het terrein niet toegestaan. De bekendste 'straat' in Christiania was "Pusher Street," waar vrijelijk in softdrugs werd gehandeld. Deze straat is na toenemende criminaliteit en geweldsincidenten op 6 april 2024 ontmanteld. Verkoop van drugs is sindsdien in het geheel niet meer toegestaan. 
Behalve Christiania-centrum met overwegend gekraakte bestaande bebouwing, kent de vrijstad ook een stukje bos van ongeveer een kilometer lengte, waarin enkele huisjes en boerderijtjes te vinden zijn, die veelal door de bewoners zelf zijn gebouwd uit gerecycleerd materiaal. Christiania heeft geen eigen school, wel kinderopvang, en enkele kruidenierswinkeltjes, een postkantoor voor lokale post, een bibliotheek, een 'stedelijk museum' en een eigen vuilnisdienst. In het centrum van Christiania zijn verschillende kroegjes en restaurantjes te vinden.
Sinds 1995 bestaat een overeenkomst tussen de bewoners en het Deense Ministerie van Defensie, dat nog steeds eigenaar van het gebied is. De bewoners betalen sindsdien belasting en een soort huur aan de gemeente Kopenhagen, hoewel deze vrij laag is.
In 2002 werden de hasjkraampjes in "Pusher Street" in camouflagenetten gehuld, als ironisch antwoord op verzoeken van de regering om minder openlijk in softdrugs te handelen. Op 4 januari 2004 werden de kraampjes in een demonstratieve actie door de bewoners afgebroken. Ze wilden naar eigen zeggen de liberaal-conservatieve regering in Denemarken geen voorwendsel geven om Christiania binnen te vallen. Op 16 maart 2004 werden de hasjhandelaars door een grootse politie-inval uit Christiania verwijderd. Een periode met veel onrust volgde. Volgens de critici van de actie was het resultaat dat de hasjhandel nu over de hele stad werd verspreid. Anderen zeggen echter dat dit al jaren het geval was. 
In een bepaald gedeelte van Christiania is het wegens de drugshandel verboden om foto's te nemen. Ook foto's van de bordjes waarop dit is aangegeven, mogen niet gemaakt worden. Er zijn foto's te koop bij de diverse kraampjes.
Enkele keren per maand valt de politie Christiania binnen om softdrugs te verwijderen, met wisselend succes.
In mei 2009 verloor de Vrijstad Christiania een rechtszaak waarin de bewoners probeerden te bewijzen dat ze eigendom van het gebied hadden verkregen omdat ze het langer dan 20 jaar in gebruik hadden gehad.
In 2011 besloten de bewoners, die beslissingen nemen in plenaire vergaderingen, het gebied te sluiten voor bezoekers, maar later werd Christiania weer opengesteld.
In 2011 gaf Christiania volksaandelen uit om de plek te behouden en datgene waar ze voor staan: muziek, cultuur, sociale betrokkenheid en ecologische duurzaamheid. De aandelen vertegenwoordigen een symbolische waarde en zijn eigenlijk een donatie. Het doel was om geld binnen te halen voor het aankopen van de grond van de staat. Hiervoor was 10 miljoen euro benodigd.
Openbare orde.
De vreedzame atmosfeer in Christiania wordt in toenemende mate verstoord door rivaliserende bendes. De drugshandel heeft diverse malen tot geweld geleid, waardoor de tolerante houding van de gemeentelijke autoriteiten veranderde. Al in 2005 waren er schietpartijen tussen strijdende groepen van drugshandelaren, en op 24 april 2005 werd een man doodgeschoten en werden drie anderen verwond. In 2016 werden bij een routinecontrole door de politie agenten beschoten: twee agenten en een omstander raakten gewond.
In 2023 gaf de gemeente Kopenhagen te kennen een eind te willen maken aan de drugshandel vanwege het daarmee gepaarde toenemende bendengeweld. Een deel van de bewoners bleek het daarmee wel eens te zijn. Na een dodelijke schietpartij, eind augustus 2023, was voor de bewoners de maat vol.

</doc>
<doc id="35439" url="https://nl.wikipedia.org/wiki?curid=35439" title="Harwich">
Harwich

Harwich, Nederlands archaïsch: "Haarwijk", is een havenstad en "civil parish" aan de Noordzee in Engeland. Het ligt in Essex, ongeveer 135 km ten noordoosten van Londen. Harwich ligt aan de zuidkant van de monding van de rivier de Orwell. Tegen Harwich aan ligt Dovercourt, zij vormen één bebouwing. Bij Harwich komen de rivier de Orwell en de Stour samen, zij monden samen meteen in de Noordzee uit.
Reizigers die met de veerdienst van Nederland naar Engeland gaan, komen in de haven van Harwich aan, op Harwich International Port. Voor de haven zijn vooral de schepen van de veerdiensten over de Noordzee belangrijk. De overslag van vrachtcontainers gebeurt in de havenplaats Felixstowe, aan de andere kant, aan de noordzijde van de riviermond. De veerdienst met Hoek van Holland wordt onderhouden door de Stena Line, de DFDS vaart naar Esbjerg in Denemarken. Vanaf de 17e eeuw tot in 1834 voerden de Britse posterijen een dagelijkse verbinding uit met de pakketboot van Hellevoetsluis naar Harwich viceversa. Post en passagiers werden per koets vanuit Londen vervoerd naar de haven van Harwich.
In Harwich en Dovercourt liggen drie stations: station Harwich Town, Dovercourt en Harwich International, in die volgorde. Er is een directe treinverbinding van het station Harwich International naar station London Liverpool Street en naar Cambridge. In Harwich Town zijn nog de restanten zichtbaar van een spoorwegemplacement uit de tijd dat treinen, beladen met passagiers, de veerboten op- en/of afreden.
Literatuur.
Silas Taylor alias Domville: The History and Antiquities of Harwich and Dovercourt, topographical, dynastical and political. Uitg. Samuel Dale (London, 1730)

</doc>
<doc id="35440" url="https://nl.wikipedia.org/wiki?curid=35440" title="Apologisch spreekwoord">
Apologisch spreekwoord

Een apologisch spreekwoord, ook wel zeispreuk, andermansspreuk of wellerisme genoemd, is een spreekwoord, waarin iemand zijn eigen handelingen becommentarieert, zoals 
in: ""Alle beetjes helpen", zei de mug en ze pieste in zee". Vaak is de zeispreuk een beeldende uitbreiding van een gangbare uitdrukking (alle beetjes helpen). Hoewel de term apologie (verweer, verdediging) aangeeft dat men er zichzelf mee kan rechtvaardigen, worden in zeispreuken vaker de dwaasheden van anderen aan de kaak gesteld.
Door het opvoeren van een derde persoon (mug, kleermaker) schept de taalgebruiker afstand tussen zichzelf en de situatie. Daarom wordt deze vorm vooral gebruikt voor gênante of dwaze situaties. Zodoende is de levenswijsheid van de zeispreuk vaak spottend, of werkt de relativering als een mop.

</doc>
<doc id="35442" url="https://nl.wikipedia.org/wiki?curid=35442" title="Gerhart Hauptmann">
Gerhart Hauptmann

Gerhard Johann Robert (Gerhart) Hauptmann (Obersalzbrunn (Neder-Silezië), 15 november 1862 – Agnetendorf bij Hirschberg, Poolse bezettingszone, 6 juni 1946) was een Duits toneelschrijver. Aanvankelijk schreef hij realistische drama's, waarin hij aandacht schonk aan de slechte situatie van de armen, later ook meer symbolische stukken en werken gebaseerd op de Griekse mythologie. Hij geldt als medegrondlegger van het Duitse naturalisme. In 1912 ontving hij de Nobelprijs voor Literatuur. Hij behoorde enige tijd tot de Friedrichshagener Kreis, een kring van intellectuelen in Berlijn.
In de jaren dertig trok Hauptmann zich steeds meer terug uit het publieke leven. Hij liet zich niet uit over het nationaalsocialisme. In 1946 stierf hij op 83-jarige leeftijd in zijn geboortestreek Silezië, dat inmiddels in Poolse handen was gekomen en waar de meeste Duitsers werden verdreven naar Duitsland. Hauptmann mocht niet in Silezië worden begraven en werd later begraven op het kerkhof van het plaatsje Kloster op het Duitse Oostzee-eiland Hiddensee. Zijn zomerhuis aldaar, dat hij in 1929 kocht, is thans een aan hem gewijd museum. Ook de villa in Erkner ten oosten van Berlijn waar hij woonde van 1885 tot 1889, werd een Gerhart Hauptmann Museum, evenals de huizen die hij bewoonde in Agnetendorf (nu Jagniątków), Schreiberhau (nu Szklarska Poręba) en Radebeul.
De uitvoering van zijn toneelstuk "Vor Sonnenaufgang" in het Lessingtheater in Berlijn op 20 oktober 1889 riep felle reacties op. Het stuk ging over seksualiteit, wreedheid en drankzucht. De vertwijfeling en vernedering van de mens werd getoond en er werd in dagelijkse taal en dialect gesproken. Het stampen, joelen en fluiten van het burgerlijke publiek escaleerde tot een enorm tumult en het toneelstuk kon slechts met moeite worden uitgespeeld.

</doc>
<doc id="35443" url="https://nl.wikipedia.org/wiki?curid=35443" title="Gerhart Johann Robert Hauptmann">
Gerhart Johann Robert Hauptmann



</doc>
<doc id="35444" url="https://nl.wikipedia.org/wiki?curid=35444" title="Hausa (volk)">
Hausa (volk)

De Hausa zijn een volk uit West-Afrika, dat tussen de 24 en 27 miljoen leden telt, waarvan ongeveer 21 miljoen in Nigeria. De taal van dit volk heet eveneens Hausa. De Hausa zijn meestal islamitisch, en leven van landbouw en handel.
Andere namen voor dit volk zijn "Haussa, Haoussa, Adarawa, Adarawa Hausa, Arawa, Arewa, Fellata, Hausa Ajami, Hausa Fulani, Hausawa, Kurfei, Maguzawa, Soudie" en "Tazarawa".
Verspreiding.
Alleen al in Nigeria telt de bevolkingsgroep ongeveer 21 miljoen leden (18.525.000 in 1991 SIL). In Niger leven ongeveer 5.598.000 (5.000.000 in 1998) Hausa, ongeveer de helft van de gehele bevolking van dit land. Verder leven minderheden van verschillende grootte in landen in het noorden, westen en centrale deel van Afrika. De grootste hiervan zijn:
Naargelang de bron die wordt gebruikt telt het volk 24.162.000 tot 27.966.000 leden. Door de migratie naar Europa leven ook groepen Hausa in Europese landen, met name in Frankrijk en Duitsland.
Geschiedenis.
Het Hausavolk heeft een aantal stadstaten gehad in het noorden van Nigeria. Uit bronnen uit de vijftiende eeuw is het vroege bestaan bekend van kleine landbouweenheden in de regio enerzijds, en kleine steden anderzijds. De steden hadden ofwel een economische ofwel een religieuze functie. Hieruit kwamen versterkte steden tot ontwikkeling. Deze steden waren van een ander karakter dan de oudere stadjes, met name waren familiebanden er minder van belang in het bestuur. Zij hadden een directe invloed op de landbouwgebieden en steden rondom. De inwoners daar werden burgers van de stad, en de bestuurders van de stad werden leiders van de stadstaat. 
De Hausasteden hebben verscheidene invasies ondergaan, onder meer van de klassieke Sahelrijken Mali, Songhay, Bornu, en ten slotte het Fularijk.
De Hausa richtten zich historisch op de internationale handel. Als kooplui in diaspora hadden ze weinig banden met plaatselijke religies, zagen ze zich geconfronteerd met plaatselijke machthebbers, en soms met vijandigheid van de lokale bevolking. Zij vonden daarom al vroeg een bindmiddel in de islam, dat bovendien de goede trouw in de onderlinge betrekkingen bevorderde.
Er waren zeven kernsteden van de Hausa: Biram, Daura, Gobir, Kano, Katsina, Rano en Zaria.

</doc>
<doc id="35445" url="https://nl.wikipedia.org/wiki?curid=35445" title="Hausa">
Hausa



</doc>
<doc id="35446" url="https://nl.wikipedia.org/wiki?curid=35446" title="Haver">
Haver

Haver ("Avena sativa") is een eenjarige plant uit de grassenfamilie ("Poaceae"). Troshaver is een oude variëteit met een compacte bloeiwijze. Haver is een graansoort, die reeds sinds 7000 v.Chr. geteeld wordt. Haver komt oorspronkelijk uit Zuidoost-Europa en Zuidwest-Azië en is ontstaan uit de wilde haver ("Avena sterilis").
De plant wordt ongeveer 1,2 m hoog. Het 5 mm brede tongetje (ligula) is getand. De plant bloeit in juni en de bloeiwijze is een pluim. De aartjes bestaan uit twee bloemen, die zichzelf bestuiven. De kroonkafjes zijn ongenaald of zoals bij naakte haver onvolledig genaald. De vruchten zijn rijp in augustus.
Tot in de late middeleeuwen was haver in Nederland op de zandgronden een belangrijk gewas. In Nederland wordt ongeveer 1750 hectare (2014) haver per jaar verbouwd met een opbrengst van 6100 kg per ha. Vroeger werd er naast de witte ook gele en zwarte haver geteeld.
Er zijn ook rassen met bloot liggende zaden, die vooral in Engeland geteeld worden. Bij naakte haver blijven bij de rijpe korrels de kafjes niet om de korrel zitten wat bij gewone haver wel het geval is.
Haver werd toen geteeld voor zowel menselijke consumptie (haverkoeken, haverbrij en haversoep) als voor veevoer. Ook was haver het belangrijkste graan voor de bierbrouwerij. Pas later is de haver in de bierbrouwerij verdrongen door brouwgerst. Haver wordt gebruikt als paardenvoer en voor de productie van havervlokken en havermeel.
Inhoudsstoffen.
Haver wordt in veel kleinere hoeveelheden geproduceerd dan de hoofdgraansoorten rijst, maïs, tarwe en gerst. Haver onderscheidt zich echter qua chemische samenstelling, met een hoog gehalte aan proteïnen rijk aan essentiële aminozuren, een hoog gehalte onverzadigde vetzuren, en de aanwezigheid van bètaglucanen, waarvan is aangetoond dat ze bepaalde kwalen die veroorzaakt worden door de moderne beschaving, helpen voorkomen.
Energetisch is haver als volgt samengesteld:
Daarnaast bevat haver saponinen, kiezelzuur, kobalt, magnesium, ijzer, de vitaminen K, E, B1, B2, B6 en carotenen.
Wagenings onderzoek bij een reeks haverrassen laat zien dat haver volledig vrij is van gluten. In geen van de haversoorten komen de peptiden voor die wel aanwezig zijn in tarwe, rogge of gerst en waarvan bekend is dat ze een reactie veroorzaken in mensen met coeliakie. Wel kunnen veel haverproducten tijdens de productie besmet worden met tarwe of andere glutenhoudende granen, waardoor het gebruik ervan vaak afgeraden wordt voor mensen met glutenintolerantie. In de laatste jaren is er gegarandeerd glutenvrije haver in de handel, die dus wél geschikt is voor deze mensen.
Hoewel haver dus geen gluten bevat, bevat het echter wel andere eiwitten uit de familie van de prolamines, namelijk avenine, die ook bij sommige coeliakiepatiënten een reactie kunnen veroorzaken.
Teelt.
De teelt in Nederland vindt voornamelijk plaats op zand- en dalgrond. Haver kan vanaf half februari tot de tweede week van april gezaaid worden met een rijafstand van 22–25 cm. De oogst op zandgrond valt vanaf 20 juli tot 20 augustus en op kleigrond vanaf begin augustus tot 25 augustus.
Economisch belang.
De EU-jaarproductie in 2018 bedroeg 7.737.000 ton, waarvan 18.000 ton in België en 7.000 ton in Nederland. Begin 2019 lag de prijs van voederhaver te Antwerpen op 204 euro per ton.
De gemiddelde wereldjaarproductie in 1990-1991 bedroeg 38.676.500 ton, met als grootste producenten (in dalende volgorde) de Sovjet-Unie, de Verenigde Staten en Canada. Het overgrote deel wordt gebruikt als veevoeder, al is er een stijgende belangstelling voor menselijke consumptie omwille van de voordelen voor de gezondheid, en in sommige delen van de wereld worden havervelden als graasland gebruikt.
Ongeveer 4% van de wereldproductie wordt internationaal verhandeld. In de hogergenoemde periode 1990-1991 was het totale internationale handelsvolume 1.544.000 ton, met als grootste uitvoerders Canada, Finland en Zweden; en als grootste invoerders de Verenigde Staten, Japan en Zwitserland. De Europese Unie was toen nog een netto invoerder. In het marktjaar 2019/2020 (juli tot juni) was de inmiddels uitgebreide Unie een netto-uitvoerder met 214.213 ton externe uitvoer en 31.686 ton invoer van buitenaf.
Ziekten.
Haver kan aangetast worden door de schimmelziekten kroonroest ("Puccinia coronata" f. "avenae"), meeldauw ("Erysiphe graminis" f. "avenae"), stuifbrand ("Ustilago avenae") en strepenziekte ("Drechslera avenae"). Rode bladeren worden door het gerstevergelingsvirus veroorzaakt. Verder kan haver aangetast worden door het havercysteaaltje ("Heterodera avenae") als de vruchtwisseling samen met zomergerst niet ruim genoeg is.
Producten in de kleinhandel.
Haver wordt voor menselijk gebruik verkocht in de volgende zuivere vormen:
Daarnaast wordt een ruim assortiment aan afgeleide producten verkocht, zoals brood, diverse koeken en havermelk.

</doc>
<doc id="35447" url="https://nl.wikipedia.org/wiki?curid=35447" title="Schisis">
Schisis

Schisis (Grieks voor spleet) is een aangeboren afwijking van het gezicht, die zich kenmerkt door een spleet of groef in bovenlip, kaak en/of gehemelte. De spleet kan zich beperken tot de bovenlip, maar kan ook doorlopen in de bovenkaak, en in de ernstigste gevallen in het hele gehemelte tot en met de huig. Ook een splijting van alleen het gehemelte of zelfs alleen maar van de huig komt voor. De spleet kan enkelzijdig (unilateraal), of dubbelzijdig (bilateraal) zijn.
Een schisis ontstaat al in de eerste weken van de zwangerschap doordat de spleet, die een normale fase in de embryonale ontwikkeling is, zich niet sluit.
Een niet behandelde schisis leidt tot een nasaal stemgeluid.
Soorten schisis en benamingen.
In de volksmond noemt men een schisis van de lip ook wel hazenlip, omdat de lip van een haas ook gespleten is. Die vergelijking gaat echter niet volledig op omdat bij een haas de spleet in het midden zit en nooit doorloopt in de kaak en het gehemelte. De term 'hazenlip' wordt vaak als beledigend ervaren; 'schisis' is neutraler.
Incidentie.
Schisis komt in Nederland voor bij 1 tot 2 van de 1000 geboren kinderen. De oorzaak van schisis is niet geheel bekend, wel is er bekend dat er een genetisch element meespeelt: als een van de ouders een vorm van schisis heeft stijgt de kans naar 7%. Het slikken van foliumzuur in de periode rondom de conceptie kan de kans verkleinen.
Hersteloperaties.
In Nederland valt de behandeling van schisis onder de basisverzekering.
Kinderen met een "schisis" worden door een team van specialisten behandeld: het schisisteam. In zo een team participeren specialisten op het gebied van de kindergeneeskunde, plastische chirurgie, orthodontie, kno, logopedie, mond- kaak- en aangezichtschirurgie, bijzondere tandheelkunde, klinische genetica, en psychologie. In Nederland zijn 14 schisisteams werkzaam. Ieder team heeft een eigen behandelprotocol maar in grote lijnen ziet het er als volgt uit:
Dit laatste gebeurt met kin-, heup- of ribbot (afhankelijk van de grootte van de spleet).
Diverse andere operaties, waaronder een spraak-corrigerende operatie (farynxplastiek), zijn vaak nodig bij meer uitgebreide vormen van schisis (meer dan een lipspleet).
Kinderen met een schisis hebben soms een bovenkaak die onderontwikkeld is. Door een kaakoperatie, een zogenaamde 'Le Fort I osteotomie', wordt de bovenkaak dan op latere leeftijd naar voren geplaatst.
Soms ontbreekt er ook een aantal tanden en/of kiezen, met beugels kan dit geheel verschoven worden, en er kunnen zelfs ruimtes gemaakt worden voor het transplanteren van tanden en/of kiezen naar de gemaakte ruimte.
Deze tanden en/of kiezen komen dan vaak uit het ondergebit. Als besloten wordt tot deze behandeling, zal dat voorafgaan aan het naar voren plaatsen van de bovenkaak.
Als men dat wil kunnen op latere leeftijd soms nog cosmetische operaties worden uitgevoerd, bijvoorbeeld een correctie van de neusvleugel of van het littekenweefsel in de bovenlip. Het lippenrood kan soms door middel van permanente make-up oftewel medische tatoeage qua vorm en kleur verfraaid worden.

</doc>
<doc id="35448" url="https://nl.wikipedia.org/wiki?curid=35448" title="Hazelworm">
Hazelworm

De hazelworm ("Anguis fragilis") is een pootloze hagedis uit de familie hazelwormen (Anguidae).
De hazelworm heeft een grote verspreiding binnen Europa en is daar een van de meest voorkomende reptielen. Ook in België en Nederland komt deze hagedis voor. De hazelworm is een bodembewoner die een verborgen leven leidt tussen de bladeren en takken in de strooisellaag. Hij eet kleine ongewervelden, voornamelijk regenwormen en naaktslakken.
De hazelworm is doorgaans bruin van kleur en kan een lengte van ongeveer 45 centimeter bereiken. Jongere dieren zijn lichter van kleur en hebben donkere lengtestrepen, oudere exemplaren zijn soms gevlekt. Net als andere soorten uit de familie hazelwormen lijkt de hazelworm oppervlakkig meer op een slang dan op een typische hagedis. Het lichaam draagt geen poten en is langwerpig en cilindrisch van vorm. Door de gewoonte vaak de tong uit te steken wordt de gelijkenis met een slang nog eens versterkt. Belangrijke verschillen tussen een hazelworm en een slang zijn de relatief stijve voortbeweging, de tong die niet sterk gevorkt is, en de beweegbare oogleden van de hazelworm. Net als andere Europese hagedissen is de hazelworm volkomen ongevaarlijk en bovendien erg schuw: bij verstoring vlucht het dier snel weg.
De hazelworm is eierlevendbarend, de jongen komen in een dun vliesje ter wereld maar gaan direct hun eigen weg. De hagedis kan in vergelijking met andere reptielen erg oud worden maar heeft ook veel vijanden. Dieren die op de hazelworm jagen zijn onder andere vogels, zoogdieren en andere reptielen.
Naamgeving en taxonomie.
De Nederlandstalige naam hazelworm verwijst vermoedelijk naar de hazelbruine kleur van het dier. Het voorvoegsel "hazel-" is een oudere naam van de hazelaar die in meerdere samenstellingen voorkomt: "hazelhoen", "hazelmuis", "hazelwortel" en "hazelaarde" (humeuze rode kleigrond). Van Lier suggereerde dat het mogelijk erop terug te voeren was dat ze vaak onder hazelaars gevonden werden. De twijfel die hij hierover verwoordde is bij latere auteurs niet meer terug te vinden.
Het achtervoegsel "-worm" in 'Hazelworm' en het synoniem "hartsworm" stuitte onder vroeg-negentiende-eeuwse geleerden op bezwaren omdat gedacht werd dat het dier tot de slangen behoorde. Zij gaven daarom de voorkeur aan de naam "blindslang" (vanwege de kleine ogen).
De wetenschappelijke naam van de hazelworm, "Anguis fragilis", werd in 1758 gepubliceerd door Carl Linnaeus. Linnaeus vermeldde daarbij dat Ulisse Aldrovandi de soort in 1640 noemde als "Caecilia vulgaris", en verwees verder naar zijn eigen "Fauna svecica" van 1746, waar referenties naar zes andere auteurs te vinden zijn, die de soort eerder beschreven of een naam gaven. De soort heeft een vrij groot verspreidingsgebied in Europa, en is als gevolg daarvan nog door enkele andere auteurs opnieuw benoemd: "Anguis orvet" , en "Anguis gamma" , zijn daar voorbeelden van. In vergelijking met andere algemeen voorkomende reptielen zijn er weinig synoniemen en is de literatuur zeer eenduidig over de naam van de hazelworm. Enkele taxa die in het verleden wel als ondersoorten van de hazelworm werden beschouwd, hebben tegenwoordig de status van soort. Het gaat om "Anguis cephallonica" , , van de Peloponnesos, "Anguis colchica" (, ), uit het oosten van Europa en aangrenzend Azië, "Anguis graeca" , , uit Albanië en Griekenland, en "Anguis veronensis" , , uit Italië en het aangrenzend deel van Frankrijk.
De wetenschappelijke naam "Anguis fragilis" betekent vrij vertaald "breekbare slang" (uit het Latijn: "fragilis", broos).
De hazelworm behoort tot de familie van de hazelwormen of pootloze hagedissen (Anguidae), een familie die ongeveer tachtig soorten telt. De meeste vertegenwoordigers komen voor in Noord-, Midden- en Zuid-Amerika. Een aantal soorten komt voor in Azië en naast de soorten van het geslacht "Anguis" komt slechts een andere soort voor in Europa.
Hazelwormen zijn bodembewonend. Net als slangen, die afstammen van een oude groep van hagedissen, hebben ze een langwerpig lichaam en bewegen ze zich voort op de buik. Dit is te danken aan de terrestrische en deels gravende levenswijze waardoor de poten nutteloos werden en verloren zijn gegaan. Hazelwormen en slangen vormen een voorbeeld van convergente evolutie.
Uiterlijke kenmerken.
De hazelworm heeft een langwerpig lichaam en een bruine kleur, poten ontbreken en daarom wordt de hagedis vaak verward met een slang. 
Kop.
Anders dan bij veel hagedissen is de kop nauwelijks te onderscheiden van het lichaam. De ogen zijn relatief klein, maar vallen duidelijk op doordat ze een geelrode tot dieprode kleur hebben; de bek is duidelijk hagedisachtig. De hazelworm gebruikt de tong om geuren op te pikken die vervolgens worden uitgelezen door het orgaan van Jacobson, een vomeronasaal orgaan in het gehemelte van de bek. Dit zogenaamde "tongelen" doet denken aan slangen, maar er zijn ook veel hagedissen die op een dergelijke manier de lucht 'proeven'. De hazelworm heeft in tegenstelling tot slangen geen opening aan de voorzijde van de bek en moet telkens als de tong wordt uitgestoken de bek een stukje openen. De tong is niet zo sterk gevorkt als bij slangen maar heeft een verbreed uiteinde dat voorzien is van een duidelijke inkeping.
De hazelworm heeft relatief grote en lange tanden die echter moeilijk te zien zijn bij een levend exemplaar. Het gebit is gericht op het eten van slakken en wormen; zie ook de paragraaf Voedsel. Een bijzonderheid is de aanwezigheid van een externe gehooropening bij hazelwormen in het oostelijke deel van het verspreidingsgebied die bij exemplaren in het westen ontbreekt.
Lichaam.
De hazelworm wordt ongeveer 35 tot 45 centimeter lang; soms wordt een lengte van 50 cm bereikt. Meer dan de helft tot twee derde van het lichaam bestaat uit de relatief lange staart. De grens tussen het lichaam en de staart is aan de bovenzijde moeilijk te zien maar is aan de onderzijde juist makkelijk te bepalen aan de hand van de positie van de cloacale opening. De staartpunt van de hazelworm is opvallend stomp. De hazelworm heeft een glanzend lichaam, door de relatief kleine schubben. Vooral de juvenielen glanzen sterk; de volwassen dieren doen enigszins metaalachtig aan. Onder de schubben zijn kleine beenplaatjes of osteodermen aanwezig die ter bescherming dienen en de hagedis een enigszins stijf voorkomen geven.
De hazelworm heeft meestal een bruine kleur die vergelijkbaar is met de schil van de hazelnoot; de buikzijde is bij volwassen exemplaren lichter. De bovenzijde is bruin tot grijs met op de rug meestal enkele dunne donkere strepen van de nek tot de staart, meestal duidelijker zichtbaar bij de vrouwtjes, en soms bestaand uit rijen zeer kleine vlekjes. De flanken zijn bij de vrouwtjes vaak donkerder. Binnen het enorme verspreidingsgebied zijn de kleuren variabel; sommige exemplaren zijn roestbruin, geel of zelfs zwart. In de paartijd krijgen vooral de mannetjes blauwe vlekken op de rug maar ook bij vrouwtjes kan dit voorkomen. Het belangrijkste verschil tussen mannetjes en vrouwtjes zijn de donkere flankstrepen van de vrouwtjes, die bij mannetjes ontbreken. Daarnaast hebben de mannetjes een bredere en grotere kop. Mannetjes zijn ook variabeler van kleur en kunnen roodbruin, koperbruin of grijs zijn.
Juvenielen.
De juvenielen hebben een afwijkende kleur, maar zijn verder miniatuurversies van de volwassen dieren. Ze zijn ongeveer zeven tot tien centimeter lang en doen denken aan een regenworm. Na twee jaar zijn ze meer dan twintig centimeter lang. Juveniele dieren zijn helder geelbruin tot zilverachtig gekleurd en hebben een donkere vlek achter de kop die in een donkere dorsale streep doorloopt tot de staartpunt. De flanken van jonge exemplaren zijn zeer donkerbruin, de buik is zwart. Na enkele jaren krijgen ze dezelfde kleuren als de volwassen dieren, waarbij de zwarte buik steeds lichter wordt en de goudgele rug donkerder.
Onderscheid met andere soorten.
De hazelworm is voornamelijk moeilijk te onderscheiden van de andere soorten uit het geslacht "Anguis". Die werden lange tijd beschouwd als ondersoorten van de hazelworm. Deze soorten zijn genetisch verschillend genoeg om ze als zodanig te onderscheiden. De soorten zijn uiterlijk echter nauwelijks uit elkaar te houden. Ze hebben echter allemaal een kleiner verspreidingsgebied dan de hazelworm.
De hazelworm vertoont daarnaast uiterlijk sterke overeenkomsten met de scheltopusik ("Pseudopus apodus"), de enige andere soort uit de familie hazelwormen die in Europa voorkomt. De scheltopusik kan echter tot 1,4 meter lang worden en is daarnaast duidelijk te herkennen aan de schubben die als ringvormige banden over het lichaam liggen. In Europa lijken ook sommige skinken van enige afstand op de hazelworm, zoals de hazelskink ("Chalcides chalcides"). Deze soort heeft echter vier zeer kleine pootjes die van dichtbij goed te zien zijn.
Omdat de hazelworm op een slang lijkt, worden hazelwormen met zekere regelmaat dood getrapt door mensen die vrezen met een gevaarlijke slang te maken te hebben. Toch zijn er enkele kenmerken die ook vanaf een veilige afstand laten zien dat het om een onschuldige hagedis gaat. Het belangrijkste verschil is de bek die geen opening aan de voorzijde heeft, slangen kunnen hierdoor met een gesloten bek hun tong uitsteken. De hazelworm echter moet steeds zijn bek openen wat duidelijk te zien is. Een ander verschil met slangen is de aanwezigheid van oogleden, die bij slangen altijd ontbreken. De kop van slangen is daarnaast vaak driehoekig van vorm en anders dan bij de hazelworm duidelijk afgetekend van het lichaam. Slangen zijn daarnaast veel leniger dan de hazelworm, zeker de West-Europese soorten. Een ander duidelijk onderscheid, dat echter alleen waarneembaar is als de dieren op de rug gedraaid worden, zijn de buikschubben. Slangen hebben altijd een enkele rij brede, stugge schubben aan de buikzijde, bij de hazelworm (en alle andere hagedissen) heeft de buikzijde meerdere rijen schubben. Buiten Europa komen ook wormslangen (Typhlopidae) voor die niet altijd de voornoemde typische slangenkenmerken hebben maar juist meer op hazelwormen lijken.
Verspreiding en habitat.
De hazelworm komt voor in delen van westelijk, zuidelijk en centraal- Europa, uitgezonderd Ierland en noordelijk Scandinavië. Het verspreidingsgebied omvat de volgende landen: Albanië, Andorra, Azerbeidzjan, België, Bosnië, Bulgarije, Duitsland, Estland, Frankrijk, Georgië, Griekenland, Hongarije, Kroatië, Italië, Liechtenstein, Moldavië, Montenegro, Nederland, Noord-Macedonië, Noorwegen, Oekraïne, Oostenrijk, Polen, Portugal, Roemenië, Rusland (alleen de enclave Oblast Kaliningrad en uiterst zuidelijk Dagestan), Servië, Slovenië, Spanje, Tsjechië, Turkije, Zweden en Zwitserland.
Van de hazelworm waren tot 2010 verschillende ondersoorten bekend die voorkwamen in andere landen, zoals Tunesië, Iran en andere delen van Rusland. Omdat deze ondersoorten tegenwoordig als aparte soorten worden beschouwd, komt de hazelworm de facto hier niet meer voor.
De hazelworm legt geen eieren maar draagt de embryo's met zich mee tot de jongen volledig zijn ontwikkeld. Hierdoor is de hagedis minder afhankelijk van zonnewarmte wat betreft de embryonale ontwikkeling, wat een groot voordeel is ten opzichte van veel andere reptielen. De hazelworm kan zich hierdoor ook handhaven in hooggelegen gebieden. In Zwitserland is de hagedis aangetroffen op een hoogte van 2000 meter, in Oostenrijk tot 2400 meter hoogte. Ook in de bergstreken van de Balkan komt de hazelworm voor, op een hoogte van 1500 tot 1800 meter.
Nederland en België.
In Nederland is de hazelworm vrij zeldzaam maar niet bedreigd. Het voorkomen is vooral geconcentreerd op de voormalig Pleistocene hoge zandgronden in midden en zuid Nederland, maar populaties zijn aanwezig in alle provincies behalve in Zeeland en Flevoland. De Limitische Heide in Het Gooi is het meest westelijke natuurlijke verspreidingsgebied. Ten westen daarvan bestaan op meerdere plaatsen, zoals in de Kennemerduinen, populaties die, soms zeer lang geleden, oorspronkelijk zijn uitgezet. Op de Waddeneilanden ontbreekt de soort. De hagedis is vrij algemeen op de Veluwe, de Utrechtse Heuvelrug en in Drenthe. De Veluwe herbergt de grootste populatie van Nederland. In Limburg, langs het Maasdal en in de Zuid-Limburgse heuvellanden, is de soort ook in grote aantallen te vinden. In Friesland, Groningen, Noord-Brabant en oostelijk Nederland komt ze schaars of verspreid voor.
Bij een monitoring in 2016 werden van de hagedis — sinds de dieren periodiek worden gemonitord — meer exemplaren dan ooit aangetroffen.
In België is de soort vrij algemeen en komt in alle provincies van het land voor. In Vlaanderen is het een algemeen verspreide soort die waarschijnlijk meer voorkomt dan gedacht wordt, wat te maken heeft met de verborgen levenswijze.
Habitat.
De habitat bestaat uit vochtige, begroeide omgevingen met een strooisellaag waarin het dier kan schuilen en jagen. De hazelworm is voornamelijk te vinden in bossen op open plekken, bosranden en houtwallen. Ook in door de mens aangepaste omgevingen kan de hazelworm zich handhaven, zoals houtwallen, kalkgraslanden, (spoor)wegbermen, kerkhoven en zelfs in tuinen, parken en volkstuintjes kan de hagedis worden aangetroffen. In meer agrarisch georiënteerde landschappen is de hagedis te vinden in de overgangen van het landschap en hoekjes van het terrein die niet omgeploegd worden door landbouwwerktuigen. Een belangrijke voorwaarde die gesteld wordt is de aanwezigheid van schuilplaatsen, zoals houtstapels of dichte bodemvegetatie.
De hazelworm wordt ook wel gevonden in mierenhopen, die gebruikt worden als schuilplaats. Vooral de jonge hazelwormen spenderen een groot deel van hun tijd in mierenhopen. Ze hebben niets te vrezen van de mieren door de gepantserde huid en de kleine ogen. Bovendien profiteren ze van de felle bescherming van het nest tegen gezamenlijke vijanden zoals de spitsmuis.
Levenswijze.
De hazelworm is een overwegend schemeractieve soort die maar zelden overdag wordt aangetroffen, soms wordt een zonnebad genomen maar nooit in de felle zon. Tijdens het nemen van een zonnebad schuilt de hazelworm vaak tussen de bladeren en is zo moeilijk te zien. Overdag verstopt de hagedis zich onder stenen, tussen de bladeren of in holle boomstronken. Vaak worden deze door de zon beschenen zodat de schuilplaats relatief warm is. Na regenval op warme dagen kan de hazelworm overdag worden gevonden, omdat zijn favoriete prooien, slakken en wormen, dan massaal tevoorschijn komen. De vrouwtjes zonnen vaak in mei om de ontwikkeling van de jongen te versnellen en zijn dan soms in een kluwen met meerdere exemplaren waar te nemen. Op warme dagen verplaatsen ze zich ook wel overdag door het bos.
Vanwege het ontbreken van pootjes moet de hazelworm zich op de buik voortbewegen, hierdoor is het dier niet zo snel als de meeste hagedissen die plotseling kunnen wegschieten. Opgewarmde exemplaren echter kunnen zich snel door het struikgewas bewegen en de hazelworm kan klimmen maar blijft meestal op de bodem. Soms graaft de hagedis zich in, ook zijn exemplaren aangetroffen die het lichaam hebben ingegraven terwijl de kop boven de grond uitsteekt. De enigszins stijve tred wordt veroorzaakt door de aanwezigheid van kleine beenplaatjes onder de schubben, die voor bepantsering zorgen maar de hagedis in zijn voortbeweging beperken. De hazelworm kan indien noodzakelijk zwemmen, maar doet dit niet uit eigen beweging.
De hazelworm trekt zich aan het eind van de zomer terug in een winterkwartier voor de winterslaap. De winterslaap vindt plaats in wat meer verscholen plekken, zoals holen onder de grond. Ook holen van andere dieren zoals konijnenholen worden wel gebruikt en composthopen zijn tevens zeer geschikt omdat deze wat warmer zijn door broei. De hazelworm kan hier in groten getale worden aangetroffen, waarbij de dieren vaak in een kluwen liggen. Er zijn schuilplaatsen bekend waarin zich vijf tot meer dan dertig exemplaren bevonden. Van dergelijke schuilplaatsen maken ook andere reptielen gebruik, zo zijn ze zelfs bij adders aangetroffen.
Voortplanting en ontwikkeling.
De voortplantingstijd van de hazelworm begint in de lente, als de dieren zijn ontwaakt uit hun winterslaap. De mannetjes verlaten het winterkwartier rond maart, iets eerder dan de juvenielen en de vrouwtjes die rond april tevoorschijn komen. De mannetjes kunnen dan agressief tegenover elkaar zijn en proberen concurrenten met de bek te pakken en weg te slingeren. Oudere mannetjes dragen vaak de littekens van dergelijke confrontaties.
In tegenstelling tot de mannetjes zijn de vrouwtjes niet ieder jaar betrokken bij de voortplanting en ze worden dus niet ieder jaar zwanger. Dit heeft onder andere met de weersomstandigheden te maken. In Nederland wordt slechts 30 procent van de vrouwtjes zwanger in droge jaren, maar in natte jaren kan dit oplopen tot 90 procent.
Als een koppeltje elkaar gevonden heeft vindt de paring plaats, waarbij het mannetje zoals alle hagedissen gebruikmaakt van zijn hemipenis. Dit is een gevorkte penis, omdat de staart in de weg zit bij de paring kan het mannetje zowel links als rechts contact maken. Bij de paring ankert het mannetje zich aan het vrouwtje door haar in de kop of nek te bijten en zich tegen haar lichaam te brengen, de paring kan tot tien uur duren. Een vrouwtje kan met meerdere mannetjes paren gedurende de voortplantingstijd, maar haar eitjes worden pas rond juni bevrucht. Om de ontwikkeling van haar embryo's te bespoedigen neemt een zwanger vrouwtje vaker een zonnebad.
De hazelworm is ovovivipaar ofwel eierlevendbarend. De eitjes ontwikkelen zich volledig in het lichaam van de moeder en de jongen komen levend ter wereld, meestal rond juli en augustus. De dracht van de hazelworm duurt ongeveer drie maanden. Per worp komen zo'n 3 tot 26 jongen ter wereld, gemiddeld 8. De juvenielen zijn dan zo'n zeven tot tien centimeter lang. Ze bevinden zich bij de geboorte nog wel in een dun vliesje, maar komen direct uit. Dit is een aanpassing op het relatief koele klimaat waarin de hazelworm leeft; het is in delen van het verspreidingsgebied te koud om eitjes op de bodem af te zetten, ook de levendbarende hagedis kent een dergelijke strategie. Ook bij deze hagedis is slechts sprake van een dun vliesje waarin de jongen ter wereld komen wat ze direct na de geboorte verlaten.
De hazelworm lijkt zich verder te hebben ontwikkeld dan zijn van poten voorziene verwant omdat het vliesje tienmaal dunner is. Sommige zuidelijke populaties van de levendbarende hagedis zijn ook nog eierleggend.
Het duurt ongeveer drie tot vier jaar voor een mannetje volwassen is, bij de vrouwtjes duurt dit iets langer; vier tot vijf jaar. Na ongeveer zes tot acht jaar is de hazelworm uitgegroeid maar blijft gedurende het gehele leven vervellen en wordt steeds iets langer. De hazelworm kan relatief oud worden, de meeste exemplaren bereiken zo'n tien tot twaalf jaar in het wild. Van in gevangenschap gehouden exemplaren is bekend dat een leeftijd van meer dan dertig jaar kan worden bereikt. Het record komt eveneens van een in gevangenschap gehouden exemplaar uit de dierentuin van Kopenhagen. Dit dier leefde van 1892 tot 1946 en werd dus minstens 54 jaar oud. In de natuur wordt de hazelworm nooit zo oud door onder andere natuurlijk verval, zoals predatie, ziekte, voedseltekort en blootstelling aan parasieten.
Voedsel.
De hazelworm is carnivoor en eet voornamelijk kleine ongewervelden. In tegenstelling tot de meeste hagedissen wordt niet snel toegehapt maar de prooi wordt eerst nauwkeurig onderzocht en geproefd door veelvuldig de tong uit te steken.
Omdat de hazelworm meestal niet zo snel is, vangt hij ook wat langzamere prooien als (naakt)slakken, regenwormen, spinnen en insecten en de larven. Het grootste deel van het menu bestaat uit weke dieren als regenwormen en naaktslakken. Ook huisjesslakken worden gegeten, deze worden eerst uit hun huisje getrokken. Het gebit van de hazelworm is aangepast op zachte prooien; de tanden zijn scherp en naar achteren gekromd zodat gladde, slijmerige prooien stevig worden verankerd. Na het eten van een slijmerige prooi veegt de hagedis zijn bek langs het substraat om van het slijm af te komen.
Uit waarnemingen blijkt dat soms twee hazelwormen dezelfde prooi grijpen waarbij de dieren om hun as draaien, zodat de prooi in tweeën wordt gescheurd. Net als andere hagedissen zijn hazelwormen kannibalistisch; als ze de kans krijgen eten ze kleinere soortgenoten op en ook andere hagedissen worden bij uitzondering gegeten, zoals de levendbarende hagedis ("Zootoca vivipara").
Vanwege het dieet dat voor een aanzienlijk deel uit slakken bestaat wordt de hazelworm gezien als een nuttig dier in tuinen. Waarschijnlijk eet de hazelworm ook de invasieve platworm "Arthurdendyus triangulatus" die in Groot-Brittannië als een plaag wordt beschouwd.
Vijanden en verdediging.
De belangrijkste vijand van de hazelworm is de mens, aangezien veel mensen bang zijn voor alle slangachtige dieren. Jaarlijks worden vele exemplaren onterecht gedood. De hazelworm is echter volkomen onschuldig en bovendien een nuttige soort vanwege de vele slakken die worden gegeten. Natuurlijke vijanden van de hazelworm zijn verschillende vogels, voornamelijk roofvogels.
Er zijn veel vogels die graag hazelwormen eten, zoals roofvogels als de bosuil, de buizerd, de havik, de ransuil, de sperwer en de torenvalk. Sommige roofvogels kunnen, als andere prooien minder voorkomen, volledig overschakelen op reptielen zoals de hazelworm. De hagedis wordt ook belaagd door omnivore en aasetende vogels, zoals kippen, eksters, fazanten en kraaien. Verschillende zoogdieren eten de hagedis, zoals de huiskat, de vos, verschillende ratten, marters en de das. Ook de egel, een insecteneter, vreet de hazelworm aan indien de kans zich voordoet. Een andere belangrijke vijand is de gladde slang, die eveneens in België en Nederland voorkomt. Deze slang heeft voor een belangrijk deel andere reptielen als slangen en hagedissen op het menu staan.
De juveniele hazelwormen zijn door hun geringe lengte veel kwetsbaarder dan volwassen exemplaren. Ze vallen soms ten prooi aan grote kikkers en zelfs van loopkevers is beschreven dat ze weleens jonge hazelwormen pakken.
Als de hazelworm wordt opgepakt kan het dier de staart afwerpen, wat caudale autotomie wordt genoemd. De afgeworpen staart blijft een tijdje kronkelen en trekt de aandacht van de vijand waardoor de hazelworm kan ontsnappen. De staart laat altijd los bij een speciale zwakkere wervel, waarna de staartspieren samenknijpen om het bloedverlies te beperken. De staart groeit later weer aan maar wordt nooit zo lang als de oorspronkelijke staart.
Als een exemplaar wordt opgepakt, zal het zijn darminhoud over de belager heen laten lopen als afweerreactie. De hazelworm kan van zich af bijten ter verdediging maar de beet is weinig krachtig.
De hazelworm en de mens.
Over de ecologie van de hazelworm is nog veel onbekend maar de hagedis wordt over het algemeen als een nuttig dier beschouwd vanwege het menu dat voornamelijk bestaat uit slakken. Tevens is de hazelworm onschuldig voor mens en dier; de huiskat is zelfs een van de belangrijkste niet-natuurlijke vijanden. Ten slotte vormt de hazelworm zelf een bron van voedsel voor verschillende dieren; zie de paragraaf Vijanden en verdediging.
Bedreiging en bescherming.
De hazelworm is in grote delen van zijn verspreidingsgebied niet zeldzaam maar gaat in veel gebieden in aantal en verspreiding achteruit. De belangrijkste oorzaken zijn het verdwijnen of veranderen van het landschap op zowel grote als kleine schaal. Het verdwijnen van bijvoorbeeld natuurlijke houtstapels en composthopen heeft een negatieve invloed omdat dit de favoriete schuilplaatsen en winterkwartieren zijn. Daarnaast vormt de aanwezigheid van fazanten, kippen, huisdieren en andere door de mens geïntroduceerde dieren een aanzienlijke bedreiging. Omdat de hazelworm in de regel honkvast is en niet zo snel, verspreidt de soort zich relatief langzaam.
De stichting Reptielen Amfibieën Vissen Onderzoek Nederland (RAVON) doet onderzoek naar het voorkomen van de soort binnen Nederland. In 2005 werd een verhoogd aantal hazelwormen waargenomen, maar in 2006 bleek het aantal gestabiliseerd. Over het algemeen is volgens RAVON sprake van een matige toename van de hagedis in Nederland. De hazelworm is in Nederland en België een beschermde diersoort, die niet mag worden gevangen, in gevangenschap gehouden of gedood.
Een probleem bij het in kaart brengen van de verspreiding van de hazelworm is de verborgen levenswijze; hazelwormen laten zich zelden zien. De hazelworm is door de gewoonte onder voorwerpen te schuilen toch goed te monitoren door de zogenaamde plaatjesmethode. Hierbij wordt een donker gekleurde plaat op de bodem gelegd die regelmatig wordt bezocht. Hazelwormen worden aangetrokken door de warmte die een dergelijke donkere plaat vasthoudt en zo de bodem verwarmt.
Veel hazelwormen worden gedood door het verkeer. Bij de bescherming van de hazelworm kan gebruik worden gemaakt van afschermende systemen om de dieren binnen het territorium te houden. Dit is te vergelijken met de schermen die bij padden worden gebruikt om de dieren te belemmeren om verkeerswegen over te steken.
In de folklore.
De hazelworm speelt een rol in de volksoverlevering wat waarschijnlijk de Nederlandse naam verklaart. Isidoor Teirlinck tekende het volgende verhaal op in zijn Flora Magica uit 1930. De hazelworm zou onder de hazelaar wonen en op feestdagen een kroon dragen. Indien de hagedis gevangen werd kon men zich onzichtbaar maken, werd onkwetsbaar en was verlost van boze geesten. Daarnaast zouden de begraven ribben en huid de akkers beschermen tegen vraat en hagel. Voor het vangen van de hazelworm bezoekt men een met maretak begroeide hazelaar van minstens 35 jaar oud, waarvan de blaadjes gaten bevatten die door de hazelworm zouden zijn aangebracht. Na het noemen van een spreuk moest men de hagedis nog uitgraven en bestrooien met bijvoet waarna het dier weerloos werd en niet meer zou kunnen vluchten.
De hazelworm werd volgens het volksgeloof beschouwd als een slang waarvan de ogen door God uitgestoken zouden zijn met het puntige uiteinde van de mattenbies ("Schoenoplectus lacustris"), waardoor men deze niet als tandenstoker mag gebruiken.

</doc>
<doc id="35449" url="https://nl.wikipedia.org/wiki?curid=35449" title="Anguidae">
Anguidae



</doc>
<doc id="35450" url="https://nl.wikipedia.org/wiki?curid=35450" title="Haasachtige">
Haasachtige



</doc>
<doc id="35452" url="https://nl.wikipedia.org/wiki?curid=35452" title="Hebreeërs">
Hebreeërs



</doc>
<doc id="35454" url="https://nl.wikipedia.org/wiki?curid=35454" title="Centraal-Europa">
Centraal-Europa

Centraal-Europa of Midden-Europa is een gebied dat meerdere definities heeft gehad. Dit kan een historische, een etnische, een politieke of een geografische achtergrond hebben. In het begin van de 21e eeuw worden de volgende landen, van noord naar zuid, tot Centraal-Europa gerekend:
De begrenzing van Centraal-Europa is niet exact, maar gebruikelijk is dat in het westen de grens met de Benelux-landen en Frankrijk wordt gehanteerd, in het noorden de grens met Denemarken, in het oosten en zuidoosten de grens met de Oosters-Orthodoxie en de islam en in het zuiden de grens met Italië. Deze grenzen komen grotendeels overeen met het grondgebied in 1900 van het Duitse Keizerrijk, Oostenrijk-Hongarije, Zwitserland en Liechtenstein.
Sommige bronnen maken onderscheid tussen Midden-Europa en Centraal-Europa. Bij Midden-Europa bedoelt men Duitsland, Oostenrijk, Liechtenstein en Zwitserland. Bij Centraal-Europa worden soms Polen en Duitsland achterwege gelaten, evenals Zwitserland. Dat laatste komt voor een groot deel overeen met het vroegere Oostenrijk-Hongarije. Hierdoor zal men ook het trans-Karpatische deel van Oekraïne (Roethenië), het in Roemenië gelegen Transsylvanië, het in Kroatië gelegen Slavonië en het in Servië gelegen Vojvodina er bij kunnen rekenen. In al deze gebieden wonen aanzienlijke Hongaarse minderheden.
De definitie over de exacte grootte van dit deel van Europa staat niet volledig vast.
Ten tijde van de Koude Oorlog werden Polen, Tsjecho-Slowakije en Hongarije ook wel tot Oost-Europa gerekend. Dit was meer een politieke dan een geografische indeling.
De Centraal-Europese geschiedenis, cultuur en gastronomie kent meer overeenkomsten, ondanks etnische, taalkundige en voormalige politieke tegenstellingen. Met uitzondering van Zwitserland en Liechtenstein horen sinds 2004 alle landen van Centraal-Europa bij de Europese Unie.
Midden-Europese Tijd.
De volgende Europese landen gebruiken de Midden-Europese Tijd:

</doc>
<doc id="35455" url="https://nl.wikipedia.org/wiki?curid=35455" title="Brief aan de Hebreeërs">
Brief aan de Hebreeërs



</doc>
<doc id="35456" url="https://nl.wikipedia.org/wiki?curid=35456" title="Midden-Europa">
Midden-Europa



</doc>
<doc id="35457" url="https://nl.wikipedia.org/wiki?curid=35457" title="Sven Hedin">
Sven Hedin

Sven Anders Hedin (Stockholm, 19 februari 1865 — aldaar, 26 november 1952) was een Zweeds ontdekkingsreiziger en geograaf die diverse reizen maakte naar Centraal-Azië en Tibet. Hoewel hij noch kunsthistoricus noch archeoloog was, was hij in staat om archeologische ontdekkingen te doen en er nauwkeurige observaties over te doen. Hij was zeer meertalig. Zijn kaarten van Centraal-Azië en Tibet worden nog steeds zeer gewaardeerd.
Levensloop.
Hedin studeerde aan het Stockholm University College bij Waldemar Brøgger en werd in 1888 Bachelor of Arts aan de Universiteit van Uppsala (stad) na zijn studie geologie, mineralogie, zoölogie, Duits en Latijn. Van 1889 tot 1890 studeerde hij aan de Universiteit van Berlijn bij de geograaf en Chinakenner Ferdinand von Richthofen. Daarna studeerde hij in Halle an der Saale bij Alfred Kirchhoff en in 1892 werd hij doctor in de wijsbegeerte aan de Universiteit van Halle.
In 1885 kreeg Hedin, die al langer belangstelling voor (ontdekkings)reizen had, een betrekking als leraar van een Russische familie in Bakoe. Na afloop maakte hij een reis door Perzië en Mesopotamië. Hij had bij deze reis Perzisch geleerd, in 1889 werd hij daarom aangesteld als tolk van een missie naar de sjah. In 1890 was zijn werk daar afgelopen, maar in plaats van direct terug te keren, maakte hij een reis naar Centraal-Azië. Hij reisde via Merv, Buchara en Samarkand naar Kashgar, stak de Tiensjan over naar het Issyk Kul-meer, en bezocht het graf van Nikolaj Przewalski.
In 1893 begon Hedins eerste grote expeditie. Hij beklom de hoogvlakte van Pamir. Ook trok hij de Taklamakan in, waar hij bijna van de dorst omkwam. Hij ontdekte een aantal archeologische sites, waarvan Loulan aan het Lop Nor-meer het belangrijkste was. Dit was een oude stad aan de zijderoute, en er zijn veel documenten uit de 3e eeuw gevonden. Via de Ordoswoestijn reisde Hedin naar Peking, en van daaruit door de Gobi naar Siberië.
Twee jaar later, in 1899, maakte Hedin een nieuwe reis naar het Lop Nor-gebied. Ook bezocht hij Tibet, en vermomd als Boeddhistische monnik probeerde hij Lhasa te bereiken, maar hij werd tegengehouden. Ook een poging om door Tibet zuidwaarts naar India te reizen, mislukte. Wel ging de route waarop hij werd weggestuurd, westwaarts over het Tibetaans Hoogland naar Leh, voor grote delen over in het Westen nog onbekend gebied.
In 1906-1908 reisde Hedin opnieuw naar Tibet. Hij bezocht diverse heilige plaatsen, zoals het Tibetaans klooster van de negende pänchen lama, Tashilhunpo, het Manasarowarmeer en de berg Kailash, en bracht het gebied ten noorden van de Tsangpo in kaart. Met deze reis verdwenen de laatste grote witte vlekken van de kaart van Tibet.
Hedin bezocht Rusland 16 maal, maar stond heel wantrouwig tegenover dat land. Voor Duitsland had hij wel een grote sympathie. Hedin was een persoonlijke vriend van koning Gustaaf V van Zweden en schreef samen met Carl Bennedich, een Zweeds militair historicus, een bekende, anti-regeringstoespraak waarin hij de eisen van de koning verdedigde voor een verhoging van de defensiebudgetten. Hedin was een warm voorstander van een alliantie met Duitsland in de Eerste Wereldoorlog, gepromoot door koningin Victoria van Zweden. Hierdoor verloor hij veel belangrijke vrienden in Groot-Brittannië en de Verenigde Staten.
Van 1927-1933 was Hedin leider van een grootschalige Chinees-Zweedse expeditie naar Chinees Turkestan. Zijn laatste reis in 1933-1935 had als doel het oostelijke (Chinese) deel van de zijderoute te onderzoeken.
In later jaren leed Sven Hedin ernstige reputatieschade doordat hij sympathiseerde met Nazi-Duitsland. Hij ontmoette Adolf Hitler voor het eerst in 1935 en hield een redevoering bij de openingsceremonie van de Olympische Zomerspelen 1936 in Berlijn. Ook daarna had hij regelmatig ontmoetingen met Hitler en andere nationaalsocialische kopstukken. Hij zette zich publicistisch in voor de nazi's, bijvoorbeeld in "Deutschland und der Weltfrieden" (1937). De Duitse machthebbers overlaadden hem met prijzen en eerbewijzen om hem aan zich te binden. Onkritisch was hij echter niet en hij probeerde diverse malen de nazi's ervan te overtuigen dat zij moesten afzien van antireligieuze en antisemitische acties. Na de Tweede Wereldoorlog liet hij weten dat hij geen spijt had van zijn collaboratie met de nazi's, omdat op zijn aandringen talloze slachtoffers gered waren van executie of van deportatie naar de vernietigingskampen. 
Sven Hedin heeft een groot aantal boeken en artikelen geschreven over zijn reizen en ontdekkingen. In " My life as an explorer " beschrijft hij ook zijn ontmoetingen in Kashgar met de daar wonende Nederlandse priester Paul-Piet Hendriks.

</doc>
<doc id="35458" url="https://nl.wikipedia.org/wiki?curid=35458" title="Hedonisme">
Hedonisme

Hedonisme is een term die zowel een bepaalde filosofische leer aanduidt als een bepaalde levenshouding of -visie in verband met genot. De term is afgeleid van de Griekse godin Hèdonè.
Filosofie.
In de filosofie is het hedonisme de leer binnen de ethiek die stelt dat genot (in algemene zin) het hoogste goed is. Het woord hedonisme is afgeleid uit het Oudgrieks. "Hèdonè" betekent "genot". Een belangrijke vraag binnen deze filosofie is wat het meeste genot geeft. Hierbij moeten ook de eventuele nadelen van het betreffende genot in beschouwing genomen worden. 
Een andere kwestie is of genot slechts puur kwantitatief beoordeeld kan worden naar intensiteit, zodat vele handelingen die volgens andere ethische systemen als afkeurenswaardig moeten worden beschouwd zoals moord, verkrachting en diefstal, toch deugdzaam zijn als het genot van de dader maar groter is dan de pijn van het slachtoffer — of ook kwalitatief beoordeeld moet worden, zodat sommige vormen van genot deugdzaam zijn (dan worden liefde, vreugde en extase meestal zo beschouwd) en andere vormen ondeugdzaam (geniepigheid, leedvermaak, wraakzucht, trots, verwatenheid). Deze laatste positie, die van het epicurisme (de grondlegger daarvan is de Griekse filosoof Epicurus), is verwant aan een "relatief hedonisme", dat stelt dat aan al het Goede een genots"aspect" zit. Die gedachte is ook te vinden bij Plato in zijn "Philebus". 
De filosoof Nietzsche vond dat dit genotsaspect dat aan al het Goede verbonden zou zijn, iedere moraal en zingeving verdacht maakte en reduceerde tot "slechts" genotsbeleving.
Levenshouding.
De psychologie kent de hedonistische persoonlijkheid, een karaktertype dat gekenmerkt wordt door een bovengemiddeld streven naar directe lustbevrediging.
Een hedonist streeft naar zo veel mogelijk genot (wat in scherpe tegenstelling staat tot het epicurisme van de oudheid, waar men naar de som van geluk keek en men dus soms direct geluk moet opofferen om later er meer geluk uit te halen). Dit zoeken naar genot is subjectief: het gaat immers om de ervaring van het subject en die is relatief, daar iedereen in feite andere voorkeuren heeft; genot kan bijvoorbeeld zintuiglijk of geestelijk zijn.
In de sociologie kent de leefstijlanalyse van bepaalde culturele groepen in de samenleving de groep van de "hedonisten" die gekenschetst wordt als hoogopgeleid, apolitiek en oppervlakkig.
Maatschappelijke status.
Al in de klassieke oudheid werd het verschijnsel als iets minderwaardigs beschouwd. De filosofische stroming van het epicurisme zag men - terecht of ten onrechte - als een voorwendsel voor een bandeloze, decadente levensstijl. Een hedonist is tegenwoordig in het algemeen taalgebruik iemand die zonder zich om anderen te bekommeren vooral zintuiglijk geniet. Om onderscheid te maken met de technisch-filosofische term, bestaat voor deze categorie mensen het bijschrift "platvloerse hedonist".

</doc>
<doc id="35459" url="https://nl.wikipedia.org/wiki?curid=35459" title="Hidjra">
Hidjra

De hidjra (Arabisch: هِجْرَة) was de migratie van de islamitische profeet Mohammed en zijn volgelingen van Mekka, waar hij veel met verzet te maken had, naar Jathrib (nu Medina) in 622. 
De hidjra wordt binnen de islam zo belangrijk geacht dat ze het begin van de islamitische jaartelling is. Het jaar waarin de hidjra plaatsvond werd in 638 (17 AH) door kalief Omar ibn al-Chattab uitgeroepen tot het eerste jaar van de islamitische jaartelling. De hidjra wordt meestal herdacht op 8 rabi' al-awwal, de dag dat Mohammed aankwam in Quba, een plaats nabij Medina (20 september 622).
Geschiedenis.
Mohammeds openbaringen vonden in Mekka niet veel waardering. Zijn stam, de Qoeraisj, beheerde de Ka'aba, een bedevaartplaats voor de diverse Arabische polytheïsten. De Qoeraisj waren bang die positie, die voor hen een belangrijke bron van inkomsten betekende, te moeten opgeven, en kon de nieuwe religie ook om andere redenen niet waarderen.
In 620 en 621 ontving Mohammed delegaties uit Medina, waarvan de leden tot de islam overgingen en die de moslims uit Mekka hulp en bescherming aanboden. Dit stelde de moslims in de gelegenheid om successievelijk naar Jathrib uit te wijken. Op 26 safar AH 1 (9 september 622), nadat Mohammeds vijanden hadden besloten om hem gezamenlijk te vermoorden, vertrok hij uit Mekka. Samen met Aboe Bakr wist Mohammed aan zijn belagers te ontkomen en vertrok hij 's nachts in zuidelijke richting, om zijn achtervolgers op een dwaalspoor te zetten. Op 22 rabi' al-awwal (4 oktober) vestigde hij zich met zijn volgelingen in Jathrib, een stad 320 km noordelijker. Jathrib werd korte tijd later omgedoopt tot "Madinat un-Nabi" (de stad van de profeet), waarvan de Nederlandse naam Medina is afgeleid.

</doc>
<doc id="35460" url="https://nl.wikipedia.org/wiki?curid=35460" title="Jacob van Heemskerck">
Jacob van Heemskerck

Jacob van Heemskerck (gedoopt, Amsterdam, 13 maart 1567 - bij Gibraltar, 25 april 1607) was een Nederlands zeevaarder en viceadmiraal bij de Admiraliteit van Amsterdam.
Biografie.
Jacob van Heemskerck was de zoon van Hendrick Cornelis van Beest van Heemskerck, een zeilmaker te Amsterdam. Hij was afkomstig uit Delft. Als wees leerde hij de beginselen van de zeevaartkunde bij Canu in Amsterdam. Daarna werkte hij voor een koopman. In 1595 nam hij als commies deel aan de Tweede Noordreis onder leiding van Cornelis Nay, samen met Jan Huyghen van Linschoten. Hij was ook aanwezig op de derde en laatste noordreis onder leiding van Willem Barentsz (1596-1597) die eindigde in de beroemde Overwintering op Nova Zembla. 
In dienst van de voorcompagnie.
Op 1 mei 1598 vertrok hij voor de eerste keer naar Indië via de Kaap de Goede Hoop, aanvankelijk als commies. Jacob Cornelisz. van Neck en Wybrand van Warwijck waren bevelhebbers. De acht schepen raakten elkaar onderweg kwijt en Van Neck kwam als eerste op Bantam aan. Van Neck stuurde Van Heemskerck en Van Warwijck door naar de Molukken en begon zelf aan de terugreis. Van Warwijck en Van Heemskerck deden eerst de havenstad Gresik aan en kochten levensmiddelen in. Ze openden factorijen op respectievelijk Ambon en Banda. Op 19 mei 1600 waren de schepen terug in Amsterdam. Van Heemskerck had twintig man achtergelaten op Banda Neira en Lontor.
Van Heemskerck voer op 23 april 1601 opnieuw uit naar Indië, nu als admiraal van een vloot van acht schepen. De schepen vertrokken vanuit Texel naar Bantam. Een van de schippers was Adriaen Maertensz. Block op de "Swarte Leeuw", waarop ook de viceadmiraal Jan Grenier voer. Van Heemskerck behaalde bij deze voorlaatste reis van een van de voorcompagnieën de meeste winst door op 25 februari 1603 met drie schepen een Portugees schip buit te maken in de Straat van Malakka, de met zijde en porselein beladen kraak "Santa Catharina". Van Heemskerck behandelde de opvarenden goed. In Patani op de Thaise kust ontmoette hij Jacob Cornelisz. van Neck die een onsuccesvolle reis naar Macau had gemaakt en bemanning die ter verkenning waren uitgestuurd was kwijtgeraakt. Van Heemskerck was via de Portugezen op de hoogte wat er precies was gebeurd. Toen hij in juli 1604 terugkeerde kreeg hij een prijsgeld van 31.000 guldens en 500 gulden voor het laten maken van een gouden erebeker; de lading bleek overigens miljoenen guldens waard. Isaac le Maire raakte in opspraak door geknoei bij de verkoop van de lading op 9 september. Hugo de Groot schreef een soort rechtvaardiging met zijn "De Iure Praedae" en beschreef Jacob als "in gelaet en kleedingh t'eenemael borgherlijck". In 1605 huwde hij, maar zijn vrouw en eerste kind stierven nog datzelfde jaar.
In dienst van de admiraliteit.
In januari 1607 werd hem door landsadvocaat Johan van Oldenbarnevelt aangeboden bevelhebber te worden van een oorlogsvloot die een preventieve aanval moest uitvoeren tegen de Spaanse vlootopbouw, om zo meer druk te zetten op de vredesonderhandelingen die vastgelopen waren. Van Heemskerck had een merkwaardige eis, namelijk dat hij totaal géén bezoldiging wilde. Omdat Van Heemskerck met zijn verleden de gewilde bevelvoerder voor de Staten-Generaal der Nederlanden was, drong men er bij hem op aan tien procent van het prijsgeld te accepteren, van alles dat meer waard was dan vijf ton goud (ongeveer een half miljoen toenmalige guldens) aan veroverde goederen. Op 5 februari kwam men tot de uiteindelijke overeenkomst. Op 18 januari was hij al benoemd tot tijdelijk viceadmiraal van Holland en West-Friesland, zonder bij enige admiraliteit in dienst te gaan: de benoeming gold puur voor dit ene commando. Na gedegen voorbereiding door Van Heemskerck verzamelden de eskaders zich bij Wight om op 29 maart met 24 oorlogsschepen te vertrekken. Op 25 april overviel hij op zijn vlaggenschip "Aeolus" samen met de Nederlandse vloot, de Spaanse vloot tijdens de Slag bij Gibraltar. De armada werd vernietigend verslagen. Van Heemskerck sneuvelde evenwel door het tweede schot van het Spaanse vlaggenschip de "San Augustino". Een kogel van het boegkanon schoot het linkerbeen van de in volle wapenrusting op het dek staande admiraal eraf. Volgens de overlevering riep hij nog op de strijd voort te zetten en zijn vlag niet te strijken, zodat het moreel niet zou worden aangetast. Het Rijksmuseum is in het bezit van het harnas waarin Van Heemskerck viel.
Hij werd op 8 juni begraven in de Oude Kerk van Amsterdam. Het grafschrift op het graf van Jacob van Heemskerck bevat de woorden van Pieter Cornelisz. Hooft:
Zijn dood leidde, voor het eerst in de Nederlandse geschiedenis, tot een ware verering als zeeheld.
Zie ook.
Schepen vernoemd naar Jacob van Heemskerck:

</doc>
<doc id="35463" url="https://nl.wikipedia.org/wiki?curid=35463" title="Helena van Constantinopel">
Helena van Constantinopel

Flavia Julia Helena (Augusta), Helena van Constantinopel of Sint-Helena (circa 248 – circa 329) was de moeder van de Romeinse keizer Constantijn de Grote. Aan haar wordt de ontdekking van diverse voor het christendom belangrijke relikwieën toegeschreven, zoals het kruis waaraan Jezus stierf. Ze wordt binnen het oosters-orthodoxe en rooms-katholieke christendom vereerd als heilige.
Levensloop en legende.
Helena werd waarschijnlijk in de niet meer bestaande stad Drepanum geboren, in de landstreek Bithynië (tegenwoordig in Turkije). Haar zoon Constantijn veranderde de naam van de stad later in Helenopolis. Er zijn ook bronnen waaruit zou blijken dat Helena is geboren in Škrip op het eiland Brač (thans in Kroatië) in de Adriatische zee. Ze stamde uit een lage sociale klasse. Volgens sommigen was ze de dochter van een herbergier.
Helena maakte kennis met de Romeinse militair Constantius Chlorus en baarde een zoon, Constantijn, die door Constantius ook als zijn zoon werd beschouwd. Na de echtscheiding trouwde Constantius vervolgens met de stiefdochter van keizer Maximianus en werd later zelf keizer. Na zijn dood in 306 volgde zoon Constantijn hem op en werd Helena, als moeder van de keizer, een belangrijke figuur aan het keizerlijk hof, dat zich toen in Trier ("Augusta Treverorum") bevond. In het jaar 324 kreeg ze van keizer Constantijn de eretitel 'Augusta'.
Ontdekkingsreis.
Helena bekeerde zich tot het christendom, haar zoon niet. Omstreeks het jaar 325 ondernam ze een ontdekkingsreis door het oosten van het Romeinse Rijk. Volgens de beschrijving die kerkvader Eusebius van Caesarea en Bisschop Ambrosius van Milaan van haar ontdekkingsexpeditie door Palestina geeft in zijn "Vita Constantini", hield ze zich bezig met bidden, het uitreiken van aalmoezen, het bezoeken van heilige plaatsen en het stichten van kerken. Verder had ze zich voorgenomen het ware graf van Jezus te vinden, wat haar zou zijn gelukt.
Volgens de overlevering wist Helena tevens het Heilig kruis, het kruis waaraan Jezus stierf, op te sporen. De vindplaats van het Heilige Kruis werd haar in een droom aangewezen, waarna ze het Heilig Kruis terugvond. Dit kruis kreeg aanvankelijk - nog steeds volgens de overlevering - een plaats in de Heilige Grafkerk, terwijl de bijbehorende spijkers zouden zijn verwerkt in het bit van Constantijns favoriete paard.
Ze zou ook de Heilige Trap naar Rome hebben laten overbrengen. Deze trap zou deel uitgemaakt hebben van het pretorium van Pontius Pilatus in Jeruzalem. Jezus zou er dus bij zijn passie overheen gelopen hebben.
Ook nam ze de stoffelijke resten van de Drie Koningen mee terug naar Constantinopel, waarna deze in 344 aan de stad Milaan werden geschonken. Delen van de Vita Constantini stemmen overeen met historische feiten, het grootste deel van Eusebius' relaas is echter geschreven en bedoeld als stichtend verhaal voor een christelijk publiek.
Volgens de "Gesta Treverorum" zou Helena de zogenaamde Heilige Tuniek, het uit één stuk geweven kleed van Jezus, naar Trier hebben overgebracht. Ze bewoonde daar samen met haar zoon en zijn familie een paleis, waarvan de troonzaal, de Basilica van Constantijn, nog bestaat. De Heilige Tuniek bevindt zich nog steeds in een aparte kapel van de Dom van Trier, waarvan een deels bewaard gebleven voorloper eveneens door Constantijn gebouwd werd.
Kort na haar terugkeer uit het Heilige Land stierf Helena.
Dankzij de verslagen van Eusebius verleende de Kerk haar de status van heilige. Haar naamdag valt op 18 augustus in de Rooms-Katholieke Kerk, op 19 en 21 mei in de Lutherse Kerk en op 21 mei in de Orthodoxe Kerk.
Nalatenschap.
Van de heilige Helena zijn diverse relieken in omloop. Haar as zou te vinden zijn in de basiliek Santa Maria in Aracoeli, oude naam: Santa Maria de Capitolo, in Rome; haar drinknap in de Dom van Trier. In diezelfde kerk wordt een van de spijkers van het kruis van Jezus bewaard, door Helena meegebracht uit het Heilige Land. Van het Heilig Kruis zelf, dat door haar gevonden zou zijn, zijn ontelbare stukken en stukjes bewaard gebleven in kerken en kloosters verspreid over de hele wereld.
Helena is in de christelijke kunst vele malen uitgebeeld, meestal met kruis, zowel op tekeningen, schilderijen, frescos, iconen, gebrandschilderde ramen, beelden en reliëfs. Het bekendste is wellicht haar marmeren standbeeld in de Sint-Pietersbasiliek in Rome. Op byzantijnse iconen en frescos staat ze gewoonlijk samen met haar zoon keizer Constantijn afgebeeld.
Sint Helena is de patroonheilige van het dorp Aalten, gelegen in het oosten van Gelderland. Voor zover bekend staan hier ook de enige Sint-Helenakerken van Nederland, de Oude en Nieuwe Helenakerk. In Houyet, in de provincie Namen, bevindt zich de enige Sint-Helenakerk van België. Sint-Helena is ook de patroonheilige van de nieuwe (2018) pastorale eenheid Sint-Helena Bilzen in het bisdom Hasselt.
Het eiland Sint-Helena in de Atlantische Oceaan werd naar haar genoemd door de Spanjaard Goao da Nova, omdat hij het eiland ontdekte op 21 mei, de vroegere feestdag van Sint-Helena in de rooms-katholieke kalender. Dit is de vooravond van de sterfdag van haar zoon Constantijn (22 mei). In de Oosters-Orthodoxe kerk wordt ze nog altijd herdacht op 21 mei. In de Rooms-Katholieke kerk valt haar feestdag tegenwoordig op 18 augustus. 

</doc>
<doc id="35464" url="https://nl.wikipedia.org/wiki?curid=35464" title="Sint-Helena">
Sint-Helena

Sint-Helena of St. Helena kan verwijzen naar:
Plaatsen in de Verenigde Staten:

</doc>
<doc id="35466" url="https://nl.wikipedia.org/wiki?curid=35466" title="Sint-Helena, Ascension en Tristan da Cunha">
Sint-Helena, Ascension en Tristan da Cunha

Sint-Helena, Ascension en Tristan da Cunha (Engels: "Saint Helena, Ascension and Tristan da Cunha") is een Brits eilandterritorium in het zuiden van de Atlantische Oceaan, ruwweg zo'n 2800 km ten westen van de Afrikaanse kust. Het gebied is economisch volledig afhankelijk van het Verenigd Koninkrijk. 
Sint-Helena, Ascension en Tristan da Cunha bestaat uit drie administratieve eenheden:
Sint-Helena, Ascension en Tristan da Cunha wordt bestuurd door een Brits gouverneur in samenwerking met een lokaal gekozen volksvertegenwoordiging. De inwoners van Sint Helena noemen zichzelf 'Saints'. De bevolking is ontstaan uit drie bevolkingsgroepen: Afrikaanse slaven, Chinese contractarbeiders en Britse 'kolonisatoren'.
Sint-Helena, Ascension en Tristan da Cunha is vooral bekend omdat Napoleon Bonaparte op Sint-Helena, in Longwood House, de laatste jaren van zijn leven in ballingschap heeft doorgebracht. Het toerisme van het eiland legt nog steeds grote nadruk op dit historische feit. Na de opening van het Suezkanaal heeft Sint-Helena bijna alle strategische waarde verloren. Het eiland werd opgeëist door de Republiek der Zeven Verenigde Nederlanden van 1645 tot 1659. In 1658 stichtte de British East India Company Jamestown en nam ze bezit van het eiland. In 1673 veroverden de Nederlanders wederom het eiland, om twee maanden later weer door de Engelsen verdreven te worden. Het eiland is daarna altijd in Engelse handen gebleven.
Tot 1 september 2009 was de officiële naam "Saint Helena and dependencies": Ascension en Tristan da Cunha waren dus afhankelijke gebieden van Sint-Helena, dat zelf een van het Verenigd Koninkrijk afhankelijk gebied is. Deze situatie was uniek in de wereld. Nu hebben de drie onderdelen van het territorium dezelfde status, maar de hoofdstad blijft het op Sint-Helena gesitueerde Jamestown.
Religie.
Verreweg de meeste mensen zijn aangesloten bij de Anglicaanse Kerk, zo'n 86%. Dit is te verklaren door het langdurige Britse koloniale bestuur.
Ongeveer 2% bezoekt de baptistische kerk. Ook de bahaigodsdienst is op het eiland vertegenwoordigd.
Naar verhouding heeft Sint-Helena het grootste aantal Jehova's getuigen van alle landen ter wereld. Volgens het Jaarboek van Jehova's getuigen 2007 is één op de dertig inwoners een getuige. Het totale aantal getuigen bestaat uit ruim 120 personen.
Slavenhandel en massagraven.
Tussen 1840 en 1872 werden ongeveer 26.000 "bevrijde slaven" naar een opvangcentrum genaamd Rupert’s Bay in Sint-Helena gebracht. Zij waren eerder gevangen genomen door de koninklijke marine van het Verenigd Koninkrijk. Door de slechte condities aan boord van het schip overleefden velen de tocht niet. Ook de condities in het opvangcentrum waren slecht. Naar schatting liggen er meer dan 5.000 slaven op de plek begraven.
In 2012 gaat de Namibische Annina van Neel als milieudeskundige aan de slag voor een bouwbedrijf dat een vliegveld ontwikkelt op Sint-Helena. Het eiland is beroemd vanwege Napoleons ballingschap en graf. Als daar de stoffelijke overschotten van duizenden tot slaaf gemaakten worden ontdekt, zet ze zich in voor een waardige rustplaats voor de overblijfselen. Maar ze stuit op verzet en onverschilligheid van de Britse regering, die er nog altijd de dienst uitmaakt. Als tijdens de aanleg van het vliegveld de stoffelijke overschotten, sieraden en kleding van duizenden tot slaaf gemaakten worden ontdekt, voelt Annina zich steeds ongemakkelijker over de manier waarop ermee wordt omgegaan.
Samen met Peggy King Jorde - een befaamde expert op het gebied van cultureel erfgoed - en een groep eilandbewoners start ze een campagne om hun nalatenschap te eren. Doel hierbij is om een waardige rustplaats te vinden voor de stoffelijke overschotten van de tot slaaf gemaakten en hun verhaal onderdeel te laten worden van de geschiedenis van het eiland.
Ze vinden dat de lichamen net zo zorgvuldig behandeld moeten worden als dat van Napoleon. Het verzet hiertegen en de manier waarop er in Groot-Brittannië mee wordt omgegaan, laten zien dat het koloniale verleden nog altijd geen verleden is.

</doc>
<doc id="35467" url="https://nl.wikipedia.org/wiki?curid=35467" title="Relikwieën van het Heilig Kruis">
Relikwieën van het Heilig Kruis

Relikwieën van het Heilige Kruis, relieken van het Ware Kruis of kruisrelieken zijn de vermeende overblijfselen of relikwieën van het kruis waaraan Jezus stierf. 
Geschiedenis.
In hoeverre de relieken van het Heilige Kruis echt zijn is onderwerp van discussie. In de middeleeuwen hadden dermate veel kerken een relikwie waarvan ze beweerden dat het afkomstig van het Heilig Kruis was, dat Johannes Calvijn in zijn "Traktaat over de relikwieën" al opmerkte dat deze relikwieën samen genoeg hout zouden opleveren om een scheepsruim mee te vullen. Het merendeel van deze relieken zou dan vervalsingen betreffen. Volgens de Franse architect Charles Rohault de Fleury (1801–1875) is dit echter niet waar en zouden alle bekende relieken bij elkaar niet eens één volledig kruis behelzen.
De meeste relikwieën van het Heilig Kruis die zich in Europa bevinden komen vermoedelijk oorspronkelijk uit Constantinopel (hedendaags Istanboel). Deze toen nog christelijke stad werd in 1204 veroverd en geplunderd tijdens de Vierde Kruistocht. De vele relikwieën van het Heilig Kruis die zich daar bevonden, zouden na de Heilig Kruisvinding door Helena van Constantinopel vanuit Jeruzalem naar Constantinopel zijn gebracht.
De Santo Toribio de Liébana in Spanje zou volgens de overlevering het grootste relikwie in haar bezit hebben. Het is dan ook een pelgrimsoord voor rooms-katholieken. Het Byzantijns patriarchaalkruis, dat zes eeuwen lang bewaard werd in de Onze-Lieve-Vrouwekerk in Maastricht (thans in de Sint-Pietersbasiliek in Rome), bevat vijf stukken van het Heilig Kruis die, achter elkaar gelegd, 70 cm lang zijn.
Relieken en reliekhouders.
België.
In België worden fragmenten van het Ware Kruis bewaard onder andere:
Nederland.
In Nederland worden in diverse kerken fragmenten van het Heilig Kruis bewaard:

</doc>
<doc id="35468" url="https://nl.wikipedia.org/wiki?curid=35468" title="Seram (eiland)">
Seram (eiland)

Seram (Nederlands: "Ceram") is een eiland, dat in het centrale deel van de Molukken ligt, in de provincie Molukken, een deel van Indonesië. Het is 17148 km² groot en het hoogste punt is 3027 m.
Het dichtbevolkte eiland Ambon ligt ten zuidwesten van het eiland. Ten noorden van Seram bevindt zich de Seramzee en ten zuiden de Bandazee.
"Nusa Ina" was de naam van het eiland zoals gegeven door de oorspronkelijke bewoners van het eiland. 'Nusa' betekent 'eiland' en 'Ina' betekent 'moeder'. Deze benaming verwijst naar de overlevering in de Molukse orale literatuur dat alle Molukkers oorspronkelijk van het eiland Nusa Ina afstammen.
Expedities.
De geoloog Louis Rutten leidde van 1917 tot 1919 de Ceram-expeditie, een wetenschappelijke expeditie naar Ceram met als doel de geologie en delfstoffen van het eiland in kaart te brengen.
Zoogdieren.
De volgende zoogdieren komen er voor:

</doc>
<doc id="35469" url="https://nl.wikipedia.org/wiki?curid=35469" title="Seram">
Seram



</doc>
<doc id="35471" url="https://nl.wikipedia.org/wiki?curid=35471" title="Haring">
Haring



</doc>
<doc id="35472" url="https://nl.wikipedia.org/wiki?curid=35472" title="Provincies van Cambodja">
Provincies van Cambodja

Cambodja is bestuurlijk onderverdeeld in 23 provincies (ខេត្ត, "khaet") en een stedelijk gebied (រាជធានី, "reach thani") (hoofdstad Phnom Penh).
De provincies zijn verdeeld in municipaliteiten (ក្រុង, "krong") en districten (ស្រុក, "srŏk"). De districten zijn verdeeld in gemeenten] (ឃុំ, "khum"). De nummers voor de provincie zijn de nummers zoals op de kaart.

</doc>
<doc id="35473" url="https://nl.wikipedia.org/wiki?curid=35473" title="Tentharing">
Tentharing

Een tentharing of tentpen (meestal kortweg "haring" of "pen" genoemd, in Vlaanderen: piket) is een soort pen, die in de grond wordt geslagen voor het bevestigen van de scheerlijnen van een tent. Aan de onderzijde heeft de haring een punt. Aan de bovenzijde is deze omgebogen in een hoek, een open haak of gesloten oog of heeft deze een inkeping, zodat de scheerlijn er niet af schiet.
Haringen worden schuin in de bodem geplant, met de bovenkant van de tent af, zodanig dat als de scheerlijn aan de haring trekt de scheerlijn langs de haring omlaag glijdt en niet omhoog. Op deze manier trekt de scheerlijn bij de grond aan de haring en zal spanning op de scheerlijn de haring niet uit de bodem trekken, met de bedoeling dat de tent (ook bij sterke wind) blijft staan.
Haringen waren oorspronkelijk vaak van hout en hadden inderdaad de vorm van een vis. Tegenwoordig worden ze meestal van metaal gemaakt, eerst van staal, maar met de ontwikkeling van lichtgewichttenten later vooral van aluminium. Er bestaan echter ook haringen in kunststof en titanium. Voor harde bodems verdienen stalen pennen echter nog steeds de voorkeur. Dit zijn vaak "rotspennen": grote spijkers met een opgelast dwarsstukje. Als het gewicht van rotspennen een bezwaar is, kan men ook één rotspen gebruiken en deze telkens weer uittrekken om in het gat een gewone pen te steken. Voor gebruik in los zand, zoals in duingebieden, bestaan er speciale houten haringen. Ook voor sneeuw bestaan er speciale haringen.

</doc>
<doc id="35474" url="https://nl.wikipedia.org/wiki?curid=35474" title="Tonlé Sapmeer">
Tonlé Sapmeer

Het Tonlé Sapmeer in de Cambodjaanse laagvlakte is een meer dat ongeveer 7,5% van 's lands oppervlakte beslaat. Vijf provincies grenzen aan het meer: Siem Reap, Battambang, Pursat, Kampong Chhnang, en Kampong Thom. De naam "Tonlé Sap" betekent in het Khmer "Zoetwaterrivier", maar wordt vaak vertaald als "Groot Meer".
Dit meer beslaat ongeveer 2590 vierkante kilometer in de droge tijd, maar zwelt in de regentijd aan tot een oppervlakte van 24.605 vierkante kilometer. Tijdens de droge tijd vloeit water het meer uit via de Tonlé Saprivier in de Mekong bij Phnom Penh. Tijdens de regentijd is de waterstand in de Mekong echter zo hoog dat het water vanuit de Mekong via de rivier het Tonlé Sapmeer instroomt. Het meer wordt dan tijdelijk het grootste zoetwatermeer in Zuidoost-Azië.
Het meer is tijdens de regentijd een paaigrond voor vis en is dan ook een zeer rijke visgrond na de regentijd als het water zich terugtrekt. De vis komt dan letterlijk uit de "lucht" (bomen) vallen. In de nabijheid van dit meer hebben zich door de vruchtbare grond en de rijke visvangsten de eerste beschavingen in Cambodja ontwikkeld, namelijk die van Chenla en het Khmer-rijk.

</doc>
<doc id="35475" url="https://nl.wikipedia.org/wiki?curid=35475" title="Tonlé Sap (rivier)">
Tonlé Sap (rivier)

De Tonlé Sap is een rivier in Cambodja die het Tonlé Sapmeer met de Mekong bij Phnom Penh verbindt.
De rivier is uniek omdat het water afhankelijk van de periode van het jaar van stroomrichting verandert. Tijdens de droge tijd vloeit water het meer uit via de Tonlé Sap in de Mekong. Tijdens de regentijd is de waterstand in de Mekong echter zo hoog dat het water vanuit de Mekong via de rivier het Tonlé Sapmeer instroomt.
Als de waterstroom van meer-in verandert naar meer-uit, hangen vele dorpen langs de rivier grote netten in de rivier om zo de vis te vangen die letterlijk het meer uitstroomt. Veel mensen van overal uit de provincies in heel Cambodja komen dan ook naar de rivier om de vis te vangen en te verwerken in vissaus en tot gefermenteerde vis. Het verdronken land langs de oevers is ook belangrijk voor de rijstbouw.
Het seizoensgebonden drasland van de Tonlé Sap is door UNESCO erkend als biosfeerreservaat.

</doc>
<doc id="35477" url="https://nl.wikipedia.org/wiki?curid=35477" title="Provincies van Argentinië">
Provincies van Argentinië

Argentinië bestaat uit 23 provincies ("provincias") en 1 zelfstandige stad ("capital federal"). De provincies zijn onderverdeeld in departementen, met uitzondering van de provincie Buenos Aires dat onderverdeeld is in partido's.

</doc>
<doc id="35478" url="https://nl.wikipedia.org/wiki?curid=35478" title="Nakhon Sawan">
Nakhon Sawan



</doc>
<doc id="35480" url="https://nl.wikipedia.org/wiki?curid=35480" title="Nan">
Nan



</doc>
<doc id="35482" url="https://nl.wikipedia.org/wiki?curid=35482" title="Phayao">
Phayao



</doc>
<doc id="35484" url="https://nl.wikipedia.org/wiki?curid=35484" title="Phetchabun">
Phetchabun



</doc>
<doc id="35486" url="https://nl.wikipedia.org/wiki?curid=35486" title="Phichit">
Phichit



</doc>
<doc id="35488" url="https://nl.wikipedia.org/wiki?curid=35488" title="Phitsanulok">
Phitsanulok



</doc>
<doc id="35490" url="https://nl.wikipedia.org/wiki?curid=35490" title="Phrae">
Phrae



</doc>
<doc id="35492" url="https://nl.wikipedia.org/wiki?curid=35492" title="Sukhothai">
Sukhothai



</doc>
<doc id="35494" url="https://nl.wikipedia.org/wiki?curid=35494" title="Tak">
Tak

Geografie:
TAK kan verwijzen naar:

</doc>
<doc id="35496" url="https://nl.wikipedia.org/wiki?curid=35496" title="Uttaradit">
Uttaradit



</doc>
<doc id="35498" url="https://nl.wikipedia.org/wiki?curid=35498" title="Uthai Thani">
Uthai Thani



</doc>
<doc id="35500" url="https://nl.wikipedia.org/wiki?curid=35500" title="Rudolphus Agricula">
Rudolphus Agricula



</doc>
<doc id="35503" url="https://nl.wikipedia.org/wiki?curid=35503" title="1008">
1008

Het jaar 1008 is het 8e jaar in de 11e eeuw volgens de christelijke jaartelling.

</doc>
<doc id="35504" url="https://nl.wikipedia.org/wiki?curid=35504" title="1004">
1004

Het jaar 1004 is het 4e jaar in de 11e eeuw volgens de christelijke jaartelling.

</doc>
<doc id="35505" url="https://nl.wikipedia.org/wiki?curid=35505" title="972">
972

Het jaar 972 is het 72e jaar in de 10e eeuw volgens de christelijke jaartelling.

</doc>
<doc id="35507" url="https://nl.wikipedia.org/wiki?curid=35507" title="Bijl">
Bijl

Een bijl is een zwaar gereedschap met een snede om te hakken en te klieven.
Geschiedenis.
Steen.
Vuistbijlen behoren tot de oudst bekende stenen werktuigen en gaan terug tot het vroegste steentijd. Zij werden gemaakt door splinters van een steen af te slaan waardoor een scherpe rand ontstond. Deze bijlen konden ook worden gebruikt als mes of schraper. Uit de midden steentijd zijn de eerste bijlen bekend die aan stelen werden bevestigd. Hiermee kan een grotere kracht worden uitgeoefend waardoor de gebruiker met een lichtere bijl kan werken en minder snel vermoeid raakt. De bijlen uit de nieuwe steentijd waren soms mooie glad geslepen stenen bijlen van vuursteen of andere steensoorten. Deze bijlen waren niet alleen functionele objecten (voor ontbossing bv.) maar ook ceremoniële of prestigeobjecten die geruild werden voor andere goederen.
Koper.
In de kopertijd werden ook koperen gegoten bijlen gemaakt met dezelfde vlakke vorm als de stenen bijlen. De bekende ijsmummie Ötzi was in het bezit van zo'n vlakbijl, waarvan de kling voor 99% uit koper bestaat.
Brons.
In de bronstijd ging men over op brons, dat duurzamer en gemakkelijker te gieten is dan koper. Brons kan zo gegoten worden dat er holle ruimten ontstaan, waarin gemakkelijk een steel bevestigd kan worden. Een bijkomend voordeel was dat de holle ruimten ook voor een besparing van de hoeveelheid brons zorgden. Bovendien waren bronzen bijlen scherper dan koperen exemplaren en kon men eenmaal versleten werktuigen weer omsmelten om er nieuwe van te maken. De eerste bronzen bijlen waren vlakbijlen. In feite kopieën van hun stenen voorgangers; ze werden op dezelfde wijze in een houten steel gezet. Pas later werden de specifieke mogelijkheden van het nieuwe materiaal uitgebuit. Door verbeteringen in het gietproces werden in de midden-bronstijd in geleidelijke stappen achtereenvolgens de randbijl, de hielbijl en de vleugelbijl ontwikkeld. In de late bronstijd gevolgd door de kokerbijl. Gaandeweg maakte men een oogje aan de bijl, waardoor deze niet snel verloren kon worden tijdens het werk.
Bijlen met schachtgat waren al wijdverbreid in de bronstijd van de Kaukasus en de Oost-Europese jamnacultuur. Stenen imitaties hiervan ziet men bij de strijdbijlen van de touwbekercultuur en koperen versies zijn gevonden bij kopertijdculturen in Midden- en Oost-Europa. In de Europese bronstijd was dit type echter relatief zeldzaam.
IJzer en staal.
De laatste stap in de ontwikkeling was de overgang van gieten naar smeden. Deze stap werd gemaakt in de ijzertijd, toen men bijlen ging smeden van smeedijzer en staal. Voorwerpen die gesmeed zijn, zijn beduidend sterker dan gegoten voorwerpen van gelijke vorm.
Gebruik.
Bijlen worden gebruikt als gereedschap voor het bewerken van hout of als wapen en soms voor beide doeleinden (zoals de bijlen uit de bronstijd). Een keukenbijltje is in veel huishoudens aanwezig voor bijvoorbeeld het kleinhakken van aanmaakhout en het slachten van kippen.
Voor het omhakken van bomen zijn zware bijlen met lange stelen gebruikelijk, voor het hakken van grote blokken brandhout lichtere bijlen zoals bijvoorbeeld een kloofbijl. Ten slotte is er de dissel, een bijl waarbij de bijlkop een kwartslag gedraaid is die gebruikt wordt om bijvoorbeeld holtes uit te hakken.
Bijlen als wapen zijn meestal lichter, omdat tijdens een gevecht snelheid van belang is. Bekende strijdbijlen uit de geschiedenis zijn de stenen hamerbijlen uit de nieuwe steentijd, de francisca, een werpbijl die door de Franken werd gebruikt, of de tomahawk van de Noord-Amerikaanse indianen.
Een bijzonder geval is de bijl die in de middeleeuwen en daarna door scherprechters werd gebruikt om mensen te onthoofden. Verder is de hellebaard een lans met een bijlkop net onder de lanspunt.

</doc>
<doc id="35509" url="https://nl.wikipedia.org/wiki?curid=35509" title="Eskimo's">
Eskimo's

Eskimo's zijn een aantal inheemse bevolkingsgroepen die Groenland, het noorden van Canada, Alaska en het uiterste oosten van Siberië bewonen. De Neo-Eskimo's worden politiek en wetenschappelijk niet tot de indianen gerekend. Voor de Paleo-Eskimo's ligt dit anders.
In het Nederlands wordt het woord Eskimo gebruikt voor de gehele bevolkingsgroep. De Canadese Eskimo's worden zelf liever met hun eigen woord "inuit" (mensen) aangeduid, de Groenlandse Eskimo's, die gebruikelijk ook tot de Inuit worden gerekend, noemen zichzelf de "kalaallit" en de aanzienlijke minderheid in Alaska en het noordoosten van het Russische Verre Oosten noemt zichzelf "yupik". In de Verenigde Staten worden Eskimo's ook wel "Native Alaskans" genoemd, waar buiten Eskimo's ook de noordelijke sprekers van de Na-Denétalen bij horen. Een deel van de Na-Denésprekers is later rond 1500 naar het zuiden getrokken en waren de voorouders van de Dineh (Navajo) en Apachen.
Geschiedenis.
De Neo-Eskimo's waren niet de eerste bewoners van het Amerikaanse Noordpoolgebied. Zij werden voorafgegaan door de Paleo-Eskimo's.
Paleo-Eskimo's.
De eerste menselijke bewoners van de Canadese poolgebieden en Groenland waren de paleo-Eskimo's. In Alaska werd ze voorafgegaan door de paleo-Arctische culturen. Ze behoorden tot de Dené-Jenisejische volkeren en waren de dragers van de Arctische kleine werktuigtraditie, een brede culturele traditie die zich rond 2500 v.Chr. ontwikkelde langs het Alaska-schiereiland, rond de Bristolbaai en aan de oostkust van de Beringstraat. Hieruit ontwikkelden zich de pre-Dorsetcultuur in arctisch Canada, de Independence I-cultuur in het hoge poolgebied en de Saqqaqcultuur in het zuiden van Groenland. Uit de Pre-Dorsetcultuur ontwikkelde zich in Noord-Canada de Dorsetcultuur.
Neo-Eskimo's.
De voorouders van de huidige Eskimo's en Aleoeten zijn gezamenlijk Neo-Eskimo's. Rond 1600 voor Christus tot ongeveer 800 na Christus ontwikkelde zich langs de kust van Alaska de Nortoncultuur. De oorspronkelijk uit Oost-Siberië afkomstige Norton-mensen waren meer op de zee gericht dan hun voorgangers en brachten nieuwe technologieën zoals Olielampen en aardewerk. Ze jaagden op kariboes en kleinere zoogdieren, maar ook op zalm en grotere zeezoogdieren.
Rond 700 voor Christus ontwikkelden de Norton-inwoners van St. Lawrence en andere Beringstraat-eilanden een meer gespecialiseerde, volledig op de zee gebaseerde cultuur, de Thulecultuur. Dit was de cultuur van de proto-Inuit, de voorouders van de tegenwoordige Inuit. Vanuit de kuststreken van Alaska breidden zij zich naar het oosten over Canada en bereikten in de 13e eeuw Groenland. Hierbij verdreven zij de Paleo-Eskimo's. Inuitlegenden beschreven deze "Tuniit" of "Sivullirmiut" (wat eerste bewoners betekent) als reuzen, die echter makkelijk afgeschrikt en gedood werden.
Er zijn aanwijzingen voor dat het Thulevolk in contact kwam met de Vikingen, die de kust van Canada in de 11e eeuw bereikten. Er zijn minder sterke aanwijzingen voor dat dit ook voor de paleo-Eskimo's van de Dorsetcultuur gold. In bronnen van de Vikingen wordt het Thulevolk mogelijk de "Skræling" genoemd, maar het is ook mogelijk dat hiermee een ander volk werd aangeduid zoals de Innu en de Beothuk.
Een deel van dit volk migreerde naar het zuiden in de tweede expansie of tweede fase. Tegen de 13e of 14e eeuw bevolkten ze het grondgebied dat tegenwoordig door de centrale Inuit bewoond wordt en tegen de 15e eeuw had de Thulecultuur de Dorsetcultuur vervangen.
Sinds de 18e eeuw werden de contacten met Europeanen intensiever. Vanwege de verstorende effecten van de Kleine IJstijd, de relatief koude periode die duurde van de 15e tot en met de 19e eeuw, vielen de Thulegemeenschappen uit elkaar en later werden zij bekend als de eskimo's.
Taal.
De kalaallit in Groenland spreken Kalaallisut. In Canada wordt meestal de variant Inuktitut gesproken; beide zijn talen in de Eskimo-Aleoetische familie.
Etymologie.
De oorsprong van het woord Eskimo is niet geheel zeker. Franse kolonisten van Noordoost-Amerika duidden rond 1600 twee verschillende inheemse groepen aan als "grands esquimaux" (de Inuit) en de "petits esquimaux" (de Innu, een niet-verwante indianenstam).
Het Franse "esquimau" is bijna zeker overgenomen van een van de buurvolkeren van de Eskimo's, die bijna allen Algonkische talen spraken. Mogelijk was de oervorm "ayaxkyimewa", later "aškimeew", wat zou betekenen hij/zij spreekt de taal van een vreemd land. Onder andere de Innu duidden de Mikmaq-indianen aan als "aškimeew".
De lezing dat de oorsprong van het woord is terug te voeren tot het woord "aškipow", dat in het Cree (ook een Algonkische taal) rauwvleeseter betekent, is inmiddels achterhaald. Taalkundig onderzoek heeft uitgewezen dat het waarschijnlijker is dat de term Eskimo afkomstig is uit de Montagnais-taal. In deze taal betekent het pelsjager op sneeuwschoenen, een benaming zonder negatieve bijklank. Anderen noemen sneeuwschoenmaker als de betekenis van het woord Eskimo.
Muziek.
De muziek van de Eskimo's is traditioneel vocaal. De zang wordt soms begeleid door met en stok op een raam- of lijsttrommel te slaan. De muziek bestaat uit strofenliederen met refrein en is pentatonisch.
Kunst.
Eskimo's hebben een traditie in het op kunstige wijze bewerken van het ivoor zoals walrustanden. Hun bouwkunst is eenvoudig van aard met materialen zoals sneeuw, ijs, drijfhout, beenderen en dierenhuiden die zich niet voor grote architectuur lenen. Hun traditionele iglo's zijn constructief niettemin uniek, evenals de kajak, de speciale gesloten kano die zij met name voor de jacht ontwikkelden.

</doc>
<doc id="35510" url="https://nl.wikipedia.org/wiki?curid=35510" title="Ruud Gullit">
Ruud Gullit

Ruud Gullit (Amsterdam, 1 september 1962), geboren als Rudi Dil, is een voormalig Nederlands profvoetballer. Hij won diverse grote prijzen, waaronder meermaals de Europacup I. Hij wordt algemeen erkend als een van de beste Nederlandse voetballers ooit. Hij was onderdeel van de zogenaamde 'gouden generatie' die in 1988 Europees kampioen werd en waarvan hij aanvoerder was. De tweevoudig Wereldvoetballer van het jaar en eenmalig Europees voetballer van het jaar werd door oud-voetballer Pelé in maart 2004 vermeld in de opgestelde Lijst FIFA 100 beste spelers.
In 1998 zette hij een punt achter zijn carrière en begon hij een loopbaan als trainer. Hij werkte als hoofdtrainer bij Newcastle United, Chelsea, Feyenoord, Los Angeles Galaxy, het Nederlands elftal onder 21 en Terek Grozny. Hij was ambassadeur van het HollandBelgium Bid. Gullit werkt als voetbalanalist voor Nederlandse en Engelse sportprogramma's.
Gullit vormde met Van Basten een succesvol aanvalsduo bij Oranje en AC Milan. De twee wonnen samen het EK en de Europacup I.
Biografie.
Jeugd.
Gullit werd geboren in Amsterdam als buitenechtelijk kind van de Surinaamse voormalig voetballer George Gullit (die als linksback een interland voor Suriname speelde) en de Amsterdamse Ria Dil. Gullit gebruikt in het dagelijks leven de naam van zijn vader, hoewel hij bij de burgerlijke stand ingeschreven staat als Rudi Dil. Zijn vader emigreerde in 1958 met zijn vrouw en drie kinderen naar Nederland en kreeg daar een relatie met Dil. Hij zocht zijn zoontje regelmatig op, maar bleef bij zijn gezin wonen. Gullit begon met voetballen bij ASV Meerboys en speelde daarna bij DWS. Hij voetbalde veelal op het Balboaplein in Amsterdam met onder anderen zijn boezemvriend Frank Rijkaard, met wie hij ook bij DWS speelde.
Spelerscarrière.
HFC Haarlem.
In het begin van seizoen 1978/79 (22-9-1978) maakte Gullit de overstap van het amateurvoetbal in Amsterdam naar toenmalig eredivisieclub HFC Haarlem. Barry Hughes toonde al langere tijd belangstelling voor Gullit en wist door persoonlijk contact met vader George Gullit, waarin hij hem beloofde zijn school te laten afmaken, onder andere het Amsterdamse AFC Ajax en het Rotterdamse Feyenoord de loef af te steken. Toen Hughes vernam dat andere grote clubs belangstelling hadden, ging hij persoonlijk bij hem langs om hem een contract te laten tekenen. Gullit stelde vooral de humor van Hughes op prijs.
Gullit debuteerde op 19 augustus 1979 in een thuiswedstrijd van het eerste elftal van Haarlem tegen MVV op 16-jarige leeftijd in de Eredivisie. De fysiek sterke jongeling die als libero werd ingezet, speelde dat seizoen 24 wedstrijden en degradeerde met zijn ploeg in dat seizoen 1979/80 door als 18de en laatste te eindigen naar de Eerste divisie. Hier speelde hij 36 wedstrijden, waarin hij veertien maal het net vond. Mede dankzij zijn optredens werd Haarlem kampioen van de Eerste divisie in 1980/81 en promoveerde weer terug naar het hoogste niveau. Gullits optreden werd beloond met de prijs van beste voetballer van de Eerste Divisie. Terug in de Eredivisie scoorde Gullit opnieuw veertien keer, waaronder een na een spectaculaire dribbel tegen FC Utrecht. Haarlem eindigde als vierde van Nederland in het seizoen 1981/82 en plaatste zich daarmee voor de enige keer in haar historie voor Europees voetbal. Gullit zou het Europese avontuur niet meemaken; hij verhuisde half 1982 van HFC Haarlem naar Feyenoord.
Feyenoord.
In zijn eerste seizoen bij Feyenoord, 1982/83, was hij een vaste kracht met 33 wedstrijden en acht doelpunten. Feyenoord werd tweede in de competitie. In 1983/84 speelde Gullit aan de zijde van Johan Cruijff. Het duo had een belangrijke rol in het winnen van de "dubbel" (landskampioenschap en KNVB beker). Gullit, inmiddels in de rol van aanvallende middenvelder, werd verkozen tot Nederlands voetballer van het jaar. Verder kwam Gullit dat seizoen voor het eerst in Europees verband in actie. In het seizoen 1984/85 eindigde Feyenoord als derde in de competitie; Gullit was bijna de helft van het seizoen geblesseerd.
PSV.
In de seizoenen 1985/86 en 1986/87 kwam Gullit voor PSV uit. Het was een succesvolle periode, met respectievelijk 24 en 22 doelpunten, twee Nederlandse landstitels en een titel als Nederlands Voetballer van het Jaar en winnaar van de Gouden Bal (1987). Ook in Oranje was hij inmiddels een vaste waarde en was nadrukkelijk in beeld bij de buitenlandse topclubs. Gullit forceerde een vertrek door in een interview in tijdschrift "Nieuwe Revu" het beleid van PSV te bekritiseren, alhoewel hij in 2009 in een interview in het programma "Andere Tijden Sport" beweerde dat de eigenlijke reden voor het interview was om het vertrek van manager en technisch directeur Hans Kraay sr. te forceren en dat hij op dat moment niet bij PSV weg wilde. Kort hierna, medio 1987, vertrok Gullit naar AC Milan, voor 16,5 miljoen gulden, een recordbedrag in die tijd.
AC Milan.
Bij AC Milan vormde Gullit met landgenoten Frank Rijkaard en Marco van Basten jarenlang een 'gouden trio'. In een driespitsensysteem begon Gullit aanvankelijk aan de rechterkant, door blessures bij Van Basten fungeerde Gullit echter veelal als centrumspits. Gullit kende de nodige aanpassingsproblemen in Italië, maar won uiteindelijk wel met AC Milan de Serie A. Ook wist men als vervolg hierop de Italiaanse Supercup te veroveren. Op zijn persoonlijke erelijst kon hij ook twee grote prijzen bijschrijven, namelijk die van Europees voetballer van het jaar en Wereldvoetballer van het jaar. Ook in 1989 werd Gullit tot Wereldvoetballer van het Jaar verkozen.
In 1988/1989 kende Gullit een blessure die operatief verholpen moest worden, waardoor hij in totaal maar 27 keer in actie kwam. Hij scoorde vijf competitietreffers en evenveel doelpunten in de Europacup I. In laatstgenoemde toernooi was Milan succesvol: onder meer via een 5-0-overwinning op Real Madrid plaatste de club zich voor de finale tegen Steaua Boekarest. Deze werd met 4-0 gewonnen, door twee doelpunten van Gullit en twee van Van Basten. Als Europa's beste won men tevens de Europese Super Cup en de wereldbeker voor clubs. Het seizoen erop won AC Milan deze drie prijzen opnieuw. De bijdrage van Gullit was ditmaal te verwaarlozen. Door een zware knieblessure kwam hij slechts drie wedstrijden in actie. In 1990-1991 maakte Gullit fit zijn opwachting bij Milan en scoorde zevenmaal in 26 competitieduels. Tevens ging Milan op jacht naar de derde Europacup op rij, maar slaagde daar niet in. In de halve finale stond men op de rand van de uitschakeling tegen Olympique Marseille, toen plotseling het licht uitviel. Dit werd kort daarna verholpen, maar de selectie van AC Milan had zich al teruggetrokken in de kleedkamer en weigerde de resterende minuten te spelen. Het betekende een reglementaire 3-0-overwinning voor Marseille en Europese uitsluiting van een jaar voor AC Milan.
Wellicht mede dankzij de Europese uitsluiting kon Milan zich in 1991-1992 volledig op het eigen land richten en won op ongeslagen wijze de Serie A en de Supercup. Gullit leverde hieraan een bijdrage van zeven doelpunten. Desondanks werd zijn rol in het elftal minder belangrijk. In 1992-1993 speelde Gullit slechts 15 Serie A-wedstrijden (zeven goals) en in de verloren Europacup I-finale tegen Marseille behoorde Gullit niet tot de drie toegestane buitenlanders in de wedstrijdselectie. Wel kon Gullit dit seizoen zijn laatste Italiaanse kampioenschap vieren, maar hij vertrok vervolgens bij de club waar hij zijn grootste successen kende.
Sampdoria.
Het eveneens Italiaanse Sampdoria wist de Nederlandse ster te overtuigen voor hen te tekenen en werd niet teleurgesteld. Gullit leidde Sampdoria naar de derde plaats in de Serie A. Met zestien competitietreffers was het zijn meest productieve seizoen in Italië. In de bekerfinale kwam Sampdoria uit tegen Gullits oude ploeg AC Milan. Uitgerekend Gullit maakte het winnende doelpunt. AC Milan was zo onder de indruk, dat besloten werd hem vast te leggen voor het seizoen 1994-1995. Hij won er opnieuw de Italiaanse Supercup ten koste van Sampdoria. Veel gebruik werd er vervolgens niet van hem gemaakt en halverwege het seizoen keerde Gullit terug naar Sampdoria, waar hij negen keer doel trof in 22 wedstrijden.
Chelsea.
Na acht jaar in Italië te hebben doorgebracht vertrok de inmiddels 32-jarige Gullit naar Engeland. Bij Chelsea speelde Gullit aanvankelijk in zijn oude rol als 'sweeper' achter de verdediging, met wisselend succes. Uiteindelijk werd hij als middenvelder gebruikt en scoorde driemaal in het FA Cup-toernooi dat tot de halve finale leidde. In de competitie kende hij weinig succes. In de opvolgende twee seizoenen, waarin Gullit als speler-trainer fungeerde, kwam hij achttien competitiewedstrijden in actie. Met zijn ploeg won hij in 1997 de FA Cup. In 1998 werd hij verrassend ontslagen door Chelsea en hij beëindigde zijn actieve voetballoopbaan.
Nederlands elftal.
In 1978 en 1979 werd Gullit geselecteerd voor het UEFA-jeugdelftal met als coach Ger Blok.
Hij debuteerde op zijn negentiende verjaardag voor het Nederlands elftal in een verloren wedstrijd tegen Zwitserland. In zijn vroege interlandcarrière kende hij weinig succes: Oranje kwalificeerde zich net niet voor het WK 1982. Ook het EK 1984 werd niet bereikt, een dubieuze 12-1 overwinning van Spanje op Malta zorgde ervoor dat Oranje op doelsaldo het eindtoernooi miste. Met het WK 1986 werd het derde grote toernooi op rij net misgelopen.
Mede dankzij vijf kwalificatiegoals van Gullit wist Nederland zich wel te kwalificeren voor het EK 1988 in West-Duitsland. Gullit, inmiddels speler van AC Milan en aanvoerder van Oranje, speelde een sterk toernooi. Oranje wist zich onder leiding van coach Rinus Michels te plaatsen voor de halve finale, waarin gastland West-Duitsland met 1-2 verslagen werd. In de finale tegen de Sovjet-Unie was het Gullit die de score opende met een kopbal. Een wereldberoemd doelpunt van Van Basten bracht de eindstand op 2-0. Hiermee kon Gullit als aanvoerder de trofee in de lucht houden.
De Europees kampioen kwalificeerde zich voor het WK 1990 en de verwachtingen waren hoog. Gullit, net terug van de knieblessure die hem bijna het gehele seizoen aan de kant hield, was wederom als aanvoerder van de partij. Al snel werd duidelijk dat Gullit wedstrijdritme miste en hij was dan ook ver van zijn normale niveau verwijderd. Wel scoorde hij een belangrijk doelpunt in de groepswedstrijd tegen Ierland, waardoor Oranje de groepsfase met drie gelijkspelen net overleefde. Evenals twee jaar eerder kwam Oranje tegenover West-Duitsland te staan. De uiteindelijk winnaar bleek met 2-1 te sterk en Nederland was uitgeschakeld. Het zwakke toernooi van Oranje werd deels geweten aan incidenten binnen de spelersgroep.
Na het teleurstellende WK kwalificeerde Oranje zich voor het EK 1992 en Gullit speelde vijf kwalificatiewedstrijden. Op het eindtoernooi haalde Oranje haar revanche op Duitsland, maar werd in de halve finale na verlenging uitgeschakeld door de uiteindelijke winnaar Denemarken. Na dit toernooi kwam Gullit nog vijf keer in actie voor Oranje, raakte in conflict met Dick Advocaat en bedankte voor de nationale ploeg.
Wedstrijdstatistieken.
1 N.B. Dit betreft een clubtotaal, dus een totaal van beide periodes bij AC Milan &lt;br&gt; 2 N.B. Dit betreft een clubtotaal, dus een totaal van beide periodes bij Sampdoria
Trainerscarrière.
Chelsea.
Na een seizoen voor Chelsea gespeeld te hebben vroeg de club hem de vertrokken Glenn Hoddle op te volgen als trainer. Hij bleef hiernaast ook nog twee seizoenen als speler actief. In het seizoen 1996/97 won hij als eerste buitenlandse trainer de FA Cup, tevens de eerste grote prijs van de club sinds 1970. Sindsdien was Gullit een populair icoon in Engeland. In het seizoen daarop werd Gullit tot veler verbazing op 12 februari 1998 ontslagen, terwijl Chelsea op dat moment tweede stond in de competitie en in de kwartfinale van beide Engelse bekertoernooien. Het bestuur beweerde dat men een geschil had gehad over Gullits salaris, zelf ontkende de Nederlander dit. Gullit vroeg naar eigen zeggen een jaarsalaris van twee miljoen pond. "Toen ik in 1995 als speler bij Chelsea in dienst trad, heb ik hetzelfde bedrag gevraagd. Toen kwam de club met een tegenbod en zijn we tot een akkoord gekomen. Dit keer had ik eenzelfde reactie verwacht." De Italiaan Gianluca Vialli, twee jaar eerder door Gullit als speler aangetrokken, werd aangewezen als zijn opvolger.
Newcastle United.
Na zijn ontslag bij Chelsea en einde als voetballer, tekende Gullit in de zomer van 1998 voor Newcastle United. Hier haalde hij in zijn eerste seizoen redelijke resultaten, met als hoogtepunt het bereiken van de FA Cup-finale. Het nieuwe seizoen had Newcastle een zwakke start, ook raakte Gullit in conflict met aanvoerder Rob Lee en de populaire aanvalsleider Alan Shearer. Na slechts vijf wedstrijden in het nieuwe seizoen (1999/2000) stapte Gullit daarom op. Vervolgens verdween hij voor een aantal jaren uit de trainerswereld en was vooral op de tv als voetbalanalist te zien.
Jong Oranje en Feyenoord.
In 2003 keerde hij terug en coachte tot 2004 Jong Oranje. Vervolgens tekende hij een tweejarig contract bij zijn eerste topclub als speler, Feyenoord. Onder zijn leiding wist de Rotterdamse club niet te overtuigen en eindigde op een teleurstellende vierde plek in de Eredivisie. Gullit stapte vervolgens op. Opnieuw was hij enkele jaren slechts op tv te zien.
LA Galaxy.
In november 2007 tekende Gullit een tweejarig contract bij Los Angeles Galaxy, de club waar onder andere de Britse voetballer David Beckham speelde. Het management van de Engelsman bleek ook een belangrijke rol te hebben in zijn aanstelling, men wilde graag ook een grote naam als trainer hebben van de Amerikaanse club. Op 11 augustus 2008 diende Gullit, om persoonlijke redenen, zijn ontslag in.
Terek Grozny.
In 2011 ging Ruud Gullit weer aan de slag als trainer. Hij tekende een contract voor anderhalf jaar bij Terek Grozny, in de hoofdstad van de politiek onstabiele Russische deelrepubliek Tsjetsjenië. Kort na zijn komst werden diverse bekende namen uit de voetballerij gelinkt aan een overstap naar de Russische competitie. Gullit begroette echter weinig nieuwe spelers die daadwerkelijk naar Grozny wilden komen. Na de verloren uitwedstrijd tegen Amkar Perm (1-0) op 14 juni 2011 werd hij ontslagen na een dienstverband van nog geen half jaar. "Het klopte dat de prestaties tegenvielen met Grozny, maar met de beoogde, maar niet gehaalde versterkingen, Diego Forlán, Mbark Boussoufa, Madjid Bougherra, hadden we beter gepresteerd", liet Gullit vlak na zijn ontslag weten in een interview. Enkele dagen na zijn ontslag werd hij in verband gebracht met de Zwitserse club Neuchâtel Xamax, maar Gullit maakte vlak daarna bekend dat hij niet ging werken in Zwitserland.
Nederlands Elftal.
In 2016 was hij kandidaat om Advocaat op te volgen als tweede assistent van het Nederlands voetbalelftal. De baan ging niet door omdat hij het met technisch directeur Hans van Breukelen niet eens kon worden over de voorwaarden. In het seizoen 2016/17 was Advocaat trainer van de Turkse club Fenerbahçe; na afloop van dat seizoen begint hij aan zijn derde termijn als bondscoach van het Nederlands voetbalelftal, alsnog in samenwerking met Gullit als assistent.
Overige activiteiten.
Muziek.
Ruud Gullit is liefhebber van reggaemuziek. In 1984 nam Gullit, toen hij speler was van Feyenoord, de single "Not the dancing kind" op. Het nummer bereikte de 11e positie in de Nederlandse Top 40 en de 4e positie in de Nationale Hitparade. In 1988 nam hij samen met de Rotterdamse reggaeband Revelation Time een hit met het nummer "South Africa", dat de derde plaats in de Nederlandse Top 40 en de vierde plaats in de Nationale Hitparade bereikte. De band nam tevens het nummer "Captain Dread" op, dat een eerbetoon aan Gullit als aanvoerder van het Nederlands voetbalelftal was.
Televisie.
Gullit verscheen na zijn actieve voetbalcarrière regelmatig op televisie als voetbalanalyticus in diverse landen. Hij was onder meer werkzaam voor RTL, de NOS en Eredivisie Live in Nederland, Sky Sports, BBC en ITV in Engeland, en ESPN in de Verenigde Staten. Verder presenteerde hij een televisieprogramma waarin hij bij bekende personen op bezoek ging voor een interview. Sinds 2019 is Gullit in Nederland als vaste analist in dienst bij sportzender Ziggo Sport, SBS6 en het BBC-programma Match of the Day.
E-sports.
In januari 2018 richtte hij van het FIFA e-sportsteam “Team Gullit” op, bestaande uit Dani Visser, Levi de Weerd, Jens van der Flier, Thijs Dame en Razvan Puiu, dat zich vertegenwoordigt op internationale electronic sports evenementen van EA Sports. Op FIFA 20 won het team de FUT Champions Cup III in Atlanta en de FUT Champions Cup IV in Parijs.
Politiek.
Gullit uitte tijdens zijn spelerscarrière kritiek op de apartheid in Zuid-Afrika. Bij de ontvangst van de Gouden Bal in 1987 droeg Gullit de prijs op aan Nelson Mandela, die op dat moment nog gevangen zat op Robbeneiland. Gullit sprak hier de hoop uit de trofee ooit aan hem te mogen overhandigen. In 1994, vier jaar na de vrijlating van Mandela, kwam het via een tv-programma van Astrid Joosten tot een ontmoeting tussen Gullit en Mandela. Waarbij hij de door hem ontvangen Gouden Bal uiteindelijk kon overhandigen.
Huwelijken en kinderen.
Gullit was van 1984 tot 1991 getrouwd met Yvonne de Vries, met wie hij twee dochters kreeg. Van 1994 tot 2000 was hij getrouwd met de Italiaanse Christina Pensa, met wie hij ook twee kinderen kreeg. Van 2000 tot 2012 was hij gehuwd met Estelle Cruijff, een nichtje (oomzegger) van Johan Cruijff. Ook met haar kreeg hij twee kinderen. Hun zoon Maxim Gullit speelt professioneel voetbal en heeft een aflopend contract bij SC Cambuur.
Erelijst.
Als speler
Als trainer
Individueel

</doc>
<doc id="35511" url="https://nl.wikipedia.org/wiki?curid=35511" title="Kieseritzkygambiet">
Kieseritzkygambiet

Het Kieseritzkygambiet is in het schaken een variant van de schaakopening koningsgambiet en het is ingedeeld bij de open spelen.
De zetten van het Kieseritzkygambiet zijn: 1. e4 e5 2. f4 ef 3. Pf3 g5 4. h4 g4 5. Pe5.
Eco-code C 39.
Het Kieseritzkygambiet is in de 16e eeuw al door Giulio Polerio gespeeld maar werd in de veertiger jaren van de 19e eeuw door de Poolse meester Lionel Kieseritzky geanalyseerd, waardoor het het de meest gespeelde schaakvariant van het Koningsgambiet werd. Het gambiet kreeg de bijnaam "Het grote Gambiet" en de schaaktheorie houdt de zet 5. Pe5 zelfs nu nog voor de sterkste in deze positie. De zet 4. h4 is een uitnodiging voor zwart om 4. ... g4 te spelen, waardoor de zwarte pionnenketen uiteenvalt - zonder dat wit een stuk hoeft te offeren, zoals bij het Muziogambiet het geval is.
In het loperspel.
Uitleg.
Het Kieseritzkygambiet in het Loperspel is niet zo bekend. Het loperspel is een variant in de koningspionopening en het is ingedeeld bij de open spelen.
De zetten luiden: 1.e4 e5 2.Lc4 Pf6 3.Pf3 Pe4 4.Pc3.
Eco-code C 42.

</doc>
<doc id="35512" url="https://nl.wikipedia.org/wiki?curid=35512" title="Mark Wotte">
Mark Wotte

Mark Christian Wotte (Enschede, 16 december 1960) is een voormalig Nederlands voetballer die daarna werkzaam was als trainer en technisch directeur.
Speler.
Als voetballer speelde Wotte in de jeugd van SC Enschede, de tweede teams van FC Twente en FC Den Haag en in het eerste elftal van FC Vlaardingen, Feyenoord, FC Den Haag en SVV. Hij speelde vijf interlands met het Nederlands voetbalelftal onder 17 en eenmaal voor onder 18.
Trainer.
Wotte begon als jeugdtrainer bij FC Den Haag. Hij was daarnaast gymnastiekleraar in Hellevoetsluis. In februari 1992 werd hij ad-interim aangesteld als hoofdtrainer. Wotte was hoofdtrainer bij FC Lisse, FC Utrecht, FC Den Bosch en Willem II. Ook was hij KNVB-bondscoach van Jong Oranje (2000–2002) en onder 19 (2000–2002). Tevens was hij in 2004 en 2005 technisch directeur van Feyenoord. Wotte was tot 14 december 2006 trainer van de Egyptische club Ismaily. Op die datum volgde hij Adrie Koster op als trainer van RKC Waalwijk. Op Eerste Pinksterdag 2007 degradeerde hij met die club door in het derde en beslissende duel te verliezen van VVV-Venlo in de play-offs.
De ex-voetballer legde vervolgens zijn functie als trainer bij RKC Waalwijk neer. Na een jaar in Qatar bij Al-Ahli, werd hij in 2008 hoofd jeugd opleiding van Southampton. Na het vertrek van trainer Jan Poortvliet op 23 januari 2009 werd Wotte hoofdtrainer. Hij wist degradatie niet te voorkomen doordat de club wegens financiële problemen tien punten aftrek kreeg. De clubleiding gaf aan verder te willen met Wotte als trainer. Precies een maand later kreeg Southampton een nieuwe eigenaar en werd Wotte ontslagen.
In januari tekende hij een contract voor anderhalf jaar als trainer bij de Roemeense club Universitatea Craiova. Hier werd hij nadat de club veilig stond in mei 2010 op non-actief gezet wegens een conflict met de eigenaar/president.
Wotte was in het seizoen 2010/11 opnieuw trainer van Ismaily in Egypte. Daarna werkte hij drieënhalf jaar in Schotland als Performance Director / Hoofd van de Nationale Jeugdteams van de Schotse Voetbalbond (SFA).
Feyenoord.
In januari 2004 werd bekendgemaakt dat Wotte bij Feyenoord in dienst ging treden als technisch directeur. Hij volgde de ontslagen Rob Baan op. Na twee seizoenen in dienst te zijn geweest bij Feyenoord vertrok hij daar per 1 januari 2006.
Marokkaanse voetbalbond.
Op 1 december 2015 tekende Wotte een contract getekend tot 2020 bij de Marokkaanse voetbalbond. Hij was daar bondscoach van Marokko onder 20 en sinds augustus 2017 van Marokko onder 23. In juli 2017 won Marokko onder 20 in Ivoorkust voor het eerst sinds 2001 de Jeux de la Francophonie door Ivoorkust onder 20 in de finale na strafschoppen te verslaan. In maart 2019 werd zijn contract ontbonden, nadat Marokko zich niet meer voor de Olympische Spelen kon plaatsen.

</doc>
<doc id="35513" url="https://nl.wikipedia.org/wiki?curid=35513" title="Heineken (brouwerij)">
Heineken (brouwerij)

Heineken NV is een Nederlandse multinational in de bier- en drankensector en is actief in ruim 190 landen. Heineken NV bezit 300 biermerken. Met een totaal biervolume van meer dan 257 miljoen hectoliter (2022) behoort Heineken tot de grootste brouwerijen van de wereld, na het Belgische Anheuser-Busch InBev. De productie vindt plaats in meer dan 186 brouwerijen in 70 landen. Daarnaast opereert Heineken via exportactiviteiten en licentiepartners. Ongeveer 40% van de omzet wordt behaald in Europa. Naast bier maakt Heineken ook cider.
Geschiedenis.
Ontstaan.
Het bedrijf Heineken ontstond op 15 februari 1864 toen de 22-jarige Gerard Adriaan Heineken brouwerij De Hooiberg in Amsterdam kocht. Zijn opzet was een premium bier te brouwen met uitmuntende grondstoffen en de nieuwste technieken. Al sinds de middeleeuwen werd laag alcoholisch bier op kamertemperatuur gebrouwen en gebruikt als voedzaam en hygiënisch alternatief voor water, dat vaak vervuild was en daardoor ziekteverwekkers kon verspreiden. Deze noodzaak liep in de negentiende eeuw ten einde door de steeds beter wordende drinkwaterkwaliteit.
In 1867 werd wegens de dreigende demping van de Nieuwezijds Voorburgwal, waarover de grondstoffen werden aangevoerd en het bier werd afgevoerd, uitgeweken naar de toenmalige stadsrand. Eenmaal ingebouwd bevond de nieuwbouw zich op de hoek van de Stadhouderskade en de Ferdinand Bolstraat in De Pijp. Bij de fabriek hoorde ook het biercafé De Vijfhoek waarvan het embleem, een vijfpuntige ster, nog steeds in het logo staat.
In 1873 ging de brouwerij over van Heineken &amp; Co in de vennootschap Heineken's Bierbrouwerij Maatschappij, waarvan ook de Rotterdamse brouwerij d'Oranjeboom enige aandelen bezat. Het jaar daarop werd in Rotterdam een tweede brouwerij geopend, die volledig gericht was op het brouwen van ondergistend bier. Daarmee wilde men het hoofd bieden aan de opkomende concurrentie van de Amstel brouwerij. In 1886 ontwikkelde dr. Elion, een leerling van Louis Pasteur, de Heineken A-gist. Deze gist vormt nog steeds de basis voor het Heineken bier. In 1887 schakelde Heineken volledig over op de productie van ondergistend bier.
Namens Nederland won Heineken's Bierbrouwerij Maatschappij op de wereldtentoonstelling van 1889 in Parijs een "Grand Prix Paris". Een jaar later mocht Heineken aan het restaurant van de voor deze tentoonstelling gebouwde Eiffeltoren bier leveren.
Na de Eerste Wereldoorlog.
Na de Eerste Wereldoorlog richtte het bedrijf zich steeds meer op export. Kort na de afzwakking van de drooglegging in de Verenigde Staten, die verkoop van bier met een alcoholpercentage tot 3,2% toestond, kwam op 11 april 1933 de eerste boot met Heineken bier aan in Hoboken, New Jersey, waarmee Heineken de eerste bierimporteur na de drooglegging werd. Sindsdien is Heineken het succesvolste geïmporteerde biermerk. Speciaal voor de Amerikaanse markt wordt Heineken Dark gebrouwen.
In Nederland werd het marktaandeel vergroot door het aankopen van concurrerende brouwerijen en deze vervolgens te sluiten, zoals De Sleutel in Dordrecht, Van Vollenhoven in Amsterdam en De Zwarte Ruiter in Maastricht. Kleine brouwerijen, vooral in het zuiden van het land, werden na de Tweede Wereldoorlog, mede door middel van het aanbieden van lucratieve agentschappen (de brouwerij zou voortaan het Heineken-bier mogen distribueren als deze zou stoppen met brouwen) van de markt verdreven, waardoor de ooit zo diverse Nederlandse biercultuur binnen enkele jaren geschiedenis was en werd vervangen door een homogene pilscultuur.
1968 en later.
In 1968 fuseerde Heineken met de grootste concurrent, het eveneens Amsterdamse Amstelbier. In Zoeterwoude werd in 1975 een grote nieuwe brouwerij met een nieuw hoofdkantoor voor Nederland geopend. De Amstelbrouwerij werd in 1980 gesloten, waarna de productie werd verplaatst naar Zoeterwoude en 's-Hertogenbosch. De Amsterdamse Heineken Brouwerij werd in 1988 gesloten, de hal is omgebouwd tot bezoekerscentrum. Op de plaats van een deel van het brouwerijterrein is woningbouw verrezen en een plein aangelegd, genoemd naar de schilderes Marie Heineken, familie van de brouwers. Het nog bestaande deel van het brouwerijcomplex is rijksmonument (complex 527808, bestaande uit de monumenten 527809, 527810 en 527811).
In 1989 heeft Heineken de Limburgse brouwerij Brand overgenomen en werd daarmee de grootste speler op de Nederlandse biermarkt.
Gerard Adriaan Heinekens kleinzoon, Alfred Henry (Freddy) Heineken (1923-2002), heeft Heineken verder als brouwerij en internationaal concern uitgebouwd. Na het overlijden van Freddy Heineken in 2002 erfde Charlene de Carvalho-Heineken haar vaders belangen en werd grootaandeelhoudster van Heineken Holding.
Overnames.
In 2002 betrok Heineken de Russische markt met de overname van het in Sint-Petersburg gelegen Bravo-brouwerij, op dat moment de snelst groeiende brouwerij van Rusland, en nam in de loop van de tijd nog meerdere brouwerijen over. Op het hoogtepunt in 2008 bezat Heineken tien brouwerijen. Daarna ging het marktaandeel naar beneden én stokte de groei van de Russische markt.
In 2008 namen Heineken en het Deense Carlsberg het Schotse Scottish &amp; Newcastle (S&amp;N) over voor £ 7,8 miljard. Heineken betaalde hiervan 45,5% en de rest was voor rekening Carlsberg. Door deze overname kreeg Heineken de activiteiten van S&amp;N in het Verenigd Koninkrijk, Finland, Portugal, Ierland, België en India in handen met merken als Foster's Lager, Beamish, Strongbow en Kingfisher. In India kreeg het een minderheidsbelang van 37,5% in United Breweries. Deze activiteiten behelsden een biervolume van zo'n 17 miljoen hl op jaarbasis. De bieractiviteiten van S&amp;N in Rusland en Frankrijk ging naar Carlsberg.
Aan het begin van 2010 werd bekend dat Heineken de bierafdeling van het Mexicaanse FEMSA aankocht in ruil voor een economisch belang van 20% van Heinekens aandelen. Met de overname van FEMSA Cerveza verkreeg Heineken het volledige eigendom van de Mexicaanse bieractiviteiten en de resterende 83% van de bieractiviteiten in Brazilië die Heineken nog niet in bezit had. Heineken verstevigde hiermee zijn marktpositie in deze twee belangrijke biermarkten en kreeg ook ruim 30 biermerken in handen. Heineken betaalde in totaal € 5,3 miljard voor FEMSA Cerveza, inclusief € 1,5 miljard aan schulden en pensioenverplichtingen.
Medio 2012 maakte Heineken bekend voor € 3,3 miljard een meerderheidsbelang te willen nemen in Asia Pacific Breweries (APB) in Singapore. APB brouwt onder andere het bekende Aziatische biermerk Tiger Beer. Het bod betrof alle aandelen APB die in handen zijn van partner Fraser &amp; Neave. Als het bod van Heineken slaagt, zal Heineken 81,56% van de aandelen ABP verkrijgen en een bod moeten doen op resterende aandelen APB. Heineken had al 41,9% van de aandelen APB in handen, waarvan 9,5% direct en 32,4% indirect via een samenwerking met Fraser &amp; Neave. Vlak voor het bod van Heineken werd bekend dat concurrent Thai Beverage ook bezig was met het verwerven van belangen in zowel APB als in Fraser &amp; Neave. Met dit bod wilde Heineken zijn belangen in de regio veilig stellen. Begin augustus was het bestuur van Fraser &amp; Neave akkoord gegaan met het bod van Heineken, maar de aandeelhouders moesten ook nog instemmen. Nadat de aandeelhouders hadden ingestemd en kon Heineken vanaf 15 november 2012 de resultaten van APB consolideren.
In 2015 nam Heineken een meerderheidsparticipatie van 51,1% in de Sloveense brouwerij Laško voor een bedrag van 114 miljoen euro. Als de overname wordt goedgekeurd door de toezichthouders, is Heineken verplicht een bod te doen op de overige aandelen. De brouwerij is de grootste van Slovenië en is eigenaar van onder meer de grote merken Laško en Union.
In september 2015 nam Heineken een 50% aandelenbelang in Lagunitas Brewing Company, in mei 2017 werd de resterende 50% gekocht. Met deze overname nam het verkoopvolume van Heineken in de Verenigde Staten toe met 10% en kreeg het bedrijf toegang tot de snelgroeiende markt voor speciaalbier. Speciaalbieren maken zo’n 11% uit van de Amerikaanse biermarkt. Lagunitas is de op vier na grootste brouwer van speciaalbier in de VS met een geschatte productie van 1 miljoen hectoliter in 2015. Lagunitas heeft twee brouwerijen, in Chicago en Petaluma, en een derde in Azusa in aanbouw. De omzet van Lagunitas groeide tussen 2012 en 2014 met gemiddeld 58% per jaar.
In februari 2017 bereikte Heineken overeenstemming met de Japanse bierbrouwer Kirin over de overname van diens activiteiten in Brazilië. Heineken is bereid hiervoor zo’n 664 miljoen euro te betalen. Kirin had problemen de activiteiten winstgevend te maken, mede door de sterke concurrentie voor bier en frisdrank in het land. Brasil Kirin behaalde in 2016 een omzet van 1,1 miljard euro en leed daarop een operationeel verlies van 85 miljoen euro. Het had een marktaandeel van 9% in de Braziliaanse biermarkt. Na de overname heeft Heineken een markaandeel van zo’n 20% en is nummer twee na marktleider AB Inbev, met een marktaandeel van circa 70%. De overname werd begin juni 2017 afgerond.
Eind augustus 2017 heeft Heineken de overname van ongeveer 1900 pubs van Punch Taverns in het Verenigd Koninkrijk afgerond. In december 2016 maakten partijen de transactie bekend en Heineken betaalt omgerekend 363 miljoen euro. Heineken UK is met deze overname de op twee na grootste exploitant van pubs in het Verenigd Koninkrijk.
In augustus 2018 maakte Heineken bekend een aandelenbelang van 40% te nemen in het Chinese bedrijf CRH Beer. De huidige moedermaatschappij van CRH Beer, China Resources Enterprise (CRE) houdt het resterende belang van 60%. Heineken betaalde hiervoor 2,7 miljard euro, waarvan een deel met de Heineken-activiteiten in het land werd voldaan. CRE nam voor 464 miljoen euro een belang van 0,9% in Heineken. CRH Beer heeft een belang van 51,67% in CR Beer, een beursgenoteerde onderneming. De overige aandelen staan genoteerd op de Hong Kong Stock Exchange. Afgesproken is dat Heineken het Chinese merk Snow buiten de Volksrepubliek China gaat introduceren en CR Beer gaat Heineken-bier in China promoten. CR Beer heeft ruim een kwart van de thuismarkt in handen en is de grootste bierproducent van het land.
In november 2020 nam Heineken de Texelse Bierbrouwerij over. Voor Heineken betekende dit een uitbreiding van het speciaalbierassortiment.
In september 2022 nam Heineken de Beavertown Brewery in Londen Tottenham volledig over, na in 2018 49% van de aandelen te hebben gekocht.
In juni 2023 nam Heineken de Amsterdamse brouwerij Oedipus over. In 2019 had Heineken al een minderheidsbelang in de brouwerij genomen.
Eigenaars.
Zowel Heineken Holding NV als Heineken NV is genoteerd op de Amsterdamse effectenbeurs, de koers van laatstgenoemde weegt mee in de AEX. Een aandeel Heineken Holding NV vertegenwoordigt een bezit van één aandeel Heineken NV en beide aandelen keren hetzelfde dividend uit. Ondanks de overeenkomsten zijn de aandelen Heineken Holding NV veelal goedkoper dan de aandelen Heineken NV.
Heineken Holding NV bezit 50,005% van de aandelen van Heineken NV. L’Arche Green NV bezit 51,083% van de aandelen in Heineken Holding NV en de familie Heineken (onder wie Charlene de Carvalho-Heineken) bezit 88,67% van de aandelen van L’Arche Green NV. Het Mexicaanse FEMSA houdt 14,935% van de aandelen in Heineken Holding NV, en 12,532% in Heineken NV. De overige aandelen (33,982% in Heineken Holding en 37,463% in Heineken) worden verhandeld via de Amsterdamse effectenbeurs. Door de opgezette constructie heeft de familie Heineken volledige zeggenschap in Heineken NV (50,005%), maar verschaft zij slechts 22,65% van het kapitaal (88,67% van 51,083% van 50,005%). Heineken Holding N.V. heeft geen eigen operationele activiteiten en heeft geen werknemers in dienst.
In 2010 werd FEMSA, na een transactie waarbij Heineken de bieractiviteiten overnam in ruil voor - onder andere - aandelen, de op een na grootste aandeelhouder. FEMSA mag pas na mei 2015 de aandelen Heineken verkopen die het in 2010 verkreeg. In september 2017 verkocht FEMSA ruim 5% van de aandelen Heineken en hield hierna nog een belang van 8,63%. Verder werden aandelen in Heineken Holding verkocht waardoor het belang daalde van 14,9% naar 12,2%. De verkoop leverde in totaal 2,5 miljard euro op. FEMSA behoudt een zetel in het bestuur van Heineken Holding en twee zetels in de raad van toezicht van Heineken.
Activiteiten.
In 2011 had Heineken wereldwijd een marktaandeel van 8,8%, alleen Anheuser-Busch InBev (18,3%) en SABMiller (9,8%) moest het voor laten gaan. Nummer vier is Carlsberg met een globaal marktaandeel van 5,6%. In 2017 verkocht Heineken 218 miljoen hectoliter (hl) bier. Hiervan werd bijna 80 miljoen hl in Europa verkocht en ongeveer 27 miljoen hl in Azië. Het bedrijf is bijna in alle landen van de wereld actief.
Het bezit en beheert verschillende biermerken. Heineken en Amstel zijn de belangrijkste internationale merken. In 2017 werd 36 miljoen hl verkocht onder de Heineken merknaam. Heineken bezit en beheert daarnaast meer dan 300 merken, zoals Sol, Desperados, 33 Export, Cruzcampo, Żywiec, Birra Moretti, Murphy's, Brand, Star, Laško, Union, Affligem. In Azië is Tiger populair en de verkopen in 2017 bereikten 11,5 miljoen hl. Het heeft ook cidermerken als Strongbow, Jillz en Apple Bandit.
Heineken was tot slot ook eigenaar van frisdrankenproducent Vrumona in Bunnik dat in 2023 werd verkocht aan het Deense Royal Unibrew. Bij Vrumona werkten toen 325 mensen, goed voor een jaaromzet van zo'n 200 miljoen euro. Royal Unibrew betaalde 300 miljoen euro voor de overname.
Resultaten.
In de onderstaande figuur staan de financiële resultaten van Heineken sinds 2007. In de laatste kolom zijn ook de bierverkopen opgenomen in hectoliters (hl). De sterke groei vanaf 2009 is vooral gerealiseerd in Noord- en Zuid-Amerika door de overname van FEMSA Cerveza. De onderneming heeft het beleid om ongeveer 30% van de jaarwinst uit te keren als dividend aan de aandeelhouders.
Controverses.
Veroordeling wegens kartelvorming en prijsafspraken.
Op 18 april 2007 legde de Europese Commissie een boete van bijna € 219 miljoen op aan Heineken wegens schending van het mededingingsrecht. Heineken had o.m. prijsafspraken gemaakt met drie andere brouwers, Grolsch (boete: € 32 miljoen), Bavaria (€ 23 miljoen) en Anheuser-Busch InBev. Deze laatste kreeg geen boete omdat het de melding had gedaan. Bij inspecties vond de Commissie aantekeningen van geheime besprekingen waarin de bierverkopen aan supermarkten, hotels, restaurants en cafés werden verdeeld. De afspraken, die op het hoogste niveau van de organisaties werden gemaakt, omvatten ook de goedkope private labels en kortingen aan kasteleins. Euro-commissaris voor Mededinging Neelie Kroes noemde het samenspannen van brouwers om de Nederlandse markt onder elkaar te verdelen en de prijzen op te drijven een duidelijke schending van de regels. De vier brouwers hadden vrijwel de gehele Nederlandse biermarkt in handen, met een aandeel van ongeveer 50% voor Heineken en 15% voor elk van de andere drie. Volgens Kroes probeerden de vier hun sporen te verbergen door codenamen te gebruiken, waaruit blijkt dat de bierbrouwers wisten dat hun afspraken illegaal waren.
Op 11 oktober 2018 voerde de Indiase mededingingsautoriteit, de Competition Commission of India (CCI), huiszoekingen uit in de Indiase kantoren van Anheuser-Busch InBev, Carlsberg en Heinekens deelneming United Breweries. Bij de huiszoekingen zouden e-mailberichten zijn gevonden die bewijzen dat de bedrijven illegale prijsafspraken hebben gemaakt. In september 2021 werden de resultaten van het onderzoek bekendgemaakt, United Breweries kreeg een boete van US$ 102 miljoen en Carlsberg van US$ 16 miljoen. Omdat AB-InBev melding had gemaakt, kreeg deze geen boete.
Rusland.
Tijdens de Olympische Winterspelen van 2014 bracht de Russische president Poetin een bezoek aan het Holland Heineken House en gaf hij een toost met Koning Willem-Alexander. Vanwege een anti-homo-wetgeving die in Rusland werd geïntroduceerd kwam dit bezoek op veel kritiek te staan. Deze kritiek nam toe nadat Rusland een maand later de Krim annexeerde.
Bij de inval van Rusland in Oekraïne in 2022 deelde Heineken mee dat het zich terugtrekt uit Rusland. Men kondigde aan geen investeringen te doen en geen Heineken meer te verkopen in Rusland. Na een jaar bleek Heineken wel het Heinekenmerk uit Rusland te hebben gehaald maar er werd wel geïnvesteerd in nieuwe Amstel-varianten en een Guinness-alternatief. In eerste instantie gaf Heineken te kennen dat dit een volledig zelfstandige beslissing van de Russische dochtermaatschappij was, maar men moest later toegeven dat dit wel met het hoofdkantoor was afgestemd. Heineken stelde dat de investeringen noodzakelijk waren om te voorkomen dat de dochteronderneming failliet zou gaan en in juridische problemen zou raken met de Russische autoriteiten.
Pas in augustus 2023 werd meegedeeld dat de Russische bieractiviteiten waren verkocht aan de Russische industriële Arnest Group, die het symbolische bedrag van 1 euro betaalde. Het ging om zeven brouwerijen en 1800 lokale medewerkers. Op de verkoop en het vertrek boekt Heineken een verlies van 300 miljoen euro.

</doc>
<doc id="35515" url="https://nl.wikipedia.org/wiki?curid=35515" title="Parkstad">
Parkstad

Gebruikelijk is ook dat een plaats waar een Floriade plaatsvindt of vond zich parkstad noemt.

</doc>
<doc id="35516" url="https://nl.wikipedia.org/wiki?curid=35516" title="Lettisch gambiet">
Lettisch gambiet

Het Lettisch gambiet of Lets gambiet is in het schaken een variant van de koningspionopening, ingedeeld bij de open spelen.
De beginzetten van dit gambiet zijn: 1.e4 e5 2.Pf3 f5.
Het gambiet valt onder ECO-code C40, de koningspaardopening.
Een drietal Letse schakers, onder wie Karlis Betins, analyseerden deze opening in Riga aan het begin van de 20e eeuw. Het werd ook wel het "Grecotegengambiet" genoemd, naar de Italiaan Gioachino Greco (1600 - 1634) die deze zet al in de 17e eeuw speelde. Op een FIDE-congres in de dertiger jaren van de 20e eeuw werd deze naam echter officieel veranderd in Lettisch gambiet. Het gambiet geldt als ongunstig voor zwart.

</doc>
<doc id="35519" url="https://nl.wikipedia.org/wiki?curid=35519" title="Otto van Guericke">
Otto van Guericke



</doc>
<doc id="35520" url="https://nl.wikipedia.org/wiki?curid=35520" title="Maagdenburger bol">
Maagdenburger bol



</doc>
<doc id="35521" url="https://nl.wikipedia.org/wiki?curid=35521" title="1278">
1278

Het jaar 1278 is het 78e jaar in de 13e eeuw volgens de christelijke jaartelling.

</doc>
<doc id="35522" url="https://nl.wikipedia.org/wiki?curid=35522" title="Mary Pickford">
Mary Pickford

Mary Pickford was de artiestennaam voor Gladys Louise Smith (Toronto, 8 april 1892 – Santa Monica, 29 mei 1979), een Canadese film- en theateractrice, auteur en filmproducent. Na een carrière in de vaudeville debuteerde ze in 1909 in een film. Ze begon met acteren uit armoede, maar verdiende voor haar vijfentwintigste meer dan de president van de Verenigde Staten. Ze begon als kindster en bleef tot haar dertigste kinderrollen vertolken. De media schreven over haar huwelijken met Owen Moore, Douglas Fairbanks en Charles Rogers. Met Fairbanks, Charles Chaplin en D.W. Griffith richtte ze in 1919 de filmstudio United Artists op. Tot 1956 was ze een van de eigenaren.
Hoewel ze in 1929 een Oscar won voor haar rol in de geluidsfilm "Coquette", kwam in 1933 haar laatste film uit, want niettegenstaande haar theaterervaring stokte Pickfords succes bij het einde van de stomme film. Ze startte een nieuwe carrière als schrijfster en paradoxaal genoeg op de radio.
Jeugdjaren.
Mary Pickford werd op 8 april 1892 geboren in Toronto, Canada als Gladys Louise Smith. Haar moeder, Charlotte Smith, was negentien jaar en was Iers-katholiek opgevoed. Haar vader, John Charles Smith, was purser op een stoomschip. In 1895 kreeg ze een zus, die Lottie werd genoemd. In 1896 volgde haar broer Jack.
Om haar familie tevreden te stellen liet Charlotte haar dochter dopen in een methodistische kerk, maar ook in een rooms-katholieke. John was alcoholist en verliet zijn gezin in 1895. Drie jaar later kwam hij om het leven bij een ongeluk. Daardoor viel het inkomen van de familie weg. Gladys' moeder probeerde rond te komen als naaister en door mensen uit opvangtehuizen op te nemen in het gezin. Na een meningsverschil met de lerares van Gladys en Lottie haalde ze hen van school af en gaf ze zelf les. Gladys was in deze periode regelmatig ziek vanwege slaapgebrek; Lotties gezondheid ging door buiktyfus erg achteruit.
In 1899 kreeg Gladys, slechts zeven jaar oud, een rol aangeboden in een toneelstuk van een huurder van haar moeder. Haar moeder keek neer op acteurs en verbood haar dochtertje in het stuk te spelen. Toen de man Gladys echter acht dollar per week beloofde (in koopkracht vergelijkbaar met 255 dollar anno 2020, zo'n 235 euro) veranderde ze van gedachten. Op 8 januari 1900 maakte Gladys samen met haar jongere zusje haar debuut in het toneelstuk "The Silver King". Tot en met 24 november van dat jaar speelde ze de rol van Ned, een kleine jongen. Op 9 april 1900 kreeg ze haar tweede rol in het toneelstuk "The Littlest Girl". Met deze rol verdiende ze zelfs vijftien dollar per week.
Gladys werd onder de naam "Baby Gladys Smith" een bekende kindster. Ze was ook succesvol in de vaudeville en speelde al op jeugdige leeftijd hoofdrollen in toneelstukken, waaronder "De negerhut van Oom Tom" (1901). Tijdens haar carrière als kind-acteur leerde Gladys een andere kindster kennen, Elsie Janis. Ze zouden levenslang vriendinnen blijven. Toen een toneelschrijver Gladys en Lottie in 1901 in het toneelstuk "The Little Red Schoolhouse" zag spelen nodigde hij haar familie uit om naar de Verenigde Staten te komen. Charlotte Smith aanvaardde dit aanbod. Eenmaal in New York kwamen ze er echter achter dat Gladys was vervangen door collega-kindster Lillian Gish, die eveneens later beroemd zou worden. Gish moest zich terugtrekken en Gladys kreeg de rol die haar eerder beloofd was.
Begin van een carrière.
Gladys trad in New York op in talloze kleine theaterproducties. Toch had ze had hier minder succes dan in Toronto, vanwege het overschot aan acteurs in New York. De familie Smith kwam in opvangtehuizen voor theateracteurs terecht. Hoewel de critici haar bleven prijzen, verkeerde Baby Gladys Smith in armoedige omstandigheden. Het gezin had weinig geld en haar moeder begon troost te zoeken in de alcohol.
Toen Gladys vijftien jaar oud was schudde ze de bijnaam Baby Gladys Smith af. Hoewel ze eigenlijk van plan was modeontwerpster te worden, besloot ze te gaan werken voor David Belasco, een van de machtigste producers van New York in die tijd. Op dat moment werkte Belasco aan het toneelstuk "The Warrens of Virginia" en hij was ontevreden over het meisje dat gecast was voor de rol van het kind Betty Warren. In haar plaats nam hij Gladys voor deze rol en bedacht voor haar de artiestennaam "Mary Pickford". Gladys bleef de rol gedurende drie seizoenen spelen op Broadway, tot 1909.
Daarna zat Mary Pickford zonder werk en haar moeder raadde haar aan in films te gaan spelen. Mary vatte dit op als een belediging, maar toen het financieel noodzakelijk werd, besloot ze toch een poging te wagen. In april 1909 bood de filmmaker D.W. Griffith haar een contract aan bij Biograph Studios. Samen met haar jeugdvriendinnen Lillian en Dorothy Gish speelde ze in verschillende stomme films.
De eerste film die ze maakte was "Her First Biscuits" (1909). Hoewel de meeste acteurs die bij Biograph Studios werkten nooit meer dan vijf dollar per dag verdienden, kreeg Pickford tien dollar per dag en was ze verzekerd van een inkomen van minstens veertig dollar per week (1162 dollar in 2020). Ze vond het verschrikkelijk om kleine rollen te spelen en wilde al na de eerste dag bij Biograph weggaan, maar toen Griffith haar de hoofdrol aanbood in "The Violin Maker of Cremona" (1909), aanvaardde ze die onmiddellijk.
Aan het begin van haar filmcarrière was Pickford ambitieus. Ze probeerde in zo veel mogelijk films te spelen in de hoop opgemerkt te worden. Alleen al in 1909 was ze in 51 films te zien. Daarnaast was ze leergierig en wilde ze alles weten over het maken van films. Ze stelde constant vragen aan de crew over camerawerk, montage en het licht. Ook had ze veel invloed bij de studio. Mary Pickford introduceerde Lilian en Dorothy Gish en haar eigen jongere zus en broer bij de filmstudio en zorgde ervoor, dat haar vriendin Florence La Badie uitgroeide tot een bekende actrice.
Internationale bekendheid.
Conflicten met D.W. Griffith.
Mary Pickford was alleen in films van Griffith te zien. Ze verschilden regelmatig van mening en Pickford liet altijd goed blijken, als ze het niet met hem eens was. Tijdens het filmen van "To Save Her Soul" in november 1909 kon Griffith zich niet bedwingen toen Pickford niet de emoties toonde die hij wilde zien. Hij schreeuwde en schudde haar door elkaar; Pickford beet hem. Ook haar zus protesteerde, toen ze zag hoe Griffith haar behandelde. Beide actrices stapten meteen op en Griffith liet ze gaan. Later zou hij zijn verontschuldigingen aanbieden en keerde Mary terug naar de set.
In januari 1910 besloot Griffith zijn studio van New York te verhuizen naar Californië om de strenge winters in het oosten van het land te mijden. Pickford verhuisde mee en leerde collega-acteur Owen Moore kennen. Ze werden verliefd en trouwden stiekem op 7 januari 1911. Pickford wilde niet, dat haar moeder achter het huwelijk kwam, maar dat gebeurde al na enkele maanden. Ondertussen groeide Pickford uit tot een ster en verwierf internationale bekendheid.
Aan het begin van de twintigste eeuw werden alleen de namen van regisseurs vermeld in de films. Florence Lawrence was de eerste actrice die Biograph Studios verliet op zoek naar een studio die haar naam zou vermelden. Independent Motion Picture te Cuba ging op haar verzoek in. Daar groeide ze uit tot een internationale beroemdheid. Ook Mary Pickford kreeg die kans in 1911. Ze kreeg een hoger salaris en haar naam werd in de films genoemd. Ze bleef er echter maar kort. Ze vond het verschrikkelijk om ver van huis en van haar geliefden te werken. Daarnaast viel de kwaliteit van de films en de sets haar erg tegen. Pickford ging weg en tekende met Moore een contract bij de filmstudio Majestic Motion Picture Company. Al in 1912 keerde ze weer terug naar Biograph.
Dat jaar draaide Pickford een aantal films, maar ze vond dat Griffith te veel aandacht besteedde aan de gezusters Gish. Ze klaagde, dat ze alleen maar scripts kreeg aangeboden die andere actrices al hadden geweigerd. Verder werd ze gecast voor controversiële rollen. Zo speelde ze in "Friends" (1912) een prostituee en in "Fate's Interception" (1912) een moordenares. Griffith was haar gedrag beu en verving haar in "The Sands of Dee" (1912) door een nieuwkomer, de onervaren Mae Marsh. Actrice Claire McDowell zei later in een interview, dat Griffith zo probeerde om het zelfvertrouwen van Pickford te breken.
In december 1912 verhuisde Biograph terug naar New York. David Belasco wist, dat de inmiddels beroemde Pickford terug in de stad was en bood haar de hoofdrol aan in het nieuwe toneelstuk "A Good Little Devil". Zij verlangde al een tijdje terug naar het theater en verliet Biograph voor Broadway. Ze miste de film al snel en in 1913 sloot ze een contract met Adolph Zukor en zijn filmmaatschappij Famous Players, waarmee ze 500 dollar per week verdiende.
Stijgend succes.
Terwijl Mary Pickford tot dan toe voornamelijk in korte films te zien was geweest, speelde ze bij "Famous Players" ook in avondvullende films. De eerste film die ze voor de studio draaide was de filmbewerking van "A Good Little Devil", het toneelstuk dat ze verliet voor haar filmcontract bij "Famous Players". De film kwam uit in 1914 maar werd slecht ontvangen. Pickford noemde het later haar slechtste film. Pickford bleef echter trouw aan de studio en nog hetzelfde jaar brak ze door met de titelrol in "Tess of the Storm Country". Ze boekte ook met andere films successen. "Hearts Adrift" (1914) werd zo'n kaskraker, dat Pickford salarisverhoging eiste.
Owen Moore vond het moeilijk dat zijn vrouw meer succes kende dan hijzelf. Hij werd alcoholist. Er gingen geruchten, dat Pickford aan het begin van de jaren 10 een miskraam had, waardoor ze onvruchtbaar was geworden, of zwanger was geraakt, maar door haar moeder tot abortus was gedwongen. Haar band met Moore verslechterde. In die periode werd ook gefluisterd, dat Pickford een affaire had met James Kirkwood. Ondanks alle berichten over het vervreemden van haar echtgenoot speelde ze met Moore in de films "Cinderella" (1914) en "Mistress Nell" (1915). Tijdens de opnamen van beide films werden ze uitgenodigd voor de bruiloft van regisseur Allan Dwan met actrice Pauline Bush. Pickford en Moore besloten te hertrouwen en hoopten op een dubbelbruiloft met Dwan en Bush. Door protest van Pickfords moeder ging dat niet door.
Pickford groeide uit tot een van de bekendste actrices van Amerika en kreeg per dag tot 500 brieven van fans. Het publiek adoreerde haar krullen, onwetend dat die voor het grootste deel vals waren: haar kapper George Westmore hechtte valse lokken aan, die hij kocht van prostituees uit een Frans bordeel.
In 1915 bood "American Film Company" haar $4000 per week aan om te spelen in "The Diamond from the Sky" (1915). Toen zij hier, ondanks de aanzienlijke salarisverhoging, niet op in ging, kreeg haar zus Lottie de rol. Aan het begin van 1916 was ze met een salaris van 2000 dollar week de bestbetaalde actrice van Amerika. Al voor haar vijfentwintigste was Pickford miljonair. Ze verdiende 150.000 dollar per jaar, meer dan Woodrow Wilson, toen de president van de Verenigde Staten.
Leven als zakenvrouw.
Meer inbreng achter de schermen.
Op 24 juni 1916 tekende Pickford een nieuw contract met Famous Players. In dit contract werd ze niet alleen erkend als actrice, maar kreeg ze ook het volledige gezag bij het maken van haar films. Verder kreeg ze haar eigen filmstudio, die uiteindelijk "Mary Pickford Corporation" werd genoemd.
Omdat ze nu haar eigen bedrijf had, kon Pickford zelf beslissen met wie ze wilde samenwerken. De eerste die ze aannam, was scenarist Frances Marion. De twee kregen een hechte vriendschap en Marion schreef een groot aantal scripts voor Pickford, waaronder "Rebecca of Sunnybrook Farm" (1917) en "The Poor Little Rich Girl" (1917). De films zouden een groot succes worden. Hierna koppelde Adolph Zukor haar aan regisseur Cecil B. DeMille. DeMille had in 1916 een contract getekend bij Zukor en de door hem geregisseerde films kenden financieel succes. Zukor dacht dat een samenwerking met DeMille kon bijdragen aan Pickfords succes. Samen maakten ze de films "A Romance of the Redwoods" (1917) en "The Little American" (1917).
In 1917 zou ze met haar eigen filmmaatschappij 560.000 dollar verdienen. Driekwart van dat bedrag mocht Pickford zelf houden. Pickford stond er financieel goed voor, maar haar huwelijk met Owen Moore had een dieptepunt bereikt. Ze kreeg een affaire met acteur Douglas Fairbanks. Hij was zelf ook getrouwd en had een kind, Douglas Fairbanks Jr.. Pickford en haar moeder waren bang, dat dit geheim zou uitlekken. Toch bleef ze Fairbanks zien en wilde ze van Moore scheiden.
Pickford maakte films met regisseur Marshall Neilan, zoals "The Little Princess" (1917), "Stella Maris" (1918), "Amarilly of Clothes-Line Alley" (1918), "M'Liss" (1918) en "Daddy-Long-Legs" (1919). Ze werkte graag samen met Neilan en vond hem beter dan Griffith. Toch kwam ze regelmatig in de roddelbladen door haar onenigheden met hem. Neilan was een alcoholist en had zoals dat heet 'last van een kort lontje'.
Samen met Fairbanks en diens vriend Charles Chaplin, steunde Pickford de soldaten van de Eerste Wereldoorlog door in het openbaar te verschijnen om speciale waardepapieren, Liberty Bonds, te verkopen. Dit deden ze met succes. Chaplins optreden op Wall Street lokte 50.000 bezoekers en met een toespraak van Pickford in Chicago zamelden ze 5.000.000 dollar in.
United Artists.
Ondertussen liep haar tweejarig contract bij Zukors studio Famous Players-Lasky op 6 november 1918 af. Pickford maakte bekend, dat ze een contract had getekend bij studio First National. Zukor verving haar door actrice Mary Miles Minter. De studio stond er echter slecht voor en al snel ging het gerucht dat Pickford, Fairbanks en Chaplin een eigen studio wilden oprichten.
Die geruchten bleken waar. Op 15 januari 1919 kondigden Pickford, Fairbanks, Chaplin, D.W. Griffith en William S. Hart aan, een eigen studio op te richten. Al na een paar dagen trok Hart zich terug, hij had een filmcontract van Zukor aanvaard. Pickford, Fairbanks, Chaplin en Griffith gingen samen verder en vestigden United Artists in Los Angeles. Zo konden ze zelf beslissen over de productie, financiering en verdeling van films.
Pickford had er inmiddels genoeg van om kinderrollen op zich te nemen in films. In "Heart 'o the Hills" (1919) speelde ze een jongedame. De film werd geen succes, aangezien het publiek haar liever zag als klein meisje. Pickford gaf het publiek zijn zin en speelde in haar volgende film "Pollyanna" (1920) opnieuw een kind. De opbrengsten van die film braken alle records.
Pickford vreesde dat het haar carrière zou kunnen kosten, als haar affaire met Fairbanks publiek bekend zou raken. Daarom wilde ze scheiden van Moore en meteen trouwen met Fairbanks. Omdat iemand volgens de Californische wet na een scheiding een jaar moest wachten, ging Pickford in februari 1920 met haar moeder naar Nevada. Op 2 maart 1920 was haar scheiding van Owen Moore rond. Ze woonden al jaren apart.
Zesentwintig dagen later trouwde Mary Pickford met Douglas Fairbanks. Voor hun huwelijksreis gingen ze naar Europa. Het nieuws lekte al snel uit en een enorme menigte belaagde het koppel direct na aankomst. Pickford stond doodsangsten uit en keerde sneller dan gepland terug naar de Verenigde Staten. Terug in Hollywood kochten ze een groot huis, dat de media Pickfair noemden. Er kwamen regelmatig bekende gasten langs en ze organiseerden memorabele feesten.
Het publiek tevreden houden.
Een schijnhuwelijk.
Mary Pickford en Douglas Fairbanks stonden in de jaren 20 model voor het ideale huwelijk. Ze waren altijd bij elkaar. In tien jaar tijd maakten ze zeven wereldreizen. Om tijd in hun huwelijk en hun landhuis te steken, besloten ze om niet meer dan zes tot negen maanden per jaar te werken.
Hun huwelijk verliep niet zoals gehoopt. Pickford verdroeg de jaloezie van haar man slecht. Als mannelijke gasten Pickfair bezochten, hield Douglas ze op afstand. Ook zou Fairbanks Rudolph Valentino publiekelijk vernederd hebben toen hij Pickford te na kwam. Zowel haar beste vriendin Frances Marion als de actrice May McAvoy zagen dat Pickford eenzaam was, maar ze wilde niet over de problemen met haar echtgenoot praten.
United Artists kon ondertussen niet aan de hoge verwachtingen voldoen. Chaplin stond nog onder contract bij Film National, waar hij tot 1923 moest blijven werken. Griffith werkte buiten Los Angeles en liet daarom weinig van zich horen. Tijdens de regie van "Way Down East" (1920) en "Orphans of the Storm" (1921) zocht Griffith buiten zijn partners om een nieuwe studio. United Artists bracht minder op dan gehoopt. Naast het kleine aantal films dat werd geproduceerd had United Artists ook verzuimd vertoningsrechten voor de verdeelde films te eisen. Toch zou geen van de oprichters de studio verlaten.
Toen Mary's broer Jack trouwde met de actrice Olive Thomas, gingen ze op huwelijksreis naar Europa. Daar overleed Thomas door een vergiftiging. Jack kon haar dood moeilijk verwerken en werd alcoholist. Mary Pickford probeerde hem af te leiden en nam hem aan als eerste regieassistent in haar film "Through the Back Door" (1921). De film stelde, net zoals haar vorige film "The Love Light" (1921), teleur in de opbrengst.
Ze besefte dat er iets moest veranderen in haar films om opnieuw het publiek te lokken, zoals ze ook had gedaan in de film "Pollyanna". In haar volgende film "Little Lord Fauntleroy" (1921) speelde Mary Pickford niet alleen een kleine jongen, maar ook zijn moeder. De makers pakten de film groots aan en investeerden in kostuums en speciale effecten. De film werd een succes en Pickford wist opnieuw publiek te trekken.
Ondanks de opbrengst van "Little Lord Fauntleroy" waren de meningen over de film zelf vooral negatief. Daarom besloot Pickford "Tess of the Storm Country" van 1914 opnieuw op te nemen. Die film werd destijds positief ontvangen, en de remake van 1922 werd ook een succes: de opbrengst was bijna zo groot als "Little Lord Fauntleroy".
Een volwassener imago.
In 1919 had Pickford ervaren, dat haar films het niet goed deden bij het publiek, wanneer ze een volwassen vrouw speelde. Toch wilde ze als 30-jarige geen kinderrollen meer vertolken. In 1923 liet ze regisseur Ernst Lubitsch uit Duitsland overkomen om een andere richting in te slaan. Ze wilde een nieuwe start nemen met haar filmcarrière en dat zouden ze met hun volgende film waarmaken.
Ze werkten samen aan de film "Rosita" (1923). Ze vreesden dat het publiek weer zou klagen over het ouder personage van Pickford, maar de film zou een van de eerste films worden waar United Artists geld aan overhield. Om onbekende redenen sprak Pickford zelf neerbuigend over de film. Ze dwong af, dat hij nooit meer getoond mocht worden.
Ook in haar volgende film "Dorothy Vernon of Haddon Hall" (1924) was ze te zien als volwassen vrouw. De filmindustrie veranderde in die tijd. Er kwam druk op de acteurs om spectaculaire films te maken. Lon Chaney behaalde succes met "He Who Gets Slapped" (1924) en Marion Davies maakte ook twee succesvolle films achter elkaar, "Yolanda" (1924) en "Janice Meredith" (1924). Pickford wist, dat haar volgende film ook een groot succes moest worden. Haar zus Lottie Pickford worstelde met persoonlijke problemen en was aan de drank geraakt. Mary Pickford probeerde haar af te leiden met een rol in deze film.
"Dorothy Vernon of Haddon Hall" werd een prijzig kostuumdrama met veel speciale effecten. Pickford deed zelf haar eigen stunts toen haar stuntvrouw gewond raakte, uit angst voor een minder goed resultaat. Ze wees Marshall Neilan aan als haar regisseur. In eerste instantie zou ze de film wederom met Lubitsch maken, maar haar eerdere samenwerking met die Duitse regisseur verliep niet zonder problemen. Pickford wilde nu samenwerken met een vriend en vond Neilan geschikt. De film zou een aardig succes worden, maar het publiek begon opnieuw te eisen dat Pickford alleen jonge personages zou vertolken.
Het ging ondertussen slecht met United Artists. Griffith ging in zaken met Adolph Zukor om de filmstudio Paramount Pictures op te richten. Hij werd vervangen door Joseph Schenck. Charlie Chaplin werkte traag en draaide maar één film per twee jaar. In 1924 stond United Artists 500.000 dollar in het rood. Pickford besloot nog harder te werken om uit de rode cijfers te komen. Pickford vroeg Schenck om advies en nam, in het belang van de studio, voor de laatste keer een jeugdige rol op zich. In 1925 was ze als een jong meisje te zien in "Little Annie Rooney". De film haalde United Artists uit de schulden.
Emotionele tegenslagen.
Een nieuw kapsel.
Terwijl haar echtgenoot werkte aan de film "The Black Pirate" maakte Pickford de avonturenfilm "Sparrows" (1926). Zij had regelmatig onenigheid met de regisseur, William Beaudine. In die film moest een groep kinderen vluchten door een moeras. Beaudine zou ook in gevaarlijke scènes een echte baby hebben willen gebruiken, maar Pickford stond erop dat er een pop werd gebruikt. Pickford ontkende de verhalen in een interview. Ze gaf toe meningsverschillen te hebben gehad met Beaudine, maar ze hield vol, dat de kinderen nooit in gevaar waren gebracht. De film kreeg goede kritieken, maar zou het succes van "Little Annie Rooney" niet evenaren.
Pickford was dol op de baby in de film, Mary Louise Miller genaamd. Ze wilde haar zelfs adopteren, maar Millers ouders stonden dit niet toe. Ondertussen ging de gezondheid van Douglas Fairbanks achteruit toen zijn oudere broer een beroerte kreeg. Fairbanks kon dit moeilijk verwerken en werd depressief. Pickford probeerde hem hieruit te helpen door samen op een wereldtour te gaan.
Mary Pickford speelde een volwassen dame in haar laatste stomme film, de romantische komedie "My Best Girl" (1927) waarin Charles "Buddy" Rogers haar tegenspeler was. Ze kende Rogers uit de eerder dat jaar uitgekomen film "Wings" en wilde graag met hem werken. Haar man werd jaloers omdat Pickford en Rogers goed met elkaar konden opschieten. De twee echtgenoten zouden steeds meer van elkaar vervreemden en Fairbanks kreeg affaires met meerdere vrouwen, onder wie actrice Lupe Velez.
Omdat haar moeder Charlotte Smith ernstig ziek werd verliet Pickford haar man om voor haar te zorgen. Charlotte overleed op 24 maart 1928. Pickford kon dat slecht verwerken en nu verslechterde ook haar vriendschap met Rogers. Toen ze terugkeerde naar Fairbanks besloot ze haar jeugdige stijl voorgoed van zich af te gooien en liet haar haar kort knippen, wat veel commotie veroorzaakte en zelfs de voorpagina's van verschillende kranten haalde. Haar fans waren razend en vonden het verschrikkelijk om hun Mary Pickford als volwassen vrouw te zien.
Carrière in de geluidsfilm.
De stomme film moest meer en meer plaats ruimen voor geluidsfilm. Pickford en Fairbanks waren niet bang voor die ontwikkeling, omdat ze beiden ervaring hadden in het theater. Haar eerste geluidsfilm zou "Coquette" (1929) worden. De film werd slecht ontvangen door het publiek, maar Pickford won wel een Academy Award voor Beste Actrice. Het publiek kwam in opstand en hield vol dat ze de Oscar niet verdiende.
Ondanks de negatieve kritieken bracht "Coquette" een aardig bedrag op. Ook Fairbanks' laatste film "The Iron Mask" (1929) was succesvol. Om die reden besloten ze voor het eerst samen in een film te spelen. Dit werd "The Taming of the Shrew" (1929). Pickfords samenwerking met haar eigen echtgenoot viel tegen en het plan om samen in een verfilming van "Caesar and Cleopatra" te verschijnen ging niet door. De film werd een flop en de kosten waren groter dan de opbrengsten. Voor haar volgende film "Forever Yours" (1930) koos ze opnieuw Marshall Neilan als regisseur. De twee hadden al eerder conflicten met elkaar en de samenwerking zou dit keer desastreus aflopen. Neilan kwam elke dag dronken op de set, waardoor Pickford hem ontsloeg. Ze besloot de productie stil te leggen. Ze probeerde een comeback te maken met de musicalfilm "Kiki" (1931), maar het publiek had inmiddels haar interesse verloren in de actrice.
Op 3 januari 1933 overleed haar broer Jack Pickford in Parijs aan de gevolgen van ziekte en drugsmisbruik. Op dat moment was Mary bezig met het Disneyproject "Alice in Wonderland". Ze zou hierin de enige rol spelen: alle andere personages zouden door het animatieteam gecreëerd worden. De film werd echter stopgezet toen bleek dat ook Paramount Pictures bezig was met een filmversie van "Alice in Wonderland". Pickford en Fairbanks gingen niet veel later uit elkaar, toen bekend werd dat Fairbanks een affaire had met de Britse socialiste Lady Sylvia Ashley. Fairbanks verliet het huis, Pickford bleef in Pickfair wonen.
Toen ook de United Artists uit elkaar dreigde te vallen, begon Pickford troost te zoeken in de drank. De media beschreven het schandaal van Fairbanks' affaire uitvoerig. Pickford zocht afleiding en besloot het project "Forever Yours" weer op te pakken. De film kwam uit onder de titel "Secrets" (1933), maar werd een flop en zou $100.000 verlies boeken.
Latere carrière.
Pickford: Schrijfster en radio-actrice.
Pickford besefte, dat haar geluidsfilms allemaal waren geflopt. Ze was inmiddels 41 en kende persoonlijke problemen. Om die redenen besloot ze een punt te zetten achter haar filmcarrière. In december 1933 vroeg ze een scheiding aan. Vlak na het einde van haar filmcarrière schreef ze een boek met de titel "Why Not Try God?" over haar ervaringen met het geloof en haar toewijding aan Christian Science. Het boek werd in 1934 gepubliceerd en kreeg goede kritieken, onder andere van het toonaangevende tijdschrift The New Yorker. Daarom publiceerde ze in 1935 nog een boek, genaamd "My Rendezvous with Life". Daarin vertelt ze hoe ze een vriend hielp na de dood van diens moeder. Pickford-kenners gaan ervan uit, dat die vriend Elsie Janis is. En in 1935 verscheen haar eerste en laatste roman, "The Demi-Widow".
In 1934 werd het radiostation "Mary Pickford Radio Stock Company" opgericht. Pickford debuteerde er in het najaar van 1934 en werd geprezen door de critici. Na enkele maanden besloot ze ermee te stoppen. In 1936 keerde ze terug op de radio met een eigen show, "Parties at Pickfair". Dat werd een grote flop en Pickford trok zich terug. Pas in de jaren 40 zou ze opnieuw een radioshow presenteren.
Begin 1936 was haar scheiding met Fairbanks rond. Op dat moment zat United Artists opnieuw in de schulden. Pickford wilde proberen te helpen door enkele films te produceren. Maar omdat de gerespecteerde producent David O. Selznick besloot zijn films via United Artists te verdelen, waren de zorgen van de studio voorbij en stopte Pickford er weer mee. Datzelfde jaar overleed ook haar zuster Lottie aan een hartaanval. Pickford verloor in enkele jaren al haar dierbaren en zocht opnieuw afleiding. Ze probeerde Lottie's moederrol op zich te nemen en deed een poging haar dochter Gwynne op te voeden.
Breuk met United Artists.
Pickford ontkende alle geruchten over een terugkeer naar het grote scherm: ze zou nooit meer optreden. Wel zou ze zich voor goede doelen inzetten. Ze stichtte in 1937 "Mary Pickford Cosmetics", een bedrijf dat schoonheidsproducten verkocht. Op 24 juni van datzelfde jaar trouwde ze met Charles "Buddy" Rogers. Volgens vertrouwelingen van Pickford, onder wie Gwynne, was dat alleen om Fairbanks te kwetsen. Pickford trok bij Rogers in en geruchten gingen rond, dat Pickfair verkocht zou worden. Maar al snel verhuisde Pickford terug naar het landhuis en Rogers ging met haar mee.
Ondertussen was Sam Goldwyn de nieuwe baas van United Artists geworden. Hij wilde de oprichters van de studio uitkopen voor 500.000 dollar per persoon. Na overleg waren Pickford, Fairbanks en Chaplin wel bereid om te vertrekken, maar voor 2 miljoen dollar per persoon. Goldwyn kon zich dit niet veroorloven. Ten slotte nam hij in 1941 ontslag. Pickford, Fairbanks en Chaplin bleven deelgenoten. In 1938 schreef Pickford voor korte tijd columns voor "New York Journal American", maar ze sloegen niet aan bij het publiek en werden na negatieve kritieken stopgezet. Ook "Mary Pickford Cosmetics" bracht minder op dan verwacht.
Op 31 mei 1939 verdween Gwynne uit Pickfair om in het geheim te trouwen met een radiopresentator. Pickford voelde zich verraden en weigerde wekenlang met haar dochter te spreken. Niet veel later, op 11 juni dat jaar, overleed Moore. Haar andere ex-man, Douglas Fairbanks, overleed zes maanden later aan een hartaanval. Mary Pickford kon zijn dood moeilijk verwerken. Selznick verving Fairbanks in 1941 als zakenpartner van United Artists.
In 1943 besloot Mary Pickford, dat het tijd was om moeder te worden. Zij adopteerde eerst het zesjarige weeskind Ronald Charles en later Roxanne, een weeskind van vijf maanden oud. Zowel Pickford als Rogers reisden nog veel voor hun werk, waardoor de verzorging van Ronald en Roxanne regelmatig werd overgelaten aan het personeel van Pickfair. Zowel Ronald als Roxanne vertelden later in interviews dat ze geen goede jeugd hadden gehad.
In Pickfords latere carrière werkte ze voornamelijk voor het goede doel en steunde ze soldaten uit de Tweede Wereldoorlog. Desondanks werkte ze nog altijd voor United Artists. In 1945 vreesde ze dat de studio uiteen zou vallen. Ze had al twee jaar niet meer gesproken met Chaplin en ook Selznick dreigde de studio de rug toe te keren. De studio produceerde enkele B-films en had in 1948 haast al zijn aanzien verloren. Pickford raakte in een depressie en zocht opnieuw haar heil in drank.
In 1949 zette ze samen met Rogers en diens vriend Malcolm Boyd een eigen televisie- en radionetwerk op. Pickford werkte aan verschillende projecten, maar Boyd vernietigde ze allemaal, omdat ze volgens hem onvoldoende van kwaliteit waren. Het netwerk liep uiteindelijk op niets uit, en ze trok zich volledig terug uit de televisie- en radio-industrie.
Ze weigerde de rol van Norma Desmond in "Sunset Blvd." (1950), maar aanvaardde in 1951 een rol in "The Librarian", een zwart-witfilm. Drie weken voor het begin van de opnamen vertrok ze echter weer, omdat ze liever een comeback wilde maken in een technicolorfilm. Na allerlei problemen kwam die film in 1956 uit onder de titel "Storm Center", met Bette Davis in de hoofdrol.
Sinds 1951 had Pickford United Artists al aan anderen overgelaten. Chaplin werd in 1955 uitgekocht en ook Pickford verkocht een jaar later haar aandeel voor 3 miljoen dollar. Ook verscheen in die periode haar autobiografie "Sunshine and Shadow", maar daarna ging ze met pensioen.
Overlijden.
Pickford leefde na haar pensioen in afzondering van de buitenwereld. In de jaren 60 verzorgde ze nog af en toe mensen in bejaardentehuizen. Ze vervreemdde van haar kinderen en vrienden en verliet Pickfair slechts op zeldzame gelegenheden. Zo haalde ze nog wel persoonlijk een ereprijs op die ze in 1965 kreeg van de Cinémathèque Française. In 1976 kreeg ze een Honorary Award bij de 48ste Oscaruitreiking. Ze was te zwak om de prijs op te halen en besloot haar toespraak thuis op te nemen. Dit was de laatste keer dat het publiek Pickford te zien kreeg.
Op 25 mei 1979 kreeg Pickford een beroerte en werd naar het ziekenhuis in Santa Monica gebracht. Twee dagen later raakte ze in coma. Ze stierf op 29 mei. Ze werd naast haar familie begraven op een begraafplaats die ontoegankelijk is voor het publiek. De Academy of Motion Picture Arts and Sciences reikte op 8 oktober 1979 een eerbetoon aan de actrice uit. In 1980 kwam ze opnieuw in het nieuws toen duidelijk werd, dat ze bijna de helft van al haar bezittingen wilde afstaan aan het goede doel. Rogers was het hier niet mee eens en stapte naar de rechter. Na enkele maanden kreeg hij 1 miljoen dollar.
Pickford werd vereeuwigd met een ster op de Hollywood Walk of Fame bij 6280 Hollywood Blvd. In 2003 werd "The Mary Pickford Institute for Film Education" opgericht. Dit instituut bevat een bibliotheek met de persoonlijke collectie van Pickford. In 2007 bracht zangeres Katie Melua het album Pictures uit, dat het lied "Mary Pickford (Used to Eat Roses)" bevat. Hierin zong ze voornamelijk over haar relatie met Fairbanks en beschreef ze de actrice als een pionier.

</doc>
<doc id="35523" url="https://nl.wikipedia.org/wiki?curid=35523" title="Paleoproterozoicum">
Paleoproterozoicum



</doc>
<doc id="35524" url="https://nl.wikipedia.org/wiki?curid=35524" title="Proterozoicum">
Proterozoicum



</doc>
<doc id="35525" url="https://nl.wikipedia.org/wiki?curid=35525" title="Leek (Nederland)">
Leek (Nederland)



</doc>
<doc id="35526" url="https://nl.wikipedia.org/wiki?curid=35526" title="Loppersum (plaats in Groningen)">
Loppersum (plaats in Groningen)

Loppersum (; Gronings: "Loppersom") is een dorp in de gemeente Eemsdelta in de Nederlandse provincie Groningen. In telde de plaats Loppersum volgens de gegevens van het Centraal Bureau voor de Statistiek inwoners.
Het dorp ligt aan de Lopster Wijmers. In Loppersum vindt enige kleinschalige bedrijvigheid plaats en er zijn een aantal winkels. Verdere voorzieningen bestaan onder andere uit een dorpshuis, een tweetal basisscholen, bejaardencentrum, postkantoor, VVV-kantoor, politiebureau, brandweer, bibliotheek, zwembad, sporthal en -park, ijsbaan, een aantal tennisbanen en een begraafplaats. Naast een Nederlands Hervormde kerk zijn er godshuizen van de gereformeerde kerk, de Nederlandse gereformeerde kerk en de pinkstergemeente.
Geschiedenis.
Loppersum ontstond op een wierde aan de Fivelboezem in de vroege middeleeuwen. Rondom het dorp liggen nog 3 kleinere boerderijwierden. De aanduiding 'Loppesheim' wordt voor het eerst gebruikt in 945 in een lijst van goederen van de abdij van Fulda. De naam komt van de heer Loppes (of Luppes), die er woonde (um = heim = huis).
De eerste kerk verrees waarschijnlijk reeds rond 800 op de wierde, de huidige dateert uit 1217. Bij Loppersum bevond zich vroeger de borg Duirsum (Huis Den Ham; afgebroken rond 1727), waar de beruchte Spaansgezinde Johan de Mepsche woonde in de 16e eeuw, die begraven moet zijn in de kerk van Loppersum (zijn graf is tot op heden onvindbaar). In 1811 werd Loppersum een gemeente, maar had tot 1925 geen eigen gemeentehuis. In plaats daarvan werd een gebouw gehuurd, van 1824 tot 1925 was dit een bovenkamer aan de Lagestraat.
In 1849 werd de korenmolen De Stormvogel gebouwd bij het dorp.
De oorspronkelijke wierdenstructuur van het dorp is grotendeels verloren gegaan. De vroegere handelsstraten Schipsloot en Lagestraat hebben vrijwel geheel hun belang verloren in de plaatselijke economie. Het dorp heeft in de loop der tijd een wat langwerpige vorm gekregen, gecentreerd rond de as van de centrale hoofdweg. Qua architectuur stammen veel monumenten uit eind 19e, begin 20e eeuw. Er bevinden zich een aantal eind-19e-eeuwse villa's aan de Stationslaan. Rond het station zijn de meeste gebouwen van de hand van de Lopster architect Oeds de Leeuw Wieland (1839-1919). Een deel van het dorp is aangewezen als beschermd dorpsgezicht (met uitbreiding).
Petrus en Pauluskerk.
De Nederlands-hervormde kerk, werd gebouwd in de middeleeuwen en gewijd aan Petrus en Paulus, is de grootste dorpskerk van de provincie Groningen. Het is een grote kruiskerk met een vijfzijdig gesloten koor, zijkappellen en een forse toren van drie geledingen en een zadeldak. Dit was de proosdijkerk voor een groot deel van Fivelingo.
Bessenteelt.
In de omgeving van Loppersum werden lange tijd zwarte bessen als onderbeplanting gebruikt in appel- en perenboomboomgaarden. Ook werden er veel kruisbessen, aalbessen en frambozen geteeld. Rond 1900 was ruim 8 hectare in gebruik voor de bessenteelt. In het dorp had het bedrijf "Gruno’s Bessentuin" daarvoor een wijnfabriekje. Nadat Loppersum in 1884 een station aan de spoorlijn Groningen - Delfzijl kreeg, kreeg de bessenteelt een grote impuls. In de jaren 1960 ging ze echter ter ziele door de gestegen loonkosten. De vroegere bessenteelt is terug te zien aan de aanwezigheid van grote open binnenterreinen in het dorp, waar de bessen vroeger werden geteeld.
Zoutwaterbad.
Het zoutwaterzwembad (het K.P. Zijlbad) aan de Badweg werd in 1933 gegraven in opdracht van de vereniging 'Loppersumer Jaarmarkt'. De Heidemij voerde het werk uit met de inzet van werklozen in het kader van de werkverschaffing. Zout water van 6000 jaar oud wordt opgepompt uit een bron op 112 meter diepte. Het zwembad wordt voornamelijk gebruikt voor recreatie. Doordat het chloorvrije water rijk is aan verschillende zouten maken ook specifieke doelgroepen gebruik van het bad.
Bevolking.
Het dorp Loppersum kende een bevolkingsdaling de afgelopen jaren:
Aardbevingen.
Op 24 oktober 2003 en 10 november 2003 vonden er in Loppersum aardbevingen plaats, beide met een kracht van 3,0 op de schaal van Richter. Er vinden vaker aardbevingen plaats maar niet alle bevingen worden gevoeld. De bevingen ontstaan door gaswinning en vaak wordt schade aan huizen, zoals scheuren in muren, vergoed door de Nederlandse Aardolie Maatschappij (NAM).
Een aardbeving op 16 augustus 2012 bij het nabijgelegen Huizinge had een magnitude van 3,6, de sterkste aardbeving ooit gemeten in Noord-Nederland. In het Groningenveld is een toename van het aantal bevingen te zien. Dit lijkt een samenhang te hebben met de destijds toegenomen gaswinning.
Openbaar vervoer.
Loppersum ligt aan de spoorlijn Groningen - Delfzijl, met stations in Loppersum en Stedum. De trein rijdt op werkdagen en op zaterdag overdag elke 30 minuten naar zowel Groningen als Delfzijl. 's Avonds en op zondag wordt er met een uurfrequentie gereden. De exploitatie van de spoorlijn Groningen - Delfzijl is in handen van Arriva. Het busvervoer wordt uitgevoerd door Qbuzz en UVO, dat de volgende buslijnen die Loppersum aandoen, onderhoudt:

</doc>
<doc id="35528" url="https://nl.wikipedia.org/wiki?curid=35528" title="D.W. Griffith">
D.W. Griffith

David Lewelyn Wark Griffith (Crestwood (Oldham County, Kentucky), 22 januari 1875 – Hollywood (Californië), 23 juli 1948) was een Amerikaans filmregisseur, waarschijnlijk het best bekend door zijn film "The Birth of a Nation". Hij staat over het algemeen bekend als D.W. Griffith.
Leven.
Hij werd geboren als zoon van een kolonel uit de Amerikaanse Burgeroorlog die vocht aan de kant van het Zuiden. Zijn vader stierf toen hij tien jaar oud was en Griffith moest werk zoeken in Louisville. Na een aantal teleurstellende baantjes ging hij op tournee met toneelgezelschappen die melodrama's speelden.
Hij begon zijn loopbaan als een veelbelovend toneelschrijver en verkocht een stuk voor 1000 dollar. Hij verhuisde naar New York, maar mislukte. Daarna werd hij acteur. Hij vond zijn weg naar de jonge filmwereld van de photoplays en begon al snel te regisseren. Tussen 1907 en 1913 maakte hij voor de Biograph Company 450 korte films. Zijn film "In Old California" uit 1910 is de allereerste film die werd opgenomen in Hollywood.
Door deze grote productie kreeg Griffith de mogelijkheid te experimenteren met cross-cutting, camerabewegingen als long shot, mid-shot en close-up en andere methodes van manipulatie, zoals heen en weer springen in tijd en ruimte. In 1911 maakte hij "Enoch Arden", de eerste langere speelfilm op twee rollen. In 1913 kreeg hij moeilijkheden met zijn film "Judith Bethulia" op vier rollen, die Biograph te lang vond en niet wilde distribueren.
Griffith was ervan overtuigd dat langere films financieel een succes zouden worden. Daarom werd hij medeoprichter van Triangle (1915), die "The Birth of a Nation" produceerde naar het boek "The Clansmen" (1905) van Thomas Dixon. Deze film werd deels met zijn eigen geld gefinancierd en bracht 60 miljoen dollar op. Nadat hij veel kritiek gekregen had op deze film, bracht hij "Intolerance" uit, maar deze film flopte. Het bedrijf ging failliet in 1917 en Griffith ging aan het werk bij Artcraft (deel van Paramount) en later bij First National (1919-1920). In dezelfde tijd was hij medeoprichter van United Artists met Charlie Chaplin, Mary Pickford en Douglas Fairbanks.
Controversieel figuur.
Griffith was een controversieel figuur. De film "The Birth of a Nation" was enorm populair toen hij werd uitgebracht in 1915: 25 miljoen Amerikanen zagen deze speelfilm. Voor velen was het de eerste film die ze zagen. Maar de film was ook een startpunt voor de opnieuw groeiende populariteit van de Ku Klux Klan in de Verenigde Staten. Tegenwoordig wordt de film hemelhoog geprezen vanwege de filmische kwaliteit en de stimulans voor de filmkunst maar verfoeid vanwege het onverholen racisme. Griffith kon zich enigszins beroepen op de geschiedwerken uit die periode, onder andere "A history of the American People" van de latere president Woodrow Wilson. Deze gaven een misleidend beeld van de periode van de Reconstructie waarin "The Birth of a nation" speelt.
Betekenis.
Griffith wordt soms ook wel de vader van de beeldtechniek genoemd. Deskundigen zijn het erover eens dat vrijwel geen van Griffiths verbeteringen origineel zijn, maar toch wordt hij gezien als pionier in de ontwikkeling van de beeldtaal. Hij heeft mise-en-scène en specifieke technieken voor filmediting ingebracht. Toch gebruikte hij nog veel elementen van de "vroegere stijl" van filmmaken van voor het klassieke Hollywood continuïteitssysteem. Deze technieken zijn onder meer "frontal staging", overdreven gebaren, weinig camerabeweging en geen "point of view" beelden. Zijn cameraman Billy Bitzer heeft hier ongetwijfeld ook aan bijgedragen.
Filmografie.
Hieronder staan de belangrijkste films uit het oeuvre van D.W. Griffith.

</doc>
<doc id="35531" url="https://nl.wikipedia.org/wiki?curid=35531" title="Republikeins Genootschap (1996)">
Republikeins Genootschap (1996)

Het oorspronkelijke Republikeins Genootschap (RG) was een Nederlandse republikeinse beweging, opgericht op 11 september 1996 in het Prinsenhof te Delft, op initiatief van Pierre Vinken. Zijn doel was de afschaffing van de Nederlandse monarchie. In 2017 is het RG opgeheven. De resterende leden zijn overgestapt naar het Nieuw Republikeins Genootschap, dat weer herdoopt werd tot "Republikeins Genootschap (2017)" en vervolgens Republiek (2021).
Oprichters en doel.
Volgens de website van het Republikeins Genootschap zijn er veertien oprichters:
Het idee was om te beginnen met vijftien leden, waarbij twee afwezigen –Harry Mulisch en Schuitemaker– "in absentia" ook als medeoprichter werden aangemerkt. Mulisch trok zich echter terug en bracht zo het aantal op veertien.
Het genootschap kende geen statuten. Anders dan het Nieuw Republikeins Genootschap, voerde het RG geen acties om de republiek dichterbij te brengen. Het ging uit van de gedachte dat louter het bestaan van een Republikeins Genootschap voldoende was om op termijn het herstel van de Republiek der Nederlanden mogelijk te maken. Lid kon men uitsluitend worden door coöptatie.
Geschiedenis.
Ontstaan, uitlekking en controverse.
De groep ontstond uit de vriendenkring van Vinken "om het laatste taboe in Nederland te bespreken". Het bestaan van het Republikeins Genootschap werd in eerste instantie geheim gehouden (gepland was een periode van twee jaar, om vervolgens een blunder van de monarchie af te wachten), omdat sommige leden vanwege hun professionele connecties in de problemen zouden kunnen komen en omdat opiniepeilingen aantoonden dat 95% van de bevolking vóór de monarchie was. Er was aanvankelijk onduidelijkheid over hoe serieus het gezelschap eigenlijk was (onder andere het voorstel "om het blauw-grijze servet van de Prinsenkelder tot de officiële vlag van de Republiek te verheffen" suggereerde op zijn minst een ludiek karakter). Na de eerste bijeenkomst stuurden de oprichters brieven naar anderen om hen vertrouwelijk te informeren over het Genootschap met de vraag of zij geïnteresseerd waren om zich aan te sluiten. In oktober 1996 klapte Piet Grijs (Hugo Brandt Corstius) al uit de school door in "Vrij Nederland" te schrijven dat hij, ondanks zijn fervente republicanisme, niet mee wilde doen aan de geheimzinnigheid; zijn (beperkte) onthulling deed echter nog geen stof opwaaien. Begin 1997 lekte een van de betrokkenen de notulen van de oprichtingsvergadering naar "de Volkskrant", die het op 26 februari 1997 in de openbaarheid bracht. Uit –eveneens gelekte– correspondentie na de oprichting bleek dat enkele leden zich inmiddels weer gedistantieerd hadden van het Genootschap; zo liet Mulisch (afwezig tijdens de oprichting) zich kritisch uit over het uitsluiten van vrouwen en allochtonen ("Besluit 4: Leden worden ook op lichamelijke kenmerken geselecteerd: alleen autochtone mannen komen in aanmerking."). Leden die door de media benaderd werden voor commentaar, reageerden geërgerd op het uitlekken van de oprichting van en/of hun lidmaatschap bij het RG, weigerden te reageren of wensten anoniem te blijven. In de media, vooral door "De Telegraaf" die kopte met "Laat ons vorstenhuis met rust!", en ook vanuit de politiek, inclusief minister-president Wim Kok, werd er over het algemeen sterk afwijzend gereageerd. Echter, de Jonge Democraten en Jonge Socialisten zochten enthousiast aansluiting bij het Genootschap en wilden graag maatschappelijke discussies voeren over monarchie en republiek; de JOVD verklaarde voorstander te zijn van een puur ceremonieel koningschap "naar Zweeds model".
Hergroepering.
Knapen, die al kort na de oprichting afstand had genomen van het Genootschap, verweet "De Telegraaf" en "de Volkskrant" dat ze het Genootschap veel te serieus hadden genomen en noemde de mediacontroverse een "klucht". Van Amerongen beet echter van zich af in "De Groene Amsterdammer", waarin hij "Besluit 4" inderdaad uitlegde als een grap, maar het republikeinse initiatief als geheel "hoogserieus" en "alleszins serieus", en er verdere legitimatie voor gaf. Hij trok met name van leer tegen "De Telegraaf" die hij hypocrisie verweet door het ontstaan van het Republikeins Genootschap eerst nauwelijks vermeldenswaardig te noemen, maar er vervolgens een week lang uitgebreid over te berichten en scheldende opmerkingen van verschillende bekende Nederlanders aan het adres van de republikeinen te laten optekenen (Gerard Joling noemde hen "landverraders"). Sommigen als historicus Anton van Hooff voegden zich bij het Genootschap, andere republikeinen als SP-fractievoorzitter Jan Marijnissen niet (geen 'conspiratieve clubjes'), maar steunden wel het voeren van openbaar maatschappelijk debat over de monarchie, hetgeen in hun ogen onterecht een taboe-onderwerp leek te zijn. Verschillende politici en commentatoren susten vervolgens de zaak, die ondanks een serieuze ondertoon ook deels een "uit de hand gelopen grap" bleek, doordat Vinkens notulen van ludiek geuite opmerkingen zoals "Besluit 4", op papier per ongeluk serieus werden genomen. Hoewel het bestaan van het RG op een ongelegen moment en op onhandige wijze aan het licht kwam, was het erin geslaagd om de staatsvorm landelijk besproken te krijgen. De media schreven een jaar later niet meer kritiekloos over het koningshuis en het ledental van het genootschap groeide gestaag.
Groei en concurrentie.
Bij zijn eenjarig bestaan in september 1997 zocht het Republikeins Genootschap zelf de publiciteit door een nieuwe, uitgebreide ledenlijst te tonen waarin ook vrouwen en allochtonen waren opgenomen, waaronder Jeroen Brouwers, Remco Campert, Jaap van Heerden, André Haakmat, Jasperina de Jong, H.U. Jessurun d'Oliveira, Ite Rümke, André Spoor, Jan Timman, Adriaan Morrien, Theo Sontrop, Theo van Gogh en Theodor Holman. De exclusiviteit door coöptatie en het gebrek aan publieke acties van het RG vormde echter een obstakel voor diverse politiek actieve jongeren, die op 20 januari 1998 in De Balie het Nieuw Republikeins Genootschap (NRG) oprichtten. Op 28 januari, voorafgaand aan de 60e verjaardagsviering van koningin Beatrix, riep de nieuwe vereniging op de Dam de Derde Republiek der Nederlanden uit. De twee republikeinse genootschappen besloten wel spoedig tot toenadering en mogelijke samenwerking.
In 2005 richtten het Republikeins Genootschap en Nieuw Republikeins Genootschap samen het tijdschrift "De Republikein" op.
Fusie.
Op 19 februari 2017 kondigde het NRG aan te gaan fuseren met het RG. Paul Frentrop en Ulli d'Oliveira hadden namens het RG de fusiebesprekingen gevoerd, hoewel zij hiervoor geen (expliciete) toestemming hadden van de overige leden. Op de algemene ledenvergadering van het NRG van 13 mei 2017 werd de fusie door de leden goedgekeurd. De vereniging is verder gegaan onder de naam "Republikeins Genootschap" tot de naamswijziging in 2021 naar Republiek .

</doc>
<doc id="35533" url="https://nl.wikipedia.org/wiki?curid=35533" title="Traxlertegengambiet">
Traxlertegengambiet

Het Traxlertegengambiet is in de opening van een schaakpartij een variant van het Tweepaardenspel; de variant valt onder de open spelen. De variant is geïntroduceerd in 1890 door de Tsjechische schaker Karel Traxler. 
De beginzetten zijn: 1.e4 e5 2.Pf3 Pc6 3.Lc4 Pf6 4.Pg5 Lc5.
Eco-code C57.
Dit tegengambiet plaatst de schaker voor een bijzonder scherpe en ingewikkelde afwijking van het Tweepaardenspel: met het offeren van veel materiaal begint de zwartspeler een gevaarlijke aanval op de witte koningsstelling. Paul Keres geeft met zijn "Theorie der Schacheröffnungen" in 1947 het gambiet een sterke ruggensteun, en ook menige correspondentie-grootmeester heeft de variant geanalyseerd.
Zwart nodigt met dit gambiet wit uit om de vork met het paard te plaatsen op f7. Zodra wit de pion op f7 slaat met het paard, wordt de pion op f2 geslagen met de loper op c5. Slaat wit vervolgens deze loper, wordt de pion op e4 geslagen met het paard op f6 en staat wit wederom schaak. Wit kan de koning dan naar e3 of g1 spelen; andere velden voeren tot snel verlies. Gaat de koning naar e3, kan wit een mataanval over zich heen krijgen, gaat de koning naar g1, dan leidt dit vaak tot remise als beide partijen in het vervolg de beste zetten spelen.

</doc>
<doc id="35536" url="https://nl.wikipedia.org/wiki?curid=35536" title="Studievereniging">
Studievereniging

Een studievereniging is de Nederlandse benaming voor een organisatie van studenten die dezelfde studie of afstudeerrichting volgen, of (soms) van studenten die aan dezelfde faculteit studeren. In de regel heeft een dergelijke organisatie een verenigingsstructuur, maar er zijn ook enkele studiestichtingen. Deze stichtingen hebben feitelijk dezelfde doelstellingen, maar zonder een aantal van de wettelijke eisen die aan een vereniging worden gesteld.
Doel.
Een studievereniging verleent aan studenten diensten die betrekking hebben op de studie of richting, en op oriëntatie op de arbeidsmarkt. De taken van een studievereniging zijn ruwweg in drie groepen te verdelen:
Structuur.
Bestuur.
Meestal bestaat de structuur uit een bestuur met daaronder een aantal commissies. De omvang van het bestuur is doorgaans afhankelijk van het aantal studenten dat de opleiding telt, en het aantal beurzen dat de universiteit of hogeschool ter beschikking stelt. Bestuursleden (soms een fulltime taak) ontvangen een maandelijkse compensatie vanuit de desbetreffende onderwijsinstelling wanneer dit een fulltime taak betreft. Daarbuiten ontvangen besturen vanuit de desbetreffende onderwijsinstelling een vergoeding voor de verrichte werkzaamheden van de vereniging. De meeste verenigingen verzorgen intern ook een bestuursvergoeding. De overige actieve leden, die de commissies vormen, doen dit meestal geheel op vrijwillige basis.
Verenigings- versus stichtingsstructuur.
Een studiestichting heeft officieel geen leden, toch worden in de meeste gevallen de medewerkers/vrijwilligers/contribuanten wel leden genoemd. Het stichtingsbestuur is niet verplicht om contributie aan deze personen te vragen, en hoeft ook geen algemene ledenvergadering te houden. Daarentegen zijn leden van een studievereniging stemgerechtigd in het beleid van de vereniging, terwijl de betrokkenen bij van een studiestichting geen inspraak hebben.
Faculteitsvereniging.
Een faculteitsvereniging (in België "faculteitskring" genoemd) is vergelijkbaar met een studievereniging. Het verschil is er voornamelijk een van schaal: een studievereniging richt zich op studenten van een bepaalde studierichting, terwijl een faculteitsvereniging (of -kring) open staat voor studenten aan een gehele faculteit.

</doc>
<doc id="35537" url="https://nl.wikipedia.org/wiki?curid=35537" title="IANA">
IANA



</doc>
<doc id="35538" url="https://nl.wikipedia.org/wiki?curid=35538" title="Internet Assigned Numbers Authority">
Internet Assigned Numbers Authority

De Internet Assigned Numbers Authority (IANA, letterlijk "Internet Toegewezen Nummers Instantie") is een organisatie die het beheer voert over een aantal standaardnummeringen die in gebruik zijn op het internet. Hierbij valt vooral te denken aan standaardpoorten voor verschillende protocollen. Daarnaast is de IANA-beheerder van informatie over topleveldomeinen. Voorbeelden van topleveldomeinen zijn .com, .org en .biz.
Het uitdelen van de IP-adressen zelf wordt niet gedaan door IANA, maar door een RIR (Regional Internet Registry).
In het verleden werd de functie van IANA vervuld door de internetpionier Jon Postel totdat deze overleed in 1998.

</doc>
<doc id="35539" url="https://nl.wikipedia.org/wiki?curid=35539" title="Reactant">
Reactant

Een reactant is een chemische stof die meedoet in een chemische reactie. De reactanten reageren met elkaar en vormen de reactieproducten. 
Een voorbeeld: waterstof (H2) en zuurstof (O2) zijn reactanten en reageren met elkaar. Na de reactie vormt zich het eindproduct water (H2O):
Reactanten maken onderdeel uit van de stoichiometrische vergelijking in tegenstelling tot bijvoorbeeld een katalysator. Een katalysator doet wel mee in de reactie maar komt niet voor in de stoichiometrische vergelijking.

</doc>
<doc id="35540" url="https://nl.wikipedia.org/wiki?curid=35540" title="Reactanten">
Reactanten



</doc>
<doc id="35542" url="https://nl.wikipedia.org/wiki?curid=35542" title="Vesta (mythologie)">
Vesta (mythologie)

Vesta was de Romeinse godin van het haardvuur, de huiselijke haard en (vandaar afgeleid) ook van de eendracht en de veiligheid in de staat. Zij werd achteraf vereenzelvigd met de Griekse Hestia: het Latijnse "vesta" is stamverwant met het Griekse "(w)estia" &gt; "hestia").
Mythologie en eredienst.
In de Romeinse mythologie worden Saturnus en Ops genoemd als haar ouders (bij de Grieken waren Hestia's ouders Kronos en Rhea). Vesta werd geëerd als Romes Eerste Moeder. Zij werd aanvankelijk afgebeeld als een vlam of met een vlam, en haar naam wordt gebruikt als synoniem van 'vuur'. In feite is Vesta het haardvuur zelf, en vandaar was zij ook godin van het huiselijke welzijn. Samen met de Penates, de goddelijke 'beschermers van de voorraadkamers', moest zij waken over de Romeinse families afzonderlijk én over de Staat als overkoepelende familie. Ze zag toe op de voorbereidingen voor de maaltijd, en in die hoedanigheid was ze de beschermvrouwe van de bakkers. Ze werd ook afgebeeld met een hoeveelheid graan en een brood onder haar zetel. Haar haar en haardracht verwijzen naar haar rang.
Later werd het teken van Vesta een schematische vorm van een altaar, met hierop twee brandende vlammen. Het altaar had de vorm van de letter pi, die in de sekte van de pythagoreeërs een belangrijke magische betekenis had. Volgens hen was het vuur van haar tempel het centrum van de aarde.
De Romeinen beschouwden het sterrenbeeld Steenbok ("Capricornus") als een voorstelling van de godin Vesta. Volgens Cicero werd zij als eerste en als laatste aangeroepen in de gebeden en offerrituelen, omdat ze de beschermster was van het 'meest innerlijke'.
De ronde tempel (in navolging van de oude Italiaanse ronde hut en als symbool van de haard) van Vesta was gebouwd op het Forum Romanum aan de voet van de Palatijnse heuvel. Een andere naam voor Vesta was "Diva Palatua", 'Vrouw van de Palatijnse tempel'. Omdat de eredienst van Vesta niet alleen van belang was voor de huiselijke kring, maar ook voor de staatscultus, hielden de Vestaalse maagden in het Atrium Vestae aan het Forum een eeuwig vuur brandend, een dienst die van essentieel belang was voor de hele Romeinse samenleving. Dit Vestaalse vuur mocht nooit doven, want dat zou catastrofale gevolgen hebben voor de staat. In Vesta's tempel werd ook het Palladium bewaard, een eeuwenoud beeld van Pallas, dat de stad Troje nog had beschermd.
Verder lezen.
De eerste versie van deze pagina is afkomstig van nissaba.nl/godinnen/beschrvz.htm, auteur Els Geuzebroek. Overgenomen met toestemming.

</doc>
<doc id="35543" url="https://nl.wikipedia.org/wiki?curid=35543" title="Kloosterorden">
Kloosterorden



</doc>
<doc id="35547" url="https://nl.wikipedia.org/wiki?curid=35547" title="Mise-en-scène">
Mise-en-scène

Mise-en-scène of toneelschikking is een oorspronkelijk Franse theaterterm die voor het eerst werd gebruikt in 1833. Het begrip duikt later op in de fotografie en in de filmkunst als onderdeel van de beeldtaal. Het betreft de inhoud van het beeld, de enscenering. In het Engels noemt men het 'to block the actors', wat de Nederlandse filmindustrie verbasterde tot het 'blocken' van de acteurs. De mise-en-scène bestaat uit verschillende disciplines. Een styliste en of modiste verzorgen de kleding en de hoofddeksels, de rekwisieten worden verzameld door de rekwisiteur, de inspiciënt, of toneelknecht, de grimeur schminkt de acteurs en zorgt voor hun make up. Behoren verder tot de mise-en-scène: het acteren (als het geheel van de houding, de expressie, de lichaamstaal, de mimiek, de gebarentaal van de acteurs en hun interactie), de belichting, de omgeving, ook wel de (arena) genoemd en de iconische tekens.
De omgeving.
De filmmaker kan locaties gebruiken of creëren, afhankelijk van wat hij wil tonen. Dat kan gestileerd of naar de realiteit. Vaak combineert men in film studio-opnames, met of zonder decor, met maquettes, en met echte achtergronden. Bij 'matting' schuift men een opname op de voorgrond (doorgaans een actie) over een dik geschilderde achtergrond. Computeranimatie speelt tegenwoordig een grote rol om een omgeving te creëren.
Iconische tekens.
Iconische tekens is een verzamelterm voor afbeeldingen, pictogrammen, bordschema’s, tekeningen, symbolen, een rebus, een Logo, clipart, een emoticon, een infographic, graffiti, verkeersborden. Ook tekstboodschappen uit kranten, briefjes, tatoeages kunnen hiertoe gerekend worden. Ze visualiseren een 'idee' of een 'begrip' en stellen de regisseur zo in staat om snel een boodschap aan de kijker duidelijk te maken.
Voorbeelden van attributen en kledij
Voorbeelden van iconische tekens

</doc>
<doc id="35548" url="https://nl.wikipedia.org/wiki?curid=35548" title="Thyestes">
Thyestes

Thyestes (Oudgrieks: ) is een figuur uit de Griekse mythologie. Hij is de zoon van Pelops en Hippodameia en de broer van Atreus.
Vrijwel alle sagen rondom Thyestes verwijzen naar een bittere haat tussen hem en Atreus, als gevolg van de vloek die op alle nakomelingen van Pelops rustte (zelf het gevolg van het feit dat hij verantwoordelijk was voor de dood van Myrtilos, een zoon van de god Hermes).
Thyestes was gedurende enige tijd koning van Mycene doordat hij een gouden lamshuid, die in het bezit van zijn broer Atreus was, had gestolen. Vóór de diefstal had hij echter beloofd dat de bezitter van deze lamshuid koning zou worden.
In Homeros' "Ilias" (II, 106-108) vinden wij echter een andere versie, waarin geen sprake is van haat tussen de beide broers: de stervende Atreus geeft daar zijn door de god Hephaistos vervaardigde scepter aan Thyestes, die deze op zijn beurt weer schenkt aan Atreus' zoon Agamemnon.

</doc>
<doc id="35549" url="https://nl.wikipedia.org/wiki?curid=35549" title="Hollands classicisme">
Hollands classicisme

Het Hollands classicisme was de belangrijkste bouwstijl in de Republiek der Zeven Verenigde Nederlanden in de zeventiende eeuw. De bloeiperiode van deze regionale variant van het classicisme lag tussen ongeveer 1625 en 1665. De voornaamste architecten waren Jacob van Campen (1595-1657) en Pieter Post (1608-1669). Een late, versoberde variant van het Hollands classicisme is de "Strakke stijl".
Architectuur.
In het Hollands classicisme, incorrect ook wel classicistische barok genoemd, wordt afgerekend met de maniëristische wijze van bouwen in de traditie van Hendrick de Keyser. Op strenge wijze wordt het klassieke "ordenboek" nageleefd, waarin de afmetingen, proporties en opeenvolging van de vijf bouwkunstorden (Toscaanse, Dorische, Ionische, Korinthische en composiet-orde) worden beschreven. Een belangrijke inspiratiebron zijn de voorbeelden van Andrea Palladio (1508-1580) en Vincenzo Scamozzi (1548-1616) in Noord-Italië.
Uit historisch onderzoek is gebleken dat de groeiende rijkdom van de heersende elite van de Republiek ten grondslag lag aan een nieuwe, deftiger levensstijl. Deze uitte zich in een ingetogen en afstandelijke, maar tegelijkertijd imposante architectuur. Het belangrijkste voorbeeld van het Hollands classicisme in Amsterdam is tevens het belangrijkste gebouw van de stad: het voormalig stadhuis op de Dam, thans Paleis, van Jacob van Campen (gebouwd in 1648/55).
Belangrijke voorbeelden van het Hollands classicisme vinden we vooral bij het dubbele huis (50–60 voet breed). Deze voorbeelden zijn bijna allemaal van Philips Vingboons, een enkele van zijn broer Justus Vingboons (1620–1698). Bij het enkele huis (25–30 voet) is de toepassing van de classicistische vormen problematisch, omdat zuilen- en pilasterstellingen een behoorlijke breedte nodig hebben om tot hun recht te komen. Philips Vingboons reduceerde de trapgevel tot een halsgevel om de classicistische vormen bij het enkele huis beter tot zijn recht te laten komen, ook al blijkt het meestal niet mogelijk de maten van de pilasters overeen te laten komen met die in de zuilenboeken.
Op twee afwijkende manieren werden deze voorbeelden nagevolgd:
Na 1665 neemt het gebruik van de pilastergevel sterk af. In de periode ±1665–±1700 wordt de "strakke stijl" toegepast, de laatste fase van het Hollands classicisme. In deze sterk versoberde vorm van classicisme komen pilasters niet meer voor (of hoogstens in de deuromlijsting). Strengheid en voornaamheid wordt verkregen door een strak ritme van de gevelonderdelen: strakke kale vlakken, scherp uitgesneden vensteropeningen. De enige decoratie is te vinden in de ingangspartij of de middelste travee en boven de kroonlijst. De middenas wordt belangrijk, ook in het interieur. De belangrijke bouwmeester in die periode is Adriaan Dortsman (1636–1682), maar de wegbereider was Philips Vingboons, die al in 1638 een pilasterloze gevel bouwde. Ook Vingboons ging rond 1665 mee met de veranderende mode. Na 1670 neemt een jongere generatie bouwmeesters de nieuwe soberheid over. De belangrijkste bouwmeesters zijn Adriaan Dortsman en Elias Bouman. De strakke stijl wordt vooral toegepast bij grote herenhuizen, maar de smalle gevel wordt er ook door beïnvloed: de halsgevel krijgt een vlakke gevel zonder pilasters. De enige versieringen zijn te vinden aan de top.
Heropleving van het classicisme.
Nadat de architectuur van de achttiende eeuw gedomineerd was geweest door de Franse Lodewijkstijlen (XIV, XV en XVI) ontstond er aan het eind van de eeuw opnieuw belangstelling voor het classicisme. In de meeste landen werd er teruggegrepen naar de architectuur van de oude Grieken en Romeinen (neoclassicisme). In Nederland echter werd interesse voor de bouwkunst van de oudheid gecombineerd met een opleving van het eigen 17e-eeuwse classicisme.
Het Nederlands (neo)classicisme uit het einde van de 18e en het begin van de 19e eeuw combineert beide stijlen. Zo ziet men bijvoorbeeld bij het stadhuis van Groningen de combinatie van een pilastergevel (typisch voor het Hollands classicisme) met een portiek met vrijstaande zuilen (typisch voor het Europees neoclassicisme).
Schilderkunst.
Ook in de schilderkunst uit de periode na 1625 is een typisch Hollands classicistische stroming waar te nemen. Zij treedt het duidelijkst naar voren in de historieschilderkunst uit die tijd. Bij de decoratie van overheidsgebouwen was het de meest gezochte stijl. Grote opdrachten waren de decoratie van de Oranjezaal in het Huis ten Bosch in Den Haag en het Stadhuis op de Dam in Amsterdam. Bekende schilders waren de Haarlemmers Salomon de Bray, Pieter de Grebber, Caesar van Everdingen en Jan de Bray, maar ook in andere steden zijn classicistische schilders werkzaam, zoals Gerard van Honthorst in zijn late jaren, Jan van Bijlert en Jan Gerritsz. van Bronchorst in Utrecht.

</doc>
<doc id="35551" url="https://nl.wikipedia.org/wiki?curid=35551" title="Toshiro Mifune">
Toshiro Mifune

Toshiro Mifune (Japans: 三船 敏郎, "Mifune Toshirō") (Qingdao, 1 april 1920 – Mitaka, 24 december 1997) was een Japanse filmacteur, die vooral bekend werd door zijn rollen in 16 films van Akira Kurosawa in de jaren vijftig en zestig van de 20e eeuw. In totaal speelde hij tijdens zijn carrière in 150 films.
Leven en werk.
Mifune werd geboren in Qingdao in de Chinese provincie Shandong, als zoon van een Japanse fotograaf die tot de Methodistische Kerk behoorde. Toen hij vier was verhuisde het gezin naar Mantsjoerije, waar de jonge Toshiro een volledig Japanse opvoeding kreeg.
In 1939 moest hij in militaire dienst, en in 1946 kwam hij naar Japan. Hij solliciteerde bij de Toho Studios als assistent-cameraman. Toen er een grote staking uitbrak, werd hij binnen enkele maanden omgeschoold tot acteur.
Mifune speelde in 134 films. Zeventig hiervan vielen in de prijzen.
Zowel in 1961 zowel als 1965 werd hij op het Filmfestival van Venetië uitgeroepen tot beste acteur. Tussen 1948 en 1965 speelde hij in zestien films van Akira Kurosawa, met "Yoidore tenshi" (1948) als eerste en met "Red Beard" (1965) als laatste. Voor deze laatste film moest Mifune gedurende twee jaar zijn baard laten staan, wat hem belette om intussen in andere films te spelen. Dit bracht de acteur en de productiemaatschappij in een lastig, financieel parket. Gelukkig werd de film een groot succes in Japan. De film werd ook goed onthaald in Europa maar niet in de Verenigde Staten. In 1993 werd Mifune onderscheiden met de Orde van de Heilige Schatten van Japan.
Ten tijde van Mifune's dood was de Deense filmregisseur Søren Kragh-Jacobsen begonnen met de productie van wat de derde Dogma 95-film zou worden. Hij besloot de film "Mifunes sidste sang" te noemen ("Mifunes Last Song") als hommage aan de acteur.
In 2016 kreeg Mifune postuum een ster op de Hollywood Walk of Fame.

</doc>
<doc id="35552" url="https://nl.wikipedia.org/wiki?curid=35552" title="Grisaille">
Grisaille

Een grisaille, of grauwschildering, is een schilderij waarin men geen natuurlijke kleuren aanbrengt maar zich beperkt tot de weergave der dingen in alle mogelijke schakeringen van dezelfde kleur, meestal grijs of bruin. Deze techniek heeft haar wortels in de oudheid maar werd vooral van de 15e tot de 18e eeuw toegepast.
Voorbeelden.
Grauwschilderingen komen al voor in de schilderkunst van de klassieke oudheid. Toen reeds was het de bedoeling een sculptuur of een reliëf in steen, hout of brons te imiteren. Net als de marmerimitatie werd deze techniek overgenomen in de Middeleeuwen en herwon aan belangstelling tijdens de renaissance. Belangrijke voorbeelden zijn de in trompe-l'oeil geschilderde reliëfs van de deugden en ondeugden die Giotto di Bondone schilderde in de Scrovegnikapel in Padua.
Bij de Vlaamse Primitieven wordt de grisailletechniek op grote schaal en op vaak magistrale wijze toegepast. Dit gebeurde vooral op de buitenluiken van geschilderde of gebeeldhouwde retabels. Hierop worden in grauwschildering figuren of groepen voorgesteld alsof het om in steen of hout gesculpteerde figuren gaat. Een goed voorbeeld zijn de "beelden" van Johannes de Doper en Johannes de evangelist die zijn geschilderd op de buitenluiken van het "Het Lam Gods" van Hubert en Jan van Eyck.
In de 16e eeuw blijven grauwschilderingen vaak aanwezig op de buitenzijden van geschilderde triptieken. Pas met de introductie van het zogenaamde portiekaltaar na de contrareformatie verdwijnen de triptieken en polyptieken en bijgevolg ook de grisailleschilderingen uit de kerken. Grisailleschilderingen op kleine schaal worden vaak gemaakt om het meesterschap van de kunstenaar in het weergeven van het spel van licht en donker te demonstreren. Dergelijke stukjes worden dan ook gewilde verzamelobjecten vanaf het einde van de 16e eeuw. Een beroemd en vroeg voorbeeld is het kleine werkje met de "Dood van de H.Maagd" dat Pieter Bruegel de Oude schilderde (Upton House, The National Trust).
In de 17e en 18e eeuw worden grauwschilderingen meer en meer gebruikt als imitatie van sculptuur en ornament bij de versiering van een woning. Vaak zijn grisailles boven deuren of in de hoeken van een plafond als paneelvulling aangebracht. Een specialist op dit gebied was Jacob de Wit (1695-1754). Vaak wordt er dan ook van "witjes" gesproken. In Amsterdam zijn veel "witjes" bewaard gebleven. 
In de Zuidelijke Nederlanden (België) en Frankrijk waren in de 18e eeuw onder meer de Antwerpenaar Martin-Joseph Gheeraerts en de uit Doornik afkomstige Piat Sauvage beroemd in dit genre. Hun werken zijn qua stijl en techniek goed te vergelijken met de zogenoemde "witjes" of "grauwtjes". 

</doc>
<doc id="35553" url="https://nl.wikipedia.org/wiki?curid=35553" title="Belgisch Limburg">
Belgisch Limburg



</doc>
<doc id="35556" url="https://nl.wikipedia.org/wiki?curid=35556" title="Verhoogde halsgevel">
Verhoogde halsgevel

Een verhoogde halsgevel of verhoogde trapgevel is een 17e-eeuws Amsterdams geveltype met bakstenen voorgevel, dat in plaats van twee hoeken vier hoeken van 90° heeft, opgevuld met klauwstukken. Dit geveltype kan worden gezien als een overgangstype van de trapgevel naar de (gewone) halsgevel. Vaak zijn verhoogde halsgevels tevens pilastergevels, omdat de overgang van de trapgevel naar de halsgevel voortvloeit uit het populair worden van het classicisme in Amsterdam. Classicistische elementen als pilasters, kroonlijsten en frontons worden op grote schaal toegepast.
Soms komen verhoogde halsgevels voor, waarvan de onderste trap even breed is als de ondergevel, waardoor een rechte hoek en dus ook vleugelstukken ontbreken. Deze gevels vormen een overgangstype tussen de verhoogde en "gewone" halsgevel.

</doc>
<doc id="35557" url="https://nl.wikipedia.org/wiki?curid=35557" title="Pilastergevel">
Pilastergevel

Een pilastergevel is een gevel versierd met pilasters.
In het Hollands classicisme wordt getracht het klassieke "ordenboek" na te leven, waarin de afmetingen, proporties en opeenvolging van de vijf bouwkunstorden (Toscaanse, Dorische, Ionische, Korinthische en composiet-orde) worden beschreven. Een belangrijke inspiratiebron daarbij vormen de voorbeelden van Palladio en Scamozzi in Noord-Italië. Het grote probleem is dat de smalle parcelering van het Amsterdamse woonhuis de strenge toepassing van het ordenboek ernstig bemoeilijkt.
Eind-18e eeuw keert de pilastergevel terug in de Lodewijk XVI-stijl. Ook in de 19e eeuw wordt de pilastergevel toegepast in het neoclassicisme. 

</doc>
<doc id="35558" url="https://nl.wikipedia.org/wiki?curid=35558" title="Lijst van voormalige gemeenten in Nederlands Limburg">
Lijst van voormalige gemeenten in Nederlands Limburg



</doc>
<doc id="35559" url="https://nl.wikipedia.org/wiki?curid=35559" title="Mifunes sidste sang">
Mifunes sidste sang

Mifunes sidste sang ("Mifune's Last Song") is een Deense speelfilm uit 1999, geschreven en geregisseerd door Søren Kragh-Jacobsen. Deze tragikomedie is de derde Dogma 95-film.
Terwijl Kragh-Jacobsen met de productie was begonnen, overleed Toshiro Mifune. Als hommage aan deze Japanse acteur besloot Jacobsen de film "Mifunes sidste sang" te noemen.
De acteurs zijn Anders W. Berthelsen (Kresten); Iben Hjejle (Liva); Jesper Asholt (Rud); Sofie Gråbøl (Claire); Paprika Steen (Pernille) en anderen.
Inhoud.
Kresten heeft het helemaal gemaakt in Kopenhagen waar hij zojuist met de dochter van zijn baas is getrouwd, als hij vanuit Lolland wordt gebeld. Zijn vader blijkt overleden. Kresten moet nu opbiechten dat hij nog familie heeft, terwijl hij steeds heeft beweerd dat hij wees is. Hij reist af naar de ouderlijke boerderij waar zijn oudere broer Rud alleen is achtergebleven. Deze is verstandelijk gehandicapt, gelooft in ufo's, en wordt alleen rustig als Kresten een imitatie ten beste geeft van de Japanse samoerai-acteur Toshiro Mifune. Omdat Kresten niet wil dat Rud in een tehuis terechtkomt, zet hij een advertentie voor een huishoudster. Die komt, en verzwijgt op haar beurt haar prostitutieverleden. Krestens vrouw maakt een eind aan hun relatie en het leven op de boerderij ontaardt in een gezellige puinhoop, nog verergerd wanneer het moeilijk opvoedbare broertje van de huishoudster tegen zijn zin op de boerderij komt wonen.

</doc>
<doc id="35562" url="https://nl.wikipedia.org/wiki?curid=35562" title="Dommekracht">
Dommekracht

Een dommekracht is een stuk gereedschap, een soort krik, dat wordt gebruikt om zware lasten op te tillen, te ondersteunen of weg te drukken. 
Dit werktuig bestaat uit een kast met vaak meerdere stalen tandwielen en een tandheugel welke laatste omhoog gezwengeld wordt. De zwengel is voorzien van een terugloopbeveiliging, in de regel een pal met palwiel. De tandheugel heeft voor het verplaatsen van de last zowel een vork aan het bovenuiteinde als klauw aan het ondereind. Een andere naam is kelderwind(e), kelderwijn of ook (Zuid-Nederlands/Vlaams) keldervijs. De eveneens voorkomende naam kelderwinch is als verbastering van kelderwind in feite onjuist. Dommekrachten zijn gestandaardiseerd in normblad DIN 7355.
Gaandeweg zijn ook hydraulische dommekrachten in zwang gekomen. Deze hebben over het algemeen een grotere capaciteit, tot ongeveer 10 ton. Bij dit type wordt een hendel gebruikt die op en neer bewogen wordt.
De voorloper van de dommekracht was de vijzel: een balk met twee houten schroeven, waarmee zware materialen werden opgetild door de schroeven te draaien.

</doc>
<doc id="35573" url="https://nl.wikipedia.org/wiki?curid=35573" title="Evangelie naar Mattheüs">
Evangelie naar Mattheüs



</doc>
<doc id="35578" url="https://nl.wikipedia.org/wiki?curid=35578" title="Massa-extinctie">
Massa-extinctie

Een massa-extinctie of massa-uitsterving is het wereldwijd, massaal uitsterven van vele soorten organismen in een relatief korte tijdsduur, met een sterk afgenomen biodiversiteit op aarde tot gevolg.
Massa-extincties in de geologische geschiedenis.
Aan de hand van gevonden fossielen heeft men kunnen bepalen dat in de geologische geschiedenis enkele malen een massa-extinctie van soorten heeft plaatsgevonden. Er zijn tot nu toe vijf momenten (de "Big 5") van massaal uitsterven bekend, waarvan het grootste 251 miljoen jaar geleden plaatsvond, bij de overgang van het Perm naar het Trias. 95% van alle in zee levende soorten stierf toen uit. Bij de laatste grote massa-extinctie, 65,95 miljoen jaar geleden, stierven binnen een relatief zeer korte tijd plotseling de meeste dinosauriërs, rudisten en ammonieten uit, die in de periode daarvoor het aardoppervlak en de zeeën domineerden.
Oorzaken van massaal uitsterven tot het Kwartair.
Er is veel gespeculeerd over de mogelijke oorzaken voor deze laatste massa-extinctie. De meest tot de verbeelding sprekende theorie gaat uit van een botsing van de aarde met een groot object uit het zonnestelsel. Zo'n botsing kan een plotselinge sterke klimaatverandering veroorzaken, waarbij niet alle soorten overleven. Er zijn geologische aanwijzingen dat zo'n botsing inderdaad heeft plaatsgevonden. Een mogelijke inslagkrater is onder het aardoppervlak via seismisch onderzoek ontdekt, de Chicxulub-krater onder het Mexicaanse schiereiland Yucatán. Ook zijn er grotere hoeveelheden iridium gevonden in sedimenten van het bovenste Krijt. Iridium komt slechts in zeer kleine hoeveelheden voor op aarde, maar komt op kleinere objecten die in een baan in het zonnestelsel draaien, wel veel voor.
Andere theorieën stellen dat plotselinge klimaatverandering of de gevolgen van een relatief dichtbij staande (super)nova hebben geleid tot grote extincties gedurende de geologische geschiedenis.
Vermoed wordt dat een combinatie van bovenstaande - en andere - factoren binnen korte tijd heeft geleid tot massa-uitstervingen.
Voor vier van de vijf grote massa-extincties heeft men min of meer gelijktijdige massale en enorme uitvloeiingsbasalten (langdurige vulkaanuitbarstingen) gevonden, namelijk:
Alleen de Laat-Ordovicische massa-extinctie heeft men (nog) niet kunnen verbinden met een massale vulkaanuitbarsting (LIP of large ingneous province).
De zesde massa-extinctie (8000 BC tot heden).
De uitsterfgolf die door de mens wordt veroorzaakt begon voor 8000 BC, in het Holoceen en gaat in versneld tempo door tot het heden. De International Union for Conservation of Nature and Natural Resources (IUCN) gaat ervan uit dat het uitsterftempo een factor 1000 tot 10.000 hoger ligt dan dat van het uitsterven dat altijd plaatsvindt onder natuurlijke omstandigheden en het "achtergronduitsterven" wordt genoemd.
Dit uitsterftempo steeg maar heel geleidelijk in het begin van het Kwartair. De wolharige mammoet verdween in het Holoceen, maar op het eiland Wrangel leefden deze mammoeten tot in de tijd van de Egyptische farao's, ongeveer 1.700 jaar voor het begin van onze jaartelling. Sinds de mens zich op vaste woonplaatsen vestigde in het Neolithicum (dat rond 11.000 jaar voor de jaartelling in het Midden-Oosten begon) verdwenen er meer grote zoogdieren dan in het Pleistoceen (van 2,58 tot 0,11 miljoen jaar geleden). Op eilanden zoals Nieuw-Zeeland, Hawaï en andere eilanden in Polynesië en Melanesië en verder op Madagaskar werden vanaf 800 na Chr. alle dieren uitgeroeid die een lage voortplantingssnelheid hadden en geen aangeboren neiging bezaten om voor mensen weg te vluchten. Een grote golf van uitsterfgevallen werden veroorzaakt door de ontdekkingsreizen en stichtingen van kolonies door Europeanen op andere continenten. Zij brachten (bewust) hun eigen landbouwhuisdieren mee zoals onder andere varkens, runderen en geiten en (onbewust) ongedierte zoals zwarte en bruine rat en huismuis, plantenzaden en microscopisch kleine ziekkiemen. Hiertegen was de inheemse fauna (en vaak ook de inheemse menselijke bevolking) niet bestand.
De factoren die nu het uitsterven bepalen zijn anders en daarom in puur wetenschappelijk opzicht moeilijk te vergelijken met de factoren die in eerdere geologische perioden het uitsterven bepaalden. Nog steeds sterven er diersoorten uit of dreigen uit te sterven. Het World Wide Fund for Nature sprak in het jaarbericht over 2014 over een dramatische verslechtering in de status van veel grote diersoorten zoals de witte neushoorn (van de noordelijke ondersoort bestaan nog maar vijf exemplaren), Afrikaanse en Aziatische olifant (er sterven meer dieren door stroperij dan er geboren worden), leeuw (in West-Afrika uitgestorven, in India een kleine restpopulatie) en de walrus (dit dier verdwijnt door het smelten van ijsschotsen die als rustplaats dienen). Andere dieren verliezen volgens de WWF hun leefgebieden. Bijvoorbeeld de bonobo in een Nationaal Park in Congo-Kinshasa wordt bedreigd door plannen voor oliewinning. Ongeveer 94% van alle soorten mensapen (de naaste verwanten van de mens) stond in 2014 op de Rode Lijst van de IUCN in de hoogste categorieën zeer bedreigd en bedreigd. Volgens berekeningen op grond van cijfers van de IUCN is in de afgelopen 500 jaar 22% van de zoogdieren, 14% van de vogels, 29% van de reptielen, 31 maar mogelijk 43% van de amfibieën en 28% van de vissen uitgestorven. Een belangrijke, maar nog weinig onderzochte factor is in dit verband de co-extinctie, namelijk het verdwijnen van een soort als gevolg van de achteruitgang van een andere soort.

</doc>
<doc id="35579" url="https://nl.wikipedia.org/wiki?curid=35579" title="Weichselien">
Weichselien

Het Weichselien (Vlaanderen: Weichseliaan of Weichsel), ook wel Weichselglaciaal genoemd, is een vooral in het noordwesten van Europa gebruikt tijdperk in de geologische tijdschaal of een stratigrafische indeling met de rang van een etage. Het Weichselien bevat de afzettingen uit de laatste ijstijd en is onderdeel van het Pleistoceen. Het heeft een ouderdom van ongeveer 116 tot 11,7 ka BP (116 tot 11,7 duizend jaar geleden). Het Weichselien komt na of ligt op het Eemien en wordt gevolgd door het Holoceen. Samen met het Eemien maakt het Weichselien deel uit van het Laat Pleistoceen. De wetenschappelijke term voor een koudere periode zoals het Weichselien is glaciaal, echter in de praktijk wordt vaak ook de term "ijstijd" gebruikt. Gedurende het Weichselien bereikte het Scandinavische landijs het noorden van Duitsland en Denemarken, maar het kwam niet in België of Nederland.
Naamgeving.
Het Weichselien dankt zijn naam aan de Poolse rivier de Wisła, die in het Duits Weichsel heet. De Latijnse naam is Vistula.
De namen Weichselien en Vistula worden gebruikt in dat deel van Europa dat binnen het bereik van de Scandinavische vergletsjering viel. In Centraal-Europa, binnen het bereik van de Alpiene vergletsjering, wordt bij afzettingen van dezelfde ouderdom de naam Würm Glaciaal gebruikt. In Groot-Brittannië gebruikt men de naam Devensian; in Ierland de naam Midlandian; in Noord-Amerika de naam "Wisconsin glaciation"; en in de Rocky Mountains is bij afzettingen uit het Laat Weichselien de naam "Pinedale glaciation" in gebruik.
In Nederland is gedurende de jaren vijftig van de twintigste eeuw nog de naam Tubantien in gebruik geweest.
De oorzaak voor al deze verschillende benamingen voor 'dezelfde' glacialen is gelegen in het feit dat de tijdperken genoemd zijn naar hun afzettingen. Meestal zijn dat afzettingen die gerelateerd zijn aan de dichtstbijzijnde ijskap, zoals keilemen, eindmorenen, lössen, fluvioglaciale afzettingen etc. De Scandinavische en de Alpiene ijskappen zijn nooit samengevloeid. Er ligt een gebied tussen dat in zekere mate door beide beïnvloed is, maar waar geen directe afzettingen van de gletsjers, zoals keilemen, zijn afgezet. Het betekent dat een keileem van de Scandinavische ijskap nooit de keileem van de Alpiene ijskap uit dezelfde periode ontmoet. Uit de keilemen zelf blijkt hun ouderdom niet dus zekerheid of het om keilemen uit dezelfde periode gaat, is niet uit de keilemen zelf af te leiden. Omdat in beide gebieden apart moet worden bepaald hoe oud de keilemen uit de verschillende glacialen zijn, is het verstandig om de afzettingenreeks uit beide gebieden een eigen reeks namen te geven. Daarna kan onderzocht worden welke glacigene afzettingen uit beide gebieden gelijktijdig zijn afgezet (correleren). In het geval van de afzettingen uit het Weichselien (Scandinavische ijskap) blijken die te correleren met die uit het Würm (Alpiene ijskap). Ook als men van mening is dat duidelijk is welke afzettingen uit de reeks van beide gebieden met elkaar correleren, is het verstandig om de eigen set namen te blijven hanteren. Toekomstig onderzoek kan nl. altijd uitwijzen dat een bepaalde correlatie niet klopt waardoor een glaciaal uit het ene gebied met een ander glaciaal uit het andere gebied blijkt overeen te komen dan tot dan toe gedacht. Dezelfde redenen vormen de grondslag om de glacialen uit Groot-Brittannië, Noord-Amerika, Rusland enz., eigen namen te geven.
Indeling in Noord-Europa.
Het Weichselien wordt in drie delen onderverdeeld: Vroeg (116 tot 73 ka geleden), Midden (het zogenoemde pleniglaciaal, van 73 tot 14,5 ka geleden) en Laat (laatglaciaal, van 14,5 tot 11,5 ka geleden).
Het Vroeg-Weichselien was een afwisseling van koude (stadialen) en warmere (interstadialen) perioden. Bij het aanbreken van het pleniglaciaal werd het klimaat nog kouder, hoewel er nog steeds interstadialen plaatsvonden, waarin het klimaat tijdelijk wat opwarmde. Voor de gebieden rond de Noordzee betekende dit in feite een afwisseling tussen extreem koude omstandigheden (poolwoestijn) en iets warmere omstandigheden (toendra). Het laat-pleniglaciaal (ongeveer vanaf 29 ka geleden) was een lange periode van extreme afkoeling, waarin op de breedtegraden rond de Noordzee nauwelijks meer vegetatie kon groeien.
Vanaf 19 ka geleden wordt het klimaat wereldwijd geleidelijk warmer. Dit leidde in het laatglaciaal tot twee interstadialen Allerød en Bølling) waarin de zeespiegel steeg, de boomgrens naar het noorden schoof en de gletsjers in Scandinavië zich terugtrokken. Drie keer werd dit onderbroken door een periode waarin de kou terugkeerde. Het laatste en koudste van deze stadialen was helemaal aan het einde van het Weichselien. Dit stadiaal wordt de Jonge Dryas genoemd.
Klimaat.
Het Weichselien was de laatste van de duidelijk koudere perioden (de glacialen) die in het Pleistoceen optraden. Tijdens het Weichselien waren België en Nederland niet door landijs bedekt. De zuidelijkste punt van het landijs lag ter hoogte van Sleeswijk-Holstein en de Scandinavische en de Britse ijskappen hebben elkaar, in tegenstelling tot het voorlaatste glaciaal, het Saalien, nooit bereikt. In Nederland en België heerste een toendraklimaat. Door de lage zeespiegel lagen de Noordzee en de Ierse Zee droog; hier heersten omstandigheden van een poolwoestijn.
Binnen het Weichsel-glaciaal heersten echter ook klimaatschommelingen tussen koudere en warmere perioden. Van de koudere perioden (de stadialen) vallen vooral de periode tussen 22 en 18 ka geleden en het laatste deel van het Weichselien rond 12 ka geleden (het Jonge Dryas) op. Tijdens de warmere perioden (de interstadialen) verschoven de vegetatiezones noordwaarts. Deze perioden duurden echter meestal niet langer dan een paar honderd jaar, waarna de kou weer terugkwam.
'Dansgaard-Oeschger-cycli' en 'Heinrich Events'.
In boringen in de diepzee overheersen fijne tot zeer fijne sedimenten vrijwel volledig. Echter, af en toe worden er in diepzeeboringen grotere partikels in het sediment aangetroffen (met groottes tot aan fijn grind), die daar onder de heersende sedimentologische omstandigheden niet te verwachten zijn. Men heeft gevonden dat niveaus met deze grovere partikels een aantal keren optreden. De enige manier om het verschijnsel te verklaren, is door aan te nemen dat deze partikels vanaf het zeeoppervlak ter plaatse naar de zeebodem zijn gevallen. Men neemt aan dat er sprake is van gesteente dat meegevoerd is door ijsbergen en tijdens het afsmelten daarvan ter plaatse is gedeponeerd. De partikels worden dropstones genoemd of ice rafted debris. De laagjes met deze dropstones zouden ontstaan zijn tijdens perioden van opwarming, waardoor ijsbergen massaal van de ijskappen losraakten. Deze (soms zeer) korte perioden van opwarming worden Heinrich Events genoemd, naar hun ontdekker Hartmut Heinrich. Heinrich Events zijn bekend uit alle glacialen, maar vooral uit het Weichselien. De events uit het Weichselien zijn genummerd: H0 tot en met H6, waarbij H0 waarschijnlijk tijdens de Jonge Dryas opgetreden is.
Dansgaard-Oeschger-cycli (DO-cycli) zijn nauw verwant aan Heinrich Events. Het zijn periodiek optredende snelle klimaatveranderingen die zichtbaar worden in de stabiele zuurstofisotopenverhouding van ijskernen en kalkige fossielen, zoals foraminiferen. Er zijn tijdens het Weichselien 23 DO-cycli waargenomen, waarvan er een aantal overeenkomt met reeds bekende interstadialen.
Koude, laat-glaciale zee.
Als gevolg van het gewicht van de ijskap werd de aardkorst naar beneden geduwd. Bij het afsmelten van het ijs aan het eind van het glaciaal viel het gewicht weg en begon de aardkorst weer omhoog te komen. Door het afsmelten steeg ook de zeespiegel. De rijzende zeespiegel haalde op plaatsen die bij de rand van de ijskap gelegen waren en daardoor het diepst naar beneden geduwd waren, de omhoogkomende bodem in, waardoor deze gebieden door de zee overstroomd werden. Dat gebeurde terwijl het klimaat nog niet echt warm was en ook het zeewater door de grote toevoer van smeltwater van de nabijgelegen gletsjers erg koud was.
Dergelijke koude zeeën, waarin ook het zoutgehalte laag was, kwamen na verschillende glacialen (Elsterien, Saalien, en Weichselien) in het gebied van de huidige Oostzee en de Noordzee gedurende een relatief korte periode voor. Omdat de snelheid van de zeespiegelrijzing na verloop van tijd afnam, maar de bodemrijzing nog doorging, trok de zee zich plaatselijk ook weer terug. De periode daarna laat een afname zien van de bodemrijzing, terwijl de stijging van de zeespiegel langzaam doorging. Op sommige plaatsen keerde de zee weer terug, maar nu met een 'warme' fauna. Op andere plaatsen, die wel onder water bleven, wordt de 'koude' fauna langzaam vervangen door een 'warme.' Weer andere plaatsen kenden alleen de koude fase en bleven daarna boven water. Welk van deze scenario's zich afspeelde, was afhankelijk van waar de plaats zich ten opzichte van de ijskap bevond en hoe diep de bodem was neergeduwd. In deze koude zee leefde een arctische fauna die vooral door de molluskenfauna herkenbaar is. Naar de karakteristieke molluskenfauna werden deze kort bestaande koude zeeën Yoldiazee genoemd.
Afzettingen in Nederland en België.
De poolwoestijn die in sommige gebieden in Noord-Europa heerste, met name in de droogliggende Noordzee, zorgde voor veel losliggend zand, terwijl de wind vrij spel had. In grote delen van Europa ten zuiden van de ijskap is daardoor dekzand en löss afgezet, dat werd meegenomen door de wind (eolisch). In Nederland bestaat dat sediment vooral uit zand (grovere korrels). Plaatselijk werd ook löss afgezet, vooral in Zuid-Limburg en Noord-Brabant, maar ook noordelijker, langs de zuidelijke Veluwezoom of zelfs in Groningen. In België overheerst lösssedimentatie.
In Nederland worden afzettingen met een voornamelijk eolische facies samengevat in de lithostratigrafische eenheid Formatie van Boxtel. Deze formatie bevat ook afzettingen die ouder zijn dan het Weichselien. Een oudere naam voor dergelijke alleen uit het Weichselien daterende afzettingen is Formatie van Twente.
Fluviatiele afzettingen met een Rijnmineralogie en in de (fijne) grindfractie noordelijke gesteentecomponenten (oorspronkelijk aangevoerd door de gletsjers uit het Saalien) worden samengevat onder de Formatie van Kreftenheye. Deze formatie is voornamelijk afgezet tijdens het Weichselien, maar begon al vlak voor het Eemien en eindigde in het vroege Holoceen.
In de Nederlandse provincie Limburg worden verschillende pakketten löss onderscheiden: oude, middelste en jonge löss. De middelste en de jonge löss zijn tijdens het Weichselien afgezet.
In de provincie Noord-Brabant is rond Eindhoven de Brabantse Leem bekend. Deze leem is gedeeltelijk tijdens het Weichselien afgezet en is te beschouwen als een in moerassige omgeving gesedimenteerde löss. In het Duits bestaat daar de term 'Sumpflöss' voor. De Brabantse Leem is onderdeel van de Formatie van Boxtel. Plaatselijk is de leem fijn gelaagd en bevat hij fossiele bodems en concentraties van land- en zoetwatermollusken.
IJstijdrelicten uit het Weichselien.
IJstijdrelicten zijn planten of dieren die gedurende de glacialen de grootste uitbreiding van hun areaal hadden en die nu nog steeds voorkomen. Sommige plassen worden bewoond door dieren die de koudere periode overleefd hebben, zoals het watervloachtige kreeftje "Eurycercus glacialis", dat verder alleen op Groenland voorkomt, en de geelgerande watertor ("Dytiscus marginalis" L.), die ook in Lapland leeft. Van de planten uit het Weichselien vinden we de Zweedse kornoelje ("Cornus suecica" L.), de zevenster ("Trientalis europaea" L.) en het Linnaeusklokje ("Linnaea borealis" L.) in Nederland.
Mensen in het Weichselien.
Het uitgestrekte open landschap van de toendra was de graasplek voor kudden dieren, waar door de mens op gejaagd werd. Tijdens het Weichselien werd Centraal-Europa bevolkt door nomaden die achter de kuddes aantrokken voor hun voedsel. Het gaat hierbij om mensen van onze soort, "Homo sapiens". Naast onze soort zijn Neanderthalers nog gedurende het grootste deel van het Weichselien in Europa aanwezig geweest. Zij verdwenen grotendeels ongeveer 30.000 jaar geleden.

</doc>
<doc id="35580" url="https://nl.wikipedia.org/wiki?curid=35580" title="Luipaard">
Luipaard

De luipaard ("Panthera pardus"), ook wel panter genoemd, is een roofdier uit de familie der katachtigen (Felidae) dat veel voorkomt in een groot deel van Afrika en Azië.
Naamgeving.
De wetenschappelijke naam van de soort werd als "Felis pardus" in 1758 gepubliceerd door Carl Linnaeus. De twee namen "luipaard" en "panter" zijn voornamelijk geografisch gebonden: "luipaard" wordt in de regel gebruikt voor dieren uit Afrika, "panter" voor Aziatische dieren. Dit is echter geen strikte regel en regelmatig worden de namen door elkaar gebruikt.
Grammaticaal geslacht.
Het woord "luipaard" gaat terug op het Latijnse "leopardus", op zijn beurt ontleend aan het Griekse λεόπαρδος, "leopardos", dat een samenstelling is van λέων, "leōn" (leeuw) en πάρδος, "pardos" (panter). Het woord is volksetymologisch veranderd onder invloed van "luipen" (loeren) en "paard", en doordat "paard" onzijdig is, werd "luipaard" ook onzijdig. In het begin waarschuwden de woordenboeken nog tegen het onzijdige gebruik, maar het komt desondanks al eeuwen voor en wordt tegenwoordig ook goedgekeurd. Een en ander geldt ook voor "jachtluipaard".
Beschrijving.
De luipaard is een grote, gespierde katachtige met korte, krachtige poten en een lange staart. De kop is breed en een beetje rond van vorm met kleine, ronde oren. De snuit is middelgroot, met krachtige kaken en lange snorharen.
De vacht van een luipaard is bedekt met veel zwarte vlekken. Op het lichaam en de bovenste helft van de poten zijn deze vaak gegroepeerd met bruine vlekken in rozetten. Ook zijn er geheel zwarte, niet gegroepeerde vlekken, voornamelijk op de buik, kop en de onderpoten, maar ook op het lichaam. Ook de staart is gevlekt, van het begin tot het midden, maar aan het einde meer geringd. De grondkleur van de meeste dieren is zandgeel of lichtbruin, maar de kleur kan zeer variëren, van bijna wit tot geheel zwart bij de zwarte panters, die vooral in Indonesië en in de Afrikaanse hooglanden leven. De buik, keel en kin zijn wittig. De kleur en vachtlengte hangen af van de plaats waar ze leven, maar toch kunnen zwarte en gele luipaardjongen van dezelfde moeder zijn. De vachttekening biedt het dier camouflage, zodat het gemakkelijk onopgemerkt kan blijven. De oren zijn zwart aan de achterzijde met een opvallende witte tekening in het midden.
De zwarte panter is een melanistisch luipaard. Ofschoon deze in Afrika extreem zeldzaam is werd er begin 2019 een gefotografeerd door de Britse fotograaf Will Burrard-Lucas in Kenia. De laatste keer dat een zwarte panter was gefotografeerd in Afrika was in 1909 in Ethiopië. In Azië komen zwarte panters algemener voor.
Mannelijke luipaarden kunnen een kop-romplengte van 130 tot 190 centimeter lang bereiken. De staart is nog 60 tot 110 centimeter lang. Luipaarden worden 28 kilo tot 90 kilogram zwaar (gemiddeld 60 kilogram). De schouderhoogte van een luipaard is ongeveer 50 cm tot 60 cm. Vrouwtjes zijn kleiner dan mannetjes. Vrouwtjes hebben een kop-romplengte van 104 tot 140 centimeter en een lichaamsgewicht van 28 tot 60 kilogram (gemiddeld 50 kilogram). Een luipaard kan een snelheid tot 58 km/h bereiken.
Zintuigen.
De ogen van katachtigen werken goed overdag maar ook indien er weinig licht aanwezig is. Hierdoor kunnen ze ook 's nachts jagen. De pupillen zijn ellipsvormig.
Het reukvermogen van een luipaard is heel goed, zelfs beter dan bij de tijger.
Het gehoor is heel sterk: een luipaard kan heel hoge frequenties (tot 100 kHz) horen, ook als ze heel zacht zijn.
De snorharen van een luipaard spelen ook een belangrijke rol. Ze veranderen van stand, afhankelijk van dingen die hij doet. Als hij loopt, staan ze zijdelings uitgespreid, bij het snuffelen staan ze langs de kop naar achteren en bij het aanvallen van een prooi staan ze naar voren gericht, waardoor hij op de goede plek kan toebijten.
Voedsel.
De luipaard is 's nachts of in de schemering actief. Hij jaagt meestal 's avonds of 's nachts. Hij jaagt zelden overdag, omdat hij dan te veel opvalt. Overdag rust het dier meestal tussen struikgewas of in een boom.
De luipaard jaagt voornamelijk op middelgrote zoogdieren als antilopen, herten, knobbelzwijnen en andere varkens, geiten en bavianen, en op kleinere dieren zoals hazen, apen, klipdassen, knaagdieren (waaronder stekelvarkens), vogels, slangen, vissen en insecten, evenals struisvogels, jakhalzen en honden. Sommige luipaarden specialiseren zich in een bepaalde diersoort.
Als de luipaard een prooi denkt te hebben gevonden, bespringt hij de prooi als die op zijn schuilplaats zit. Hij besluipt eerst behendig en rustig de prooi; soms ligt het dier doodstil in een hinderlaag klaar om te springen, bijvoorbeeld in een boom. Afrikaanse luipaarden nemen hun prooi mee een boom in, waar ze die opeten. In een boom zijn ze meestal veilig voor andere roofdieren, als leeuwen en gevlekte hyena's, die zijn prooi kunnen stelen.
Leefwijze.
De luipaard is geen groepsdier, maar leeft solitair. Ze zoeken elkaar enkel op in de paartijd. De luipaard heeft een vast territorium, dat hij tegen soortgenoten verdedigt. Dit wordt gemarkeerd met urine of uitwerpselen, net als bij veel andere diersoorten. Ook worden krabsporen op bomen achtergelaten. Mannetjes hebben vaak grotere territoria dan vrouwtjes. Territoria overlappen regelmatig met de territoria van dieren van een ander geslacht, dieren van hetzelfde geslacht mijden elkaar. Als er plaatsen zijn waar veel prooien zijn, zijn de territoria kleiner; de territoria zijn groter met minder wild.
Voortplanting.
Als het vrouwtje paringsbereid is, heeft haar urine een speciale geur die mannetjesluipaarden aantrekkelijk vinden. Na de paring bemoeien de mannetjes zich verder niet met het vrouwtje of de jongen. De draagtijd is 90 tot 112 dagen. De jongen komen ter wereld op een goed verborgen schuilplaats, zoals een grot, dicht struikgewas of een ondergronds hol, waar ze de eerste zes weken verborgen blijven. De jongen wegen bij de geboorte 430 gram tot 530 gram en zijn dan nog hulpeloos en klein. De ogen gaan na een week open. Het nest kan uit maximaal zes jongen bestaan, maar meestal overleven er maar twee. De jongen worden drie maanden lang gezoogd en blijven ongeveer anderhalf tot twee jaar bij hun moeder. Daarna zijn ze geslachtsrijp en zelfstandig. Pas na drie of vier jaar zijn ze helemaal volgroeid. De luipaard kan tot twintig jaar oud worden.
Verspreiding en leefgebied.
De leefplaatsen van luipaarden verschillen heel erg, van droge woestijnen tot dichte regenwouden en van koude naaldbossen tot tropische savannes. Er is zelfs op de berg Kilimanjaro, op 5638 meter hoogte, een dode luipaard gevonden. Het dier was doodgevroren. Het belangrijkste criterium voor een goede leefomgeving is de hoeveelheid voedsel. Ook voldoende schuilplaatsen, in de vorm van hoge begroeiing, bomen of rotsen, zijn belangrijk.
Luipaarden leven in Afrika (met uitzondering van de Sahara) en in het zuiden en oosten van Azië, zoals Arabië, Turkije, Iran, de voormalige Sovjet-Unie, Korea, China (o.a. Mantsjoerije), India, Sri Lanka, Maleisië, Java en Bali. De soort kwam tijdens het pleistoceen en holoceen ook voor in Zuid(oost)-Europa, mogelijk tot ongeveer het begin van de westerse jaartelling.
Ondersoorten.
Volgens de IUCN SSC Cat Specialist Group worden 8 ondersoorten onderscheiden:
Vroeger werden er meer ondersoorten beschreven en gebruikt maar die zijn onder meer door mitochondriaal-DNA-onderzoek verworpen.
De zwarte panter is geen ondersoort, maar een melanistische kleurvariëteit, die bij meerdere ondersoorten voorkomt. Bij de zwarte vorm ontbreekt het dominante agoutiallel A waardoor het patroon niet toont en de vacht effen bruinzwart blijft. In het zonlicht is nog vaag een "ghost"-patroon te zien. Het genotype van elke zwarte panter, onafhankelijk van de ondersoort, is aa.
Relatie met de mens.
De luipaard is de meest algemene en wijdverbreide grote katachtige, die zich makkelijk aanpast en kan overleven in de nabijheid van de mens.
In de stad Mumbai, en ook in andere steden in India, komen luipaarden in toenemende mate ook binnen het stadsgebied voor, hetgeen soms tot voor zowel mens als dier gevaarlijke situaties leidt. De steden zijn vaak zover uitgebreid, dat ze zich uitstrekken tot binnen de oorspronkelijke habitat van deze katten. Daar zijn ze overigens niet alleen schadelijk, omdat ze kleinvee eten, maar ook nuttig, omdat ze onder andere in de stadsparken veel zwerfhonden doden, en bijdragen tot een afname van het aantal rabiespatiënten.
Toch is hij op enkele plaatsen grotendeels verdwenen en veel ondersoorten worden ernstig bedreigd, waaronder de Amoerpanter (waarschijnlijk niet meer dan vijftig volwassen exemplaren in Oost-Rusland, Noord-China en Noord-Korea) en de Javaanse luipaard. Vooral de jacht op het dier voor zijn pels en de jacht en vergiftiging van de luipaard en andere roofdieren door veeboeren hebben de totale populatie doen dalen.
In de heraldiek is een luipaard hetzelfde als een gaande leeuw. Deze staat op drie poten, met een poot vooruit gericht.

</doc>
<doc id="35583" url="https://nl.wikipedia.org/wiki?curid=35583" title="Fluorescentie">
Fluorescentie

Fluorescentie is een bijzonder geval van luminescentie. Het is een natuurkundig verschijnsel waarbij een atoom of molecuul een hoog-energetisch foton absorbeert, waardoor een elektron in een geëxciteerde toestand belandt en vervolgens terugvalt naar de grondtoestand. Daarbij wordt straling uitgezonden die meestal een lagere energie heeft dan het hoog-energetisch foton door relaxatie en thermische verliezen. Hierdoor kan onzichtbaar UV-licht worden omgezet in zichtbaar licht. Bijvoorbeeld: Het hoog-energetisch foton, UV-licht, wordt geabsorbeerd (absorptie) en dan kan door fluorescentie groen, zichtbaar licht worden uitgezonden (emissie).
Het begrip fluorescentie is afkomstig van fluoriet: een mineraal dat bestaat uit het zout calciumfluoride (CaF2), een bekende fluorescerende stof.
Soorten fluorescentie.
Fluorescentie in het gebied van ultraviolette straling en zichtbaar licht wordt veroorzaakt door aangeslagen toestanden van een elektron in een atoom: de energieverschillen tussen de elektronenbanen van de bindingselektronen zijn daar in de orde van enkele elektronvolts (eV). Een kleine verandering in het atoom zal de energieniveaus een klein beetje veranderen, en daardoor ook de golflengte waarbij de fluorescentie plaatsvindt. Deze effecten kunnen worden gebruikt om de moleculen te identificeren.
Ook voor röntgenstraling kan fluorescentie (röntgenfluorescentie) optreden, maar hier betreft het de binnenste, meest hecht gebonden elektronen van zwaardere atomen. De energieverschillen zijn daar van de orde van enkele tot tientallen keV. Deze energieniveaus veranderen niet meetbaar als het atoom in een molecuul wordt opgenomen, dus kunnen deze fluorescentieverschijnselen worden gebruikt om de soorten atomen waaruit een monster bestaat te bepalen, onafhankelijk van de chemische bindingen. Deze techniek heet röntgenfluorescentiespectrometrie.
Toepassing.
Er zijn zowel vrij in de natuur voorkomende als gesynthetiseerde materialen met fluorescerende eigenschappen. De bekendste voorbeelden zijn de tl-buis en de spaarlamp. Hierbij wordt ultraviolette straling opgewekt door een elektrische ontlading in een verdund gas in een buis. Vervolgens zal dit uv-licht door een poeder, dat is aangebracht op de binnenkant van de buis, omgezet worden in zichtbaar licht. Dergelijke poeders worden vaak fosfors genoemd hoewel ze geen fosfor bevatten.
Hetzelfde principe wordt gebruikt bij het controleren van de echtheid van bankbiljetten. Hierbij zijn de bankbiljetten voorzien van fluorescerende stoffen, die met behulp van een uv-lamp zichtbaar kunnen worden gemaakt.
Verder worden fluorescerende kleuren gebruikt in kleding die in het verkeer moet opvallen (de oranje vesten van wegwerkers), en in gele, groene en oranje stiften om tekst te markeren. Doordat dergelijke kleuren kortgolvig blauw licht omzetten in kleuren met langere golflengten, lijken ze onder sommige belichtingsomstandigheden (disco, uv-licht) inderdaad zelf licht te geven. (Onder een uv-lamp, ook wel "blacklight" genoemd, lijken tanden soms groen.) Ook optische witmakers in wasmiddelen zetten uv-licht in blauw zichtbaar licht om door fluorescentie.
Tijdens sommige chemische reacties kan ook luminescentie optreden. Een bekend voorbeeld is een oxidatie van luminol, waarbij een zuurstofatoom tijdelijk in een aangeslagen toestand wordt gebracht. De reactie van luminol is geen fluorescentie maar chemoluminescentie.
Bij fluorescentiemicroscopie worden fluorescente proteïnen (o.a. Green Fluorescent Protein (GFP)) gebruikt bij onder andere DNA-onderzoek. Deze techniek heet FISH: fluorescentie-in-situhybridisatie. Fluorescerende pigmenten gevormd door eiwitten komen van nature voor in sommige soorten kwallen ("Aequorea victoria") en koralen ("Discosoma"). Deze zeedieren absorberen het schadelijke blauw of ultraviolet licht en nemen een deel van de energie daaruit op. De rest zenden ze terug in de vorm van langere, zichtbare golflengtes zoals rood of groen licht. Door deze natuurlijke vorm van 'zonnebrandbescherming' kunnen zij goed gedijen in ondiep oceaanwater. Dit natuurlijke verschijnsel wordt biofluorescentie genoemd.
Dankzij genetische modificatie is het mogelijk om ook andere dieren fluorescerende eigenschappen te geven. Het bekendste voorbeeld hiervan is de nachtparel (fluorescerende aquariumvis) die sinds 2003 in Taiwan verkocht wordt.
Fluorescentie moet worden onderscheiden van fosforescentie, het verschijnsel dat een stof na te zijn belicht in het donker nog een poos blijft nalichten. Dit wordt onder andere gebruikt in verf op de wijzers van klokken.

</doc>
<doc id="35584" url="https://nl.wikipedia.org/wiki?curid=35584" title="Heiligbeen">
Heiligbeen

Het heiligbeen of os sacrum is het grootste bot van de wervelkolom. Het is driehoekig van vorm, breed aan de bovenkant en versmallend naar onderen toe, en bestaat uit vijf samengegroeide wervels, S1-5. Het ligt tussen de lendenwervels en het staartbeen. Door vier paar openingen komen zenuwen naar buiten. Het heiligbeen vormt een gewricht met het darmbeen. Dit gewricht is genoemd naar de Latijnse benamingen van beide botten, "os sacrum" en "os ilium", en heet het SI-gewricht, sacro-iliacaal gewricht. In het SI-gewricht kunnen bewegingen om drie assen worden waargenomen: transversaal: nutatie en contranutatie, antero-posterieur: lateroflexie en verticaal; rotatie.
Naamgeving.
De Latijnse naam "os sacrum" is een vertaling van de Oudgriekse naam ἱερόν ὀστοῦν, "hierón ostoun". Deze naam komt voor bij de Griekse arts Galenus. Zowel "os" als ὀστέον betekenen been of bot en zowel "sacrum" als ἱερόν betekenen heilig.
Het os sacrum wordt als grootste wervel bij de Oude Grieken ook μέγας σπόνδυλος, "mégas spóndulos" genoemd, van μέγας, groot en σπόνδυλος, wervel. In het Latijn komt overeenkomstig ook de naam "vertebra magna" voor, van "vertebra", wervel en "magna", groot. De vervorming van μέγας σπόνδυλος naar ἱερόν ὀστέον kan worden verklaard uit het veelvoorkomende gebruik in het Oudgrieks om voor μέγας, groot, ook ἱερός, heilig, te gebruiken'. Een andere bron verklaart ἱερόν echter vanuit het oude geloof dat dit bot onverwoestbaar zou zijn.
Behalve de bovengenoemde begrippen kwam men bij de oude Grieken het begrip κλόνις "klonis" voor het heiligbeen tegen, in de anatomisch-Latijnse variant als "clonis". Dit is onder andere terug te vinden bij de Griekse dichter Antimachus. Dit begrip is verwant aan het Laiijnse "clunes", billen. Het heiligbeen, maar ook de vijf wervels daarin, wordt in het Latijn ook "ossa clunium", "ossa", beenderen en "clunium", van de billen, genoemd, maar ook het "os latum" genoemd, van "latum", breed.

</doc>
<doc id="35585" url="https://nl.wikipedia.org/wiki?curid=35585" title="Os sacrum">
Os sacrum



</doc>
<doc id="35588" url="https://nl.wikipedia.org/wiki?curid=35588" title="Helena (mythologie)">
Helena (mythologie)

Helena (Oudgrieks: , "Helenè") is een figuur uit de Griekse mythologie. Zij is een dochter van de oppergod Zeus en Leda. Helena was de mooiste vrouw van Griekenland. Zeus zou Leda verleid hebben in de gedaante van een zwaan en uit de eieren die Leda legde werden Helena en Polydeukes (Pollux) geboren. Dit verhaal leeft nog voort in de Latijnse uitdrukking "ab ovo". Zeus zou dit gedaan hebben, omdat hij de wereld overbevolkt vond en daar door middel van Helena iets aan wilde doen. In dezelfde nacht waarin Helena en Polydeukes verwekt werden, verwekte Leda’s man, koning Tyndareos, bij haar ook nog twee kinderen: Klytaimnestra en Kastor.
Toen het tijd werd voor Helena om te trouwen, kwamen vele koningen en prinsen om haar hand vragen, of zonden afgezanten om dat in hun plaats te doen. Onder hen waren Odysseus, Menestheus, Aias de Grote, Patroklos en Idomeneus, maar de favoriet was Menelaüs, die niet in eigen persoon kwam maar vertegenwoordigd werd door zijn broer Agamemnon. Allen brachten prachtige en dure geschenken met zich mee, op Odysseus na.
Helena werd gedwongen te trouwen met Menelaüs, die altijd zijn broer Agamemnon volgde en steunde in alles. Bij Menelaüs kreeg ze een dochter, Hermione.
Helena naar Troje.
De mythe gaat dat enkele jaren later Paris, een Trojaanse prins, naar Sparta kwam om het mooiste meisje van de wereld mee te nemen. Dit was Helena. Aphrodite had hem dit beloofd, als hij in ruil daarvoor haar zou kiezen als mooiste godin in het Parisoordeel, waarmee hij zich de woede van Athena en Hera op de hals haalde.
Toen Paris Helena en Menelaüs bezocht, ontvingen ze hem zeer hartelijk en met de hulp van Aphrodite werd Helena verliefd op Paris en verliet ze haar man, om bij haar nieuwe geliefde te zijn.
Toen Menelaüs ontdekte dat zijn vrouw weg was, vroeg hij zijn broer Agamemnon om raad. Agamemnon, die al jaren wilde strijden tegen Troje, zei tegen zijn broer dat hij de oorlog moest verklaren. Menelaüs riep alle koningen en helden van Griekenland samen om zo de Trojaanse Oorlog te beginnen. Er werden door de Grieken 'duizend schepen' te water gelaten om Helena uit Troje terug te krijgen. In Christopher Marlowes Doctor Faustus laat Mephistopheles Helena verschijnen in ruil voor Faustus' ziel. Als Faust haar schoonheid aanschouwt, roept hij uit: "Was this the face that launched a thousand ships?"
Na tien jaar oorlog, toen hij eindelijk - door de list met het houten paard - Troje was binnengedrongen, wilde Menelaüs Helena vermoorden. Maar toen Helena Menelaüs zag, brak de betovering en werd ze weer verliefd op hem. Menelaüs, die het niet over zijn hart kon verkrijgen haar te vermoorden, nam haar terug naar Sparta en werd met haar oud.
Helena naar Egypte.
Een andere traditie (Stesichoros e.a.) wil dat niet Helena zelf, maar een op haar gelijkende schim door Paris wordt ontvoerd. De echte Helena wordt door Hermes uit Sparta ontvoerd en naar Egypte gebracht. De Trojaanse Oorlog (gevoerd omwille van een schim) zou daarmee volstrekt zinloos zijn geweest. Dit alles is de wrede wil van Hera, die Aphrodite probeert dwars te zitten (omdat de laatste door Paris tot schoonste der godinnen verkozen werd). Na de val van Troje is het Menelaüs niet gegund huiswaarts te keren: hij zwerft zeven jaar met zijn bemanning en de schijn-Helena over de zeeën. Uiteindelijk lijden ze schipbreuk en stranden aan de Egyptische kust. Wanneer Menelaüs bij het paleis van de lokale heerser (die Helena gevangen houdt om met haar te trouwen) aankomt, ontmoet hij zijn echte vrouw. Dit zorgt voor enige verwarring. Wanneer de schijn-Helena plotseling in rook opgaat, beseft Menelaüs dat zijn vrouw al die tijd in Egypte verbleef en dus "niet" overspelig was. Samen bedenken ze een list om aan de Egyptische koning Proteus te ontkomen en naar hun eigen Sparta terug te keren. Deze versie vormt de basis van Euripides' tragedie "Helena". Dit verhaal van een 'deugdelijke Helena' is moedwillig gecreëerd, omdat het beeld van een overspelige Helena (zoals zij bij Homeros wordt afgeschilderd) Helena-aanbidders in Sparta en Argos een doorn in het oog was.
Trivia.
Een milli-Helen is (vanwege die duizend schepen hierboven) schertsend gedefinieerd als 'de hoeveelheid schoonheid, voldoende voor het te water laten van een enkel schip'.

</doc>
<doc id="35589" url="https://nl.wikipedia.org/wiki?curid=35589" title="Helena (voornaam)">
Helena (voornaam)

Helena is een meisjesnaam van Griekse oorsprong en betekent "fakkel" en zegt zoveel als "de stralende, de schitterende". De naam is verwant met "hèlios", met de betekenis "zon". In de Griekse mythologie was ze de mooiste vrouw van de wereld, die door de Trojaanse prins Paris ontvoerd werd. Volgens de mythologie begon hierdoor de Trojaanse Oorlog.
Varianten.
Afgeleiden van deze naam zijn onder meer Elena, Eline, Elin (IJslands: Elín), Elien, Ellen, Heleen(tje), Leen(-tje), Lena, Lenie, Leny, Eileen (Iers), Hélène (Frans), Helene, Hella en Lene (Duits), Helen (Engels), Aleyna (Turks), Ilona, Ilonka en Ilka (Hongaars) en Helenius.

</doc>
<doc id="35590" url="https://nl.wikipedia.org/wiki?curid=35590" title="West Friesland">
West Friesland



</doc>
<doc id="35591" url="https://nl.wikipedia.org/wiki?curid=35591" title="Antidiuretisch hormoon">
Antidiuretisch hormoon

Antidiuretisch hormoon (ADH) of vasopressine is een hormoon en een neurotransmitter dat een aantal belangrijke lichamelijke functies aanstuurt, zoals bloeddrukregulatie. Het is een cyclisch peptide dat is opgebouwd uit negen aminozuren. Qua structuur lijkt het erg op oxytocine. In het lichaam wordt het geproduceerd door de hypothalamus en via neurale banen afgegeven in de achterkwab van de hypofyse (de neurohypofyse) van waaruit het in de bloedbaan terechtkomt. De afgifte van ADH wordt gereguleerd door osmotische receptoren in de hypothalamus en bloeddrukreceptoren in het hart, de longvaten, de sinus caroticus en door de aanwezigheid van angiotensine II. Nadat de moleculaire structuur van ADH bekend is geworden, is de naam veranderd van ADH naar argininevasopressine (AVP). 
ADH als hormoon.
ADH speelt een belangrijke rol bij de resorptie van water in de distale tubulus en de verzamelbuis in de nieren. De V2-receptoren van de nieren dienen als bindingsplaats voor ADH. Door het stimuleren van waterresorptie zorgt ADH ervoor dat er minder water in de urine terechtkomt. Hierdoor wordt de osmolaliteit van urine verhoogd en de osmolaliteit van het bloed verlaagd. Een verlaagde (of verhoogde) osmolaliteit wordt aanvankelijk waargenomen in het achterkwab van de hypofyse. De hypothalamus bevat osmosensoren die verschillen in de osmolaliteit tot 1 procent variatie kunnen waarnemen. Als de osmolaliteit toeneemt, stijgt de vasopressineconcentratie in het bloed. ADH heeft ook een kleine vaatvernauwende werking.
ADH als neurotransmitter.
ADH speelt een rol bij agressie en bij de regulatie van bloeddruk en lichaamstemperatuur. Mogelijk speelt het ook een rol bij de vorming van herinneringen.
ADH wordt door de hypothalamus op een door de biologische klok gereguleerde manier in de hersenen uitgescheiden.
ADH en sociaal gedrag.
ADH speelt een grote rol bij een aantal facetten van sociaal gedrag.
Dr. Ariel Knafo van de Universiteit van Jeruzalem heeft een verband gevonden tussen de productie van ADH en vrijgevigheid. Het onderzoek werd gedaan op 203 proefpersonen, iedereen kreeg 12 dollar en mocht bepalen of hij/zij alles zelf hield of het weggaf aan een ander anoniem proefpersoon. Van alle proefpersonen werd het DNA nagekeken. Uit de test bleek dat de proefpersonen die de AVPR1a variant van het ADH-gen bezaten gemiddeld 50% meer geld weggaven dan degenen met een andere variant van dat gen. De AVPR1a-variant heeft een langere promotor, hierdoor zal het gen vaker worden afgeschreven en komt er meer ADH vrij.
ADH speelt ook een grote rol bij monogamie. De productie van ADH is bij monogame diersoorten veel hoger dan bij soorten die polygaam of promiscue zijn. Dit mechanisme schijnt in de evolutie meerdere keren opnieuw te zijn uitgevonden, want het is tussen niet-verwante soorten hetzelfde. Om te achterhalen of ADH de enige bepalende factor is verrichtte Larry Young een experiment waarbij door genetische modificatie de productie van ADH in de graslandwoelmuis verhoogd werd. De graswoelmuis is van nature promiscue, maar de gemodificeerde muizen werden specifieker bij de keuze van hun partner en bleven er trouw aan. ADH lijkt daarmee de bepalende factor te zijn.
ADH medisch.
Bij "gebrek" aan antidiuretisch hormoon treedt een centrale diabetes insipidus op, waarbij de patiënt water niet goed vast kan houden (polyurie) en ontzettend veel moet drinken (polydipsie) (soms wel 10-20 liter per dag of meer) om niet uit te drogen (dehydratie). Een gebrek aan ADH kan ook veroorzaakt worden door het nuttigen van alcohol en cafeïne. Vandaar dat men veel en vaak moet plassen als er (veel) koffie, thee, cola of alcoholhoudende dranken gedronken wordt. Men spreekt van een nefrogene diabetes insipidus als de V2-receptoren in de nieren afwezig zijn, als de receptoren het ADH niet goed kunnen binden of als de receptoren niet goed werken.
Bij een "teveel" aan ADH houdt de patiënt water vast waarbij gewichtstoename, hyponatriëmie en oedemen optreden. Dit komt weleens voor bij mensen die bepaalde longtumoren hebben. Men spreekt dan van SIADHS, ("Syndrome of Inappropriate ADH Secretion").
Bij het vermoeden van een gebrek of teveel aan ADH kan het ADH in het klinisch chemisch laboratorium gemeten worden in bloedplasma. De osmolaliteit van het bloedplasma en de urine wordt dan ook altijd bepaald.
ADH en stoffen met een soortgelijke werking worden wel gebruikt als behandeling van bedplassen. Er moet wel op worden gelet dat deze middelen dan alleen voor het slapengaan worden genomen om vasthouden van water overdag te voorkomen. Een bijwerking kan zijn dat de bloeddruk sterk toeneemt.
ADH heeft ook een negatieve werking op de nieren en is onder andere geassocieerd met nierfunctieachteruitgang bij patiënten met diabetes mellitus en polycysteuze nieren (ADPKD).

</doc>
<doc id="35594" url="https://nl.wikipedia.org/wiki?curid=35594" title="Helena (Montana)">
Helena (Montana)

Helena is de hoofdstad van de Amerikaanse staat Montana. De stad werd gesticht in 1864, nadat in de omgeving goud was gevonden. In 2010 telde de stad 28.190 inwoners. Hoewel Helena de hoofdstad is, is het slechts de zesde grootste stad van Montana.
Geschiedenis.
De stad werd op 30 oktober 1864 gesticht, na de ontdekking van goud langs de Last Chance Gulch door de "Four Georgians". De hoofdstraat van Helena heet Last Chance Gulch en volgt de kronkelingen van de oorspronkelijke waterloop door het oude centrum.
De stad heette oorspronkelijk Crabtown, naar John Crab, een van de vier "Four Georgians". Toen er meer goudzoekers arriveerden en de stad groter werd, werd besloten om de naam te wijzigen. John Sommerville suggereerde de naam van zijn geboorteplaats, Saint Helena in Minnesota. De uitspraak (Hel-E-na) beviel de goudzoekers niet, zij gaven de voorkeur aan HEL-e-na, met de nadruk op 'hel'. Ook het voorvoegsel Saint werd overbodig geacht zodat de nieuwe naam van de stad Helena werd. Dit werd overigens besloten met een verschil van slechts twee stemmen ten opzichte van een andere kandidaat-naam, Tomah.
De stad werd voor het eerst in 1865 in kaart gebracht door kapitein John Wood. Veel wegen volgden de kronkelende paden van de goudzoekers en waterlopen. Als resultaat hiervan heeft het stratenplan van Helena niet de strakke blokstructuur van de meeste Amerikaanse steden.
In 1886 leefden er ongeveer 50 miljonairs in Helena, meer miljonairs per hoofd van de bevolking dan in enige andere plaats ter wereld. Er werd voor ongeveer 3,6 miljard dollars (omgerekend naar huidige waarde) aan goud gevonden in Last Chance Gulch in een periode van ongeveer 20 jaar.
Het officiële symbool van Helena is een tekening van "The Guardian of the Gulch", een houten toren die in 1886 werd gebouwd en nog steeds op Tower Hill staat. Deze toren deed dienst als uitkijkpost om branden te signaleren na een serie van grote branden tussen 1869 en 1874. De toren verving een primitievere voorganger die in 1870 op dezelfde plaats werd gebouwd.
Plaatsen in de nabije omgeving.
De onderstaande figuur toont nabijgelegen plaatsen in een straal van 12 km rond Helena.

</doc>
<doc id="35597" url="https://nl.wikipedia.org/wiki?curid=35597" title="Kleine zwaan">
Kleine zwaan

De kleine zwaan ("Cygnus bewickii") is de kleinste van de drie soorten zwanen die regelmatig in Nederland en België voorkomen. In Nederland wordt de kleine zwaan beschouwd als een aparte soort, maar internationaal wordt dit taxon meestal opgevat als een ondersoort van de fluitzwaan ("Cygnus columbianus") uit Noord-Amerika. Kleine zwanen broeden 's zomers op de Russische toendra. In de winter komen ze met duizenden naar onder andere Nederland om daar te overwinteren.
Beschrijving.
Kleine zwanen verschillen van de knobbelzwaan onder andere door hun formaat. De kleine zwaan wordt zo'n 127 centimeter, en de knobbelzwaan wel 150 centimeter (snavelpunt tot staart). Kleine zwanen hebben bovendien geen knobbel boven op de snavel, en de vlek op de snavel is geel, in tegenstelling tot de oranje kleur die een groot deel van de snavel van de knobbelzwaan heeft.
Van de wilde zwaan, die even groot is als de knobbelzwaan, verschilt de kleine zwaan behalve door het formaat ook doordat de gele vlek op de snavel van de wilde zwaan groter is, en naar voren in een punt uitloopt; de gele vlek van de kleine zwaan is kleiner, aan de voorkant afgerond, en loopt niet zo ver naar voren door. Kleine zwanen foerageren soms met honderden tegelijk op graslanden. 's Avonds is hun roep te horen als ze van de voedselplek naar een veilige slaapplek vliegen. Zo'n plaats is vaak een meer of afgesloten natuurgebied dat 's nachts voldoende veiligheid biedt. Kleine zwanen zijn vanaf oktober tot maart te zien in Nederland.
Verspreiding en leefgebied.
De kleine zwaan broedt op de toendra's van Eurazië vanaf het schiereiland Kola tot ongeveer de monding van de rivier de Kolyma in Oost-Siberië. In de herfst trekken de zwanen over de Witte Zee en de Oostzee naar het zuiden, waarna ze overwinteren aan de Noordzeekust van Duitsland, Nederland, Groot-Brittannië en Ierland. Groepen die oostelijk broeden hebben ook overwinteringsgebieden aan de Kaspische Zee, het Aralmeer en de kusten van Oost-Azië.
De broedgebieden zijn de moerassige delen van de arctische toendra, vooral stukken in de buurt van stromend water en met een weelderige vegetatie.
Status.
BirdLife International beschouwt de kleine zwaan als ondersoort van de fluitzwaan. De wereldpopulatie van deze soort werd in 2016 geschat op 317 tot 336 duizend individuen. De broedpopulatie van de kleine zwaan in Europa werd in 2015 geschat op 5 tot 6 duizend paar. Uit onderzoek gepubliceerd in 2015 blijkt dat de Europese populatie sinds 2000 in aantal afneemt, mogelijk met 50 tot 79% tot in 2038 (d.w.z. 1,8 tot 4,1% per jaar). De oorzaak van deze afname is habitatverlies in de overwinteringsgebieden en de foerageergelegenheden op de trekroute tussen broedgebied en overwinteringsgebied. De draslanden die voor de vogels noodzakelijk zijn worden drooggelegd voor ander agrarisch gebruik, of ze worden niet meer gemaaid en verruigen tot terreinen met struikgewas. Mogelijk speelt ook klimaatverandering een rol. Het tempo van achteruitgang van de wereldpopulatie van de fluitzwaan ligt (nog) onder de 30% in tien jaar (minder dan 3,5% per jaar). Om deze redenen staat de soort als niet bedreigd op de Rode Lijst van de IUCN. Er gelden wel beperkingen voor de handel in deze zwaan, want de soort staat in de Bijlage II van het CITES-verdrag. Verder is de vogel beschermd krachtens de Europese Vogelrichtlijn, de Conventie van Bern en de internationale AEWA-overeenkomst.

</doc>
<doc id="35616" url="https://nl.wikipedia.org/wiki?curid=35616" title="Hondsdraf">
Hondsdraf

Hondsdraf ("Glechoma hederacea") is een kruipende, geurende plant die behoort tot de lipbloemenfamilie ("Lamiaceae"). De plant komt in het wild zeer algemeen voor en wordt ook wel als bodembedekker aangeplant.
Vorm, verspreiding en bloeiwijze.
De plant wordt 15-60 cm groot, de vierkante stengel is liggend tot rechtopstaand en wortelt op de knopen. De bladeren zijn niervormig met een gekartelde rand. Hoe zonniger de standplaats, des te kleiner de bladeren. Van maart tot juni zijn paars-blauwe bloemen te zien die in een schijnkrans staan. De onderlip is aan het einde in tweeën gespleten en de bovenlip is vlak en niet bol. Er zijn tweeslachtige en functioneel vrouwelijke exemplaren. De laatste hebben duidelijk veel kleinere bloemen. 
Hondsdraf komt voor in Eurazië en is in West-Europa heel algemeen. Het hoogtepunt van de bloei valt in Nederland en België in april. In het voorjaar is ook de kleur van het blad min of meer paars en kunnen de planten hun groeiplaats van een duidelijk paarse gloed voorzien. De kleur hangt samen met de temperatuur. In de zomer is de plant groen. Ook in de winter draagt de plant bladeren.
Ecologie.
De plant komt in allerlei soorten begroeiingen voor, overal waar voldoende humus en vocht is kan hij worden aangetroffen. De plant groeit zelfs als epifyt in bijvoorbeeld knotwilgen.
Op hondsdraf vliegt een aantal solitaire bijen: andoornbij ("Anthophora furcata"), bosmetselbij ("Osmia uncinata"), blauwe metselbij ("Osmia caerulentes"), gewone sachembij ("Anthophora plumipes"), gouden slakkenhuisbij ("Osmia aurulenta"), grote wolbij ("Anthidum manicatum") en kattenkruidbij ("Anthophora quadrimaculata").
Naam.
De naam is een volksetymologische vervorming van Middelnederlands "goutdraue" (lees: "gontdrāve"), wat ‘zweerrank, wondkruid’ betekent en een samenstelling uit *"gont" ‘zweer, etter’ en *"rave" ‘rank’ is. Dit woord is verwant met gewestelijk Duits "Gundelrebe" en waarschijnlijk de Gotische persoonsnaam "Gunderaba".
Relatie met de mens.
De plant is winterhard en wordt in siertuinen wel gebruikt als bodembedekker. Er is ook een bontbladige cultivar, "Glechoma hederacea" 'Variegata', die iets minder koudebestendig is. De soort kan nogal woekeren, maar is goed in toom te houden. Hondsdraf is ook toepasbaar in staande en hangende plantenbakken.
Van verse hondsdraf kan 'thee' worden getrokken met een aangenaam kruidige smaak die ligt tussen die van groentenat en munt. De plant werd als geneeskrachtig kruid toegepast bij luchtwegklachten, jeuk en verwonding. Door de Saksen werd het gebruikt bij het brouwen van bier.

</doc>
<doc id="35617" url="https://nl.wikipedia.org/wiki?curid=35617" title="Hellebaard">
Hellebaard

Een hellebaard is een houw- en stootwapen uit de Middeleeuwen dat bestaat uit een lange houten stok met een ijzeren punt, en daaronder, tegenover elkaar geplaatst, een bijl en een haak. Een soldaat die bewapend is met een hellebaard wordt een "hellebaardier" genoemd.
Naast de symbolische waarde in ceremonies en traditionele klederdracht en uniformen heeft de hellebaard recentelijk weer zijn plaats veroverd in het historisch schermen of Historische Europese Krijgskunsten
Het woord 'hellebaard' is afkomstig van het woord "helm", wat steel betekent, en het Middelnederlandse woord "ba(e)rde", wat bijl betekent. Samengevoegd betekent hellebaard dus eigenlijk 'steelbijl'.
Voorloper.
Aan het einde van het neolithicum tot in de vroege bronstijd werd ook een voorwerp gebruikt dat een hellebaard wordt genoemd. Een ander woord voor deze "hellebaard" is "stafdolk", naar het Duitse woord "Stabdolche". Dit was een koperen of bronzen driehoek, die met behulp van klinknagels haaks aan een lange houten steel werd bevestigd. Waarschijnlijk had dit voorwerp een symbolische betekenis en werd het niet gebruikt als wapen, omdat deze stafdolken uitermate breekbaar waren. Er zijn diverse depotvondsten van deze stafdolken gevonden, zoals de Stafdolken van Melz.
Deze op een hellebaard gelijkende voorwerpen komen na de bronstijd niet meer voor. Er is geen verband met de middeleeuwse hellebaard.
Middeleeuwen.
Veel middeleeuwse wapens (bijl, zwaard, dolk) reikten niet hoog genoeg om een ernstige bedreiging voor een man te paard te vormen. Al in de dertiende eeuw worden "stokwapens" opgenomen in de algemene bewapening der voetsoldaten. Onder stokwapens worden de op lange houten stokken of schachten gemonteerde wapens verstaan, die hoofdzakelijk om te houwen worden gebruikt, maar steken kan men er ook mee. Het bekendste stokwapen is de hellebaard. In de dertiende eeuw wordt gestreefd naar een gecombineerd houw- en stootwapen. Aanvankelijk is de strijdbijl nog in de hellebaard te herkennen. In de veertiende eeuw wordt een sterke haak aan de rugzijde geplaatst die er onder andere voor dient om ruiters van hun paard te trekken of hun wapenrustingen te doorboren. Hierdoor werden de voetsoldaten tot geduchte en in vele gevallen zelfs superieure tegenstanders van de ruiters.
Dat de hellebaard een effectief wapen is blijkt wel uit beschrijvingen die melden dat "ros unde man diu beide" (man en paard werden beiden) doorkliefd. De verwondingen die met dit wapen kunnen worden toegebracht zijn erg groot. Een goed geoefende infanterist bouwt bij een flinke zwaai met de lange stok een behoorlijke kinetische energie op. Bij een treffen met de bijlzijde zal deze vaak dwars door een harnas heen gaan. De haakkant daarentegen is bijzonder effectief tegen de paarden zelf. Hiermee kon relatief makkelijk de achillespees net boven de hoef geraakt worden, waardoor het paard met de ruiter ten val kwam. De hellebaard was een vast onderdeel van de bewapening van voetvolk tot de opkomst van de eerste vuurwapens. Daarna bleef het bij sommige regimenten in gebruik als een archaïsch sierwapen dat bij parades nog meegedragen wordt. Het maakt deel uit van de uitrusting van de Zwitserse Garde in Vaticaanstad.

</doc>
<doc id="35618" url="https://nl.wikipedia.org/wiki?curid=35618" title="Fluitzwaan">
Fluitzwaan

De fluitzwaan ("Cygnus columbianus") komt voor in Noord-Amerika. De 's winters in Nederland niet zeldzame kleine zwaan wordt buiten Nederland wel als een ondersoort ("Cygnus columbianus bewickii") van de fluitzwaan beschouwd. In het Engels heet "Cygnus columbianus" "Tundra Swan" ("toendrazwaan") en daarmee worden beide ondersoorten bedoeld. 
Beschrijving.
In Nederland is de fluitzwaan nog nooit officieel vastgesteld. Lastig bij het herkennen van deze soort is dat ze erg veel op de kleine zwaan lijkt. Alleen de snavel van de fluitzwaan verschilt iets van die van de kleine zwaan. De snavel van de fluitzwaan is voor 10% geel en verder zwart. Er is veel kennis en beeldervaring nodig om de fluitzwaan van de kleine zwaan te onderscheiden.
In Noord-Amerika is het net andersom. Bovendien is het daar juist moeilijk om de fluitzwaan van de trompetzwaan te onderscheiden. De laatste is wat groter, heeft een wat andere vorm en heeft helemaal geen geel aan zijn snavel. Het belangrijkste verschil is echter het geluid. Fluitzwanen maken een vérdragend nasaal geluid dat in verte wel wat op het geblaf van een troep jachthonden lijkt. De naam fluitzwaan ("Whistling Swan") slaat op het fluitend geluid dat de vleugels bij het vliegen maken, niet op het stemgeluid. De lichaamslengte bedraagt ongeveer 120 cm.
Fluitzwanen kunnen wel 70 jaar oud worden en gaan een vaste relatie aan voor het leven. Het zijn voornamelijk planteneters die van wortelstokken en zaden van waterplanten leven.
Verspreiding en leefgebied.
De fluitzwaan broedt op de noordelijke toendra van Nunavut, Yukon en Alaska en overwintert zowel aan de Pacifische als de Atlantische kust van de Verenigde Staten, o.a. in North Carolina. Daar zijn 's winters grote groepen te vinden, zowel op de meren van het veenachtige pocosin-gebied als op de waddeneilanden van de Outer Banks. Op Pea Island bijvoorbeeld beheersen zij het noordelijke bekken. Het zuidelijke, dat er maar door een smal dammetje van gescheiden is, is het winterverblijf van de sneeuwganzen. 
Zie ook.
Anserinae (Zwanen en ganzen)

</doc>
<doc id="35621" url="https://nl.wikipedia.org/wiki?curid=35621" title="Carolina-eend">
Carolina-eend

De carolina-eend ("Aix sponsa") is een vogel uit de familie van de eendachtigen (Anatidae). De wetenschappelijke naam van de soort werd in 1758 als "Anas sponsa" gepubliceerd door Carl Linnaeus. De naam 'sponsa' is Latijn voor 'verloofde' of 'bruid'.
Veldkenmerken.
De lichaamslengte bedraagt ongeveer 45 cm. Het vrouwtje is bruingrijs met witomrande ogen. Het verenkleed van de woerd is veelkleurig. De zwarte kop heeft een metaalglans. Vanaf de snavelwortel tot aan het einde van de neerhangende kuif bevindt zich een witte streep. Aan de kuifbasis loopt aan de onderzijde nog zo'n smalle, witte band. De keel is wit. De borst is kastanjebruin met witte puntjes. Aan de zijkant is de borst afgezet door een helderwitte zoom, gevolgd door een zwarte zoom. De onderzijde van het lichaam is vuilwit. De flanken zijn lichtbruin. De onderstaartdekveren zijn rood. De vleugels en bovenzijde zijn zwart met bruine veerzomen. Snavel en poten zijn helderrood.
Leefwijze.
De carolina-eend voedt zich met bessen, eikels, zaden en insecten.
Voortplanting.
Een legsel bestaat uit 7 tot 10 lichtbruine eieren, die in een boomhol bij het water worden gelegd. Ze worden uitgebroed in ongeveer 30 dagen. Er komt broedparasitisme voor.
Verspreiding en leefgebied.
Deze kleurrijke verschijning komt voor op rustige poelen en rivieren van oostelijk Noord-Amerika. 's Winters trekt hij naar het zuidelijk deel daarvan. Deze eend is vaak hoog in bomen aan te treffen en nestelt vaak in verlaten spechtenholen of in nestkasten hoog boven de grond. De vogel is tamelijk wintervast.
Exoot.
Het is een veel gehouden sierwatervogel die in het verleden weleens is ontsnapt. In de Benelux is de carolina-eend daarom een exoot die men weleens in de natuur kan tegenkomen.

</doc>
<doc id="35659" url="https://nl.wikipedia.org/wiki?curid=35659" title="Belladonnalelie">
Belladonnalelie

De belladonnalelie ook wel Jersey lelie of - uit het Afrikaans - maartlelie ("Amaryllis belladonna") is een plant uit de narcisfamilie ("Amaryllidaceae"). 
De plant staat op de Zuid-Afrikaanse Rode Lijst als "van minste zorg" (LC), komt voor in de hele provincie West-Kaap en is daar endemisch. In het algemene taalgebruik en ook in de plantenhandel worden ook nog andere soorten als "Amaryllis" aangeduid, in het bijzonder de uit Zuid-Amerika stammende soorten uit het geslacht "Hippeastrum".
De belladonnalelie is een bolgewas, waarvan de bol een diameter van 5-10 cm heeft. De plant heeft tongvormige, dof groene, 30-50 × 2-3 cm grote bladeren, die zijn gerangschikt in twee rijen. De bladeren worden in de herfst aangelegd en sterven uiteindelijk laat in de lente af. De bol slaapt vervolgens tot laat in de zomer. Bij de belladonnalelie worden in tegenstelling tot bij "Hippeastrum" eerst de bladeren aangelegd en pas na het verwelken van de bladeren gaat de belladonnalelie bloeien.
Laat in de zomer produceert de bol een of twee kale, 30-60 cm lange stengels, die elk een cluster van twee tot twaalf trechtervormige bloemen aan hun top dragen. De plant is in september/oktober in bloei. Elke bloem heeft een diameter van 6-10 cm met zes bloembladeren (drie buitenste kelkbladeren en drie binnenste kroonbladeren, die hetzelfde uiterlijk hebben). De kleur van de bloemen is wit, roze of paars. De botanische naam "Amaryllis" is afkomstig van een herderin uit een pastorale van Vergilius en slaat op elk jong plattelandsmeisje.
De belladonnalelie is een bolgewas, dat in tegenstelling tot "Hippeastrum", in de Benelux ook in de tuin kan groeien. De plant moet dan echter in de winter wel goed met bladeren worden bedekt om hem tegen vrieskou te beschermen. De plant kan ook worden opgepot om in de schuur of in de koude kas te overwinteren. Tevens kan de plant in een koel vertrek worden gehouden. De soort komt oorspronkelijk uit Zuid-Afrika en is in de achttiende eeuw vanuit de zuidwestelijke Kaapprovincie ingevoerd.
De belladonnalelie bevat net als "Hippeastrum" het alkaloïde lycorine.
In België en Nederland is deze plant niet algemeen verkrijgbaar, de bollen kunnen echter wel bij gespecialiseerde bol- en zaadhandelaren worden gekocht.

</doc>
<doc id="35660" url="https://nl.wikipedia.org/wiki?curid=35660" title="Daphne Du Maurier">
Daphne Du Maurier



</doc>
<doc id="35661" url="https://nl.wikipedia.org/wiki?curid=35661" title="Limburg (plaats)">
Limburg (plaats)



</doc>
<doc id="35663" url="https://nl.wikipedia.org/wiki?curid=35663" title="X Window systeem">
X Window systeem



</doc>
<doc id="35664" url="https://nl.wikipedia.org/wiki?curid=35664" title="Albert Helman">
Albert Helman

Albert Helman, pseudoniem van Lodewijk (Lou) Alphonsus Maria Lichtveld (Paramaribo, 7 november 1903 – Amsterdam, 10 juli 1996), was een Nederlands-Surinaamse schrijver, politicus en verzetsstrijder tijdens de Tweede Wereldoorlog.
Levensloop.
Lodewijk (Lou) Lichtveld, die later vooral onder zijn pseudoniem Albert Helman bekend zou worden, was afkomstig uit de gekleurde elite van Suriname en was gedeeltelijk van Karibisch indiaanse afkomst. Hij kwam als jongen van twaalf naar Nederland om aan het Limburgse internaat Rolduc van het Klein Seminarie te Roermond de priesteropleiding te gaan volgen, maar hield hier al spoedig mee op en ging teruggekeerd in Suriname een muziekopleiding volgen, waarna hij werkzaam was als organist en componist. In 1922 kwam hij weer naar Nederland, waar hij de kweekschool volgde en daarna musicologie studeerde. Hierna werd hij journalist en muziekrecensent en sloot zich aan bij een groep jonge katholieken rond het tijdschrift De Gemeenschap, waar hij van 1925-1931 redacteur van was. Later zou hij zich echter van de kerk afkeren. Zijn biografie van de peetvader van de 'jong-katholieken', de monnik Pieter van der Meer de Walcheren, vormt enerzijds een verantwoording van de verschillende wegen die zij gingen, maar is tegelijkertijd een getuigenis dat dit vriendschap niet in de weg hoeft te staan. "Vriendschap overbrugde onze verschillen in levensopvatting, of misschien waren deze opvattingen, ontdaan van formuleringen, codes en hun praktische implicaties, in wezen niet eens zo verschillend".
Als auteur debuteerde hij in 1926 met "Zuid-Zuid-West", een roman over Suriname en de verwaarlozing en uitbuiting ervan door de Nederlandse kolonisator, gevolgd door een vergelijkbaar boek qua thema, "de Stille Plantage". Vele andere romans, essays en gedichten zouden volgen. Ook hield hij zich bezig met film. Zo schreef hij o.a. de muziek voor "Regen" (1929) van Joris Ivens. In 1932 ging Helman in Spanje wonen. Hij vocht aan republikeinse zijde mee in de Spaanse Burgeroorlog. Voor de kranten NRC en de Groene Amsterdammer schreef hij verslagen over de overlevingsstrijd van de republiek tegen de nationalistische fascisten van generaal Francisco Franco. In 1937 ontvluchtte Helman het land, nadat hij vanwege zijn artikelen zwaar was geïntimideerd. Via Frankrijk bereikte hij Nederland, vanwaar hij naar Mexico vertrok. In 1939 keerde hij terug in Nederland. Hier trok hij zich het lot van de Joodse vluchtelingen aan die vanuit Duitsland naar Nederland kwamen. In opdracht van het Comité voor Bijzondere Joodse Belangen schreef hij het boek "Millioenen-leed".
Helman dook aan het begin van de oorlog onder (bij Nico Donkersloot), omdat hij zo bekend was als antifascist dat hij niet langer in het openbaar kon verschijnen. Actief in het verzet vervalste hij persoonsbewijzen, publiceerde verzetsverzen en protesteerde bij rijkscommissaris Seyss-Inquart tegen de oprichting van de zogenaamde Kultuurkamer waar kunstenaars lid van moesten worden. Hij schreef in het illegale blad "Vrije Kunstenaar" en werd, nadat beeldhouwer en verzetsman Gerrit van der Veen in 1944 opgepakt was, diens opvolger in de redactie. In oorlogstijd gebruikte hij veel pseudoniemen als Joost van den Vondel, Friedrich W. Nietzsche, Hypertonides en Nico Slob. Hij was lid van de Grote Raad van de Illegaliteit en het Noodparlement
In 1949 keerde hij terug naar Suriname waar hij landsminister van Onderwijs en Volksontwikkeling en tevens landsminister van Volksgezondheid werd. In deze tijd raakte hij verzeild in de zogenaamde Hospitaalkwestie, die uiteindelijk in januari 1951 tot zijn politieke val leidde. Later vervulde hij tal van functies, onder meer voorzitter van de Rekenkamer van Suriname en directeur van het Bureau Volkslectuur. In 1961 werd hij als Gevolmachtigd Minister verbonden aan de Nederlandse ambassade in Washington en opgenomen in de delegatie van het Koninkrijk bij de Verenigde Naties, specifiek ter behartiging van de Surinaamse belangen. Na zijn pensionering vestigde hij zich op Tobago, en later in het Italiaanse Airole en ten slotte in Amsterdam-Buitenveldert, alwaar hij op 92-jarige leeftijd overleed. De laatste jaren van zijn leven was hij nagenoeg blind. Hij bleef tot op hoge leeftijd schrijven. In zijn werk neemt het land Suriname een belangrijke plaats in, hoewel hij zich altijd nadrukkelijk als kosmopoliet heeft opgesteld.
Familie.
Lichtveld trouwde op 20 juli 1927 met Leni Mengelberg (1903-1984). Zij kregen drie kinderen: Cecilia (1928-2018), Noni (1929-2017) en Peter Lichtveld (1930-2010). De verhuizing naar Barcelona in 1932 had als voordeel dat het er goedkoper wonen was, want er konden groenten verbouwd worden. Om extra inkomsten te genereren schreven ze onder het gemeenschappelijk pseudoniem Marion Bekker kookboeken. Lichtveld had voor zover bekend twee buitenechtelijke relaties tijdens dit huwelijk, dat in 1937 eindigde in een echtscheiding.
Zijn broer Frans Lichtveld (1907-1991) was ook minister. Zijn zus Agnes Lichtveld (1913-1996) was de moeder van musicus en theatermaker Lodewijk de Boer (1937-2004). Zijn vrouw was een nicht (oomzegger) van de dirigent Willem Mengelberg (1871-1951).
Composities.
Een gedetailleerde oeuvrecatalogus is te vinden bij Tobias Bröker.

</doc>
<doc id="35665" url="https://nl.wikipedia.org/wiki?curid=35665" title="Lou Lichtveld">
Lou Lichtveld



</doc>
<doc id="35676" url="https://nl.wikipedia.org/wiki?curid=35676" title="Heloten">
Heloten

De Heloten (Oudgrieks: , "Heilotes") waren de oorspronkelijke bewoners van het gebied rond Sparta; door de Spartiaten werd deze pre-Dorische bevolking verslagen en tot slaaf gemaakt. Zij verzorgden de levensbehoeften van Sparta, zodat de Spartanen zich met het leger konden bezighouden. De meeste heloten bewerkten een stuk land, een klèros (). De heloten werden door de Spartanen geminacht. Zij werden mishandeld en werden vermoord tijdens bepaalde rituelen zoals de Krypteia. Toch is het voor huidige historici niet geheel duidelijk of het waar was wat de oude schrijvers hierover schreven. Veel van de geschriften komen van vijanden van Sparta en kunnen gebruikt zijn als propaganda.
Alleen de staat, en niet de burger wiens grond de heloten bewerkten, beschikte over het recht de heloten vrij te laten. Dit kon gebeuren ter beloning van militaire prestaties in het Spartaanse leger waarin ze als gymneten of lichtgewapenden opgenomen konden worden.
De eerste slaven kwamen waarschijnlijk uit de stad Helos, waar ze, volgens sommigen, hun naam aan te danken hebben. Dit is etymologisch echter niet zeker. Er zijn andere theorieën waaronder de theorie dat het woord heloten verwant is aan de stam ϝελ / "wel" zoals in het woord ἁλίσκομαι, "halískomai" ("gevangengenomen worden, gevangen"). Dit betekent dat het woord Helot niet per se met de afkomst van de Heloten te maken heeft maar meer met hoe er naar ze gekeken werd: het waren slaven en zo werden ze dus ook genoemd. Antiochus van Syracuse, in een fragment (fragment 13) bewaard gebleven door Strabo, schrijft "diegenen van de Lacedaemoniërs die niet aan de expeditie deelnamen werden als slaven bevonden en werden Heloten genoemd" (VI 3, 2), terwijl Theopompus (fragment 122), geciteerd door Athenaeus (VI, 416c, zegt "..en de natie noemde haar slaven Heloten en de anderen noemden hen Penestae...". In de 7e eeuw v.Chr. kwamen de Heloten meerdere malen in opstand, vooral in Messenië.

</doc>
<doc id="35677" url="https://nl.wikipedia.org/wiki?curid=35677" title="Afvallen (zeilen)">
Afvallen (zeilen)



</doc>
<doc id="35691" url="https://nl.wikipedia.org/wiki?curid=35691" title="Hendrik I">
Hendrik I



</doc>
<doc id="35693" url="https://nl.wikipedia.org/wiki?curid=35693" title="Lolland (eiland)">
Lolland (eiland)

Lolland is het op drie na grootste eiland van Denemarken. Het eiland heeft een oppervlakte van 1243 km² en wordt door de smalle Guldborgsund gescheiden van het naburige Falster.
Met circa 12.500 inwoners is Nakskov de grootste plaats van Lolland. Andere plaatsen zijn Maribo, Sakskøbing en Rødby.
De naam Lolland (vroeger gespeld als "Laaland") betekent Laagland. Het hoogste punt van het eiland, vlak bij het dorp Horslunde, ligt op 25 meter. Dit was een belangrijke plek voor het communicatienetwerk van de Duitsers tijdens de Tweede Wereldoorlog. Het grootste meer op Lolland is de 852 ha grote "Maribo Søndersø", die met drie kleinere meren het natuurpark Maribosøerne vormt.
Het vlakke, vruchtbare eiland staat van oudsher bekend om zijn productie van suikerbieten. Van de vele suikerfabrieken die er ooit waren, is die van Nakskov nog in bedrijf. Nakskov had tot 1986 ook belangrijke scheepsbouw. De sluiting van de werf was een slag voor de stad en voor het eiland: Lolland is een van de armste gebieden van Denemarken.
Verkeer.
Lolland is een schakel in de Vogelfluglinie tussen Duitsland en Denemarken. In 2008 kwamen beide landen overeen een vaste oeververbinding tot stand te brengen, de zogenaamde Fehmarnbeltverbinding.
De spoorlijn die de veerhaven Rødbyhavn met Nykøbing op Falster verbindt, maakt deel uit van de Vogelfluglinie. Sinds eind 2019 tot de opening van de vaste oeververbinding echter niet en rijden de treinen zolang via Funen. Ook vanuit het westelijke Nakskov is er een spoorverbinding met Falster, die wordt onderhouden door Regionstog.
Het treinverkeer passeert de Guldborgsund bij de Frederik IX-brug (1963), die ook door het wegverkeer wordt gebruikt. Ten noorden daarvan bevinden zich twee andere vaste oeververbindingen: de Guldborgsundtunnel (1988) voor het wegverkeer van de "Sydmotorvejen", en de Guldborgsundbrug (1934) bij het noordelijke Guldborg.
Behalve een veerdienst over de Fehmarnbelt naar het Duitse Fehmarn is er ook een veerdienst over de Langeland Belt, tussen Tårs en Spodsbjerg.
Bestuur.
Lolland maakt sinds 1 januari 2007 deel uit van de regio Seeland en telt sindsdien twee gemeenten: Lolland in het westen en Guldborgsund in het oosten. De laatste gemeente ligt gedeeltelijk op Falster. Voor 2007 behoorde Lolland tot de provincie Storstrøm.
Bezienswaardigheden.
Zie ook de artikelen over de op Lolland gelegen gemeentes.
Bekende inwoners.
De Deense dichter, toneelschrijver en lutherse dominee Kaj Munk (1898-1944) is op Lolland geboren.

</doc>
<doc id="35694" url="https://nl.wikipedia.org/wiki?curid=35694" title="Hendrik II">
Hendrik II



</doc>
<doc id="35695" url="https://nl.wikipedia.org/wiki?curid=35695" title="Hendrik III">
Hendrik III



</doc>
<doc id="35696" url="https://nl.wikipedia.org/wiki?curid=35696" title="Hendrik IV">
Hendrik IV



</doc>
<doc id="35697" url="https://nl.wikipedia.org/wiki?curid=35697" title="Hendrik V">
Hendrik V



</doc>
<doc id="35698" url="https://nl.wikipedia.org/wiki?curid=35698" title="Hendrik VI">
Hendrik VI



</doc>
<doc id="35699" url="https://nl.wikipedia.org/wiki?curid=35699" title="Hendrik VII">
Hendrik VII



</doc>
<doc id="35700" url="https://nl.wikipedia.org/wiki?curid=35700" title="Hendrik VIII van Engeland">
Hendrik VIII van Engeland

Hendrik VIII (Greenwich, 28 juni 1491 – Westminster bij Londen, 28 januari 1547) was van 1509 tot 1547 koning van Engeland, heer van Ierland en later ook koning van Ierland. Hij stamde uit het Huis Tudor en was een zoon van Hendrik VII en Elizabeth van York.
Hendrik staat bekend als het stereotype van de zelfbewuste renaissance-vorst. Hij was intelligent en geïnteresseerd in kunst en wetenschap. Hij werd echter ook beschouwd als liefdeloos, egoïstisch en wreed. Tegenstrevers, echtgenotes of dienaren die hem niet aan stonden, ruimde hij meedogenloos uit de weg. Hendrik was berucht vanwege zijn huwelijksperikelen; hij heeft zes echtgenotes gehad, van wie hij er twee liet onthoofden.
Tijdens zijn bewind werden Engeland en Wales wettelijk verenigd in één koninkrijk, meer dan twee eeuwen na de verovering van Wales door Engeland. Een nog belangrijker ontwikkeling was de afscheiding van de Anglicaanse Kerk van de Kerk van Rome, vanwege een conflict met de paus over de ontbinding van zijn eerste huwelijk. Hiermee werkte hij onbedoeld de protestantse Reformatie in de hand. Hij liet zich in 1511 door paus Julius II betrekken in de Oorlog van de Liga van Kamerijk tegen Frankrijk, waarbij hij in de rug werd aangevallen door Frankrijks bondgenoot Schotland. Hij en vooral zijn echtgenote Catharina van Aragon - die de in Frankrijk vechtende Hendrik "waarnam" - wisten Schotland in 1513 echter een zware nederlaag toe te brengen in de Slag bij Flodden Field. In Frankrijk boekte hij enkele militaire successen, zoals in de Slag bij Guinegate. In 1516 stichtte Hendrik VIII de Britse postdienst Royal Mail en benoemde hij Brian Tuke als Master of the Posts (postmeester).
Prins van Wales.
Hendrik werd geboren in het Palace of Placentia in Greenwich en groeide op in het vlak daarbij gelegen Eltham Palace. Hij was de tweede zoon van Hendrik VII en Elizabeth van York en was aanvankelijk voorbestemd voor een carrière binnen de Kerk. Zijn oudere broer Arthur stierf echter in 1502 en werd als Prins van Wales (dat wil zeggen kroonprins) opgevolgd door Hendrik. Omdat zijn vader graag het verbond met Spanje opnieuw bekrachtigd wilde zien, trouwde Hendrik in 1509, kort na de dood van zijn vader en vlak voor zijn kroning, met de weduwe van zijn broer, Catharina van Aragon. Hendrik was op dat moment 17 jaar oud.
Buitenlands beleid.
Hendrik wilde Engeland tot een sterke mogendheid maken die een vooraanstaande rol kon spelen in de Europese politiek. Door zich in verschillende oorlogen te storten, putte hij de schatkist geheel uit. Ook zijn grootse hofhouding en zijn prachtige toernooien hebben Engeland veel geld gekost. Hendriks buitenlandse beleid was niet succesvol. In de Europese strijd tussen Habsburg en Frankrijk of tussen Reformatie en Rome speelde Engeland nauwelijks een rol van betekenis.
In latere jaren ging hij behendiger te werk en zocht nieuwe wegen om zijn macht te versterken. Hij verhoogde de belastingen, zocht samenwerking met het Lagerhuis en verwijderde zich van de Rooms-Katholieke Kerk.
De meerderheid van de bevolking steunde hem echter, omdat zij er niet slechter van werd. De belastingverhogingen werden gecompenseerd door een grotere economische activiteit en de enorme inflatie werd gecompenseerd door een grote toename van de buitenlandse vraag naar Engelse goederen.
In 1542 werd Ierland onderworpen en begon Hendrik een oorlog met Schotland (overwinning bij Solway Moss).
Afscheiding van de Kerk van Engeland.
Een belangrijke gebeurtenis in zijn regeringsperiode was de afscheiding van de Kerk van Engeland (Church of England, Anglicaanse Kerk) van Rome in 1534, waarbij Thomas Cromwell en Thomas Cranmer (aartsbisschop van Canterbury) een voorname rol speelden. Ook hier waren persoonlijke motieven in het spel. Hendrik was in leerstellig opzicht tegen de protestantse Reformatie. Voor een publicatie van zijn hand waarin Maarten Luther bestreden werd, had hij van paus Leo X de titel "Fidei Defensor" (Verdediger van het Geloof) gekregen.
Toen zijn eerste vrouw, Catharina van Aragon, hem geen zoon bleek te kunnen schenken - zij had zes kinderen gebaard van wie er slechts één, Mary Tudor, in leven gebleven was - zag hij dat als een ernstig probleem; alleen voortzetting van de Tudordynastie door een mannelijke troonopvolger kon volgens hem het land behoeden voor een nieuwe burgeroorlog, zoals de Rozenoorlogen. Hij vroeg om nietigverklaring van zijn huwelijk met Catharina aan paus Clemens VII, die op dat moment de gevangene was van keizer Karel V. Karel V was een neef van Catharina van Aragon, en Catharina's dochter Maria was dus zijn nicht. Hendriks mogelijke scheiding zou voor Karel V betekenen dat zijn tante (Catharina) een overspelige werd en zijn nicht (Maria) een bastaardkind. Om deze reden verzette Karel V zich tegen het tenietverklaren van Hendriks huwelijk. Clemens VII had als gevangene van Karel V dus weinig keuze, en weigerde dus akkoord te gaan met het ontbinden van Hendriks huwelijk.
Daarop brak Hendrik definitief met Rome, wat werd vastgelegd in de Act of Supremacy van 1534. Hendriks Lord Chancellor Thomas More, die ook een vooraanstaand humanistisch geleerde en vriend van Erasmus was, verzette zich hardnekkig, zowel tegen de scheiding van Catharina van Aragon als tegen de breuk met Rome. Hierdoor liet Hendrik zich echter niet van zijn plannen afbrengen. Thomas More kwam ten val, werd berecht wegens hoogverraad en in 1535 terechtgesteld. Ook John Fisher, bisschop van Rochester, werd gearresteerd wegens zijn verzet tegen Hendrik; toen de paus Fisher vervolgens tot kardinaal verhief, eindigde ook hij in datzelfde jaar op het schavot.
Hendrik confisqueerde de goederen van de katholieke Kerk, kloosters en congregaties. De opbrengsten waren voor de Engelse Kroon en voor zijn naaste medewerkers. De afkeer die vele Engelsen hadden van Rome, speelde hem bij dit alles in de kaart. Er was wel wat verspreid rooms-katholiek verzet, maar de katholieken die zich erbij neerlegden, werden ongemoeid gelaten. De protestanten werden intussen wel hevig vervolgd. Later kwam er wat meer toenadering tot de protestanten.
De titel "Fidei defensor" werd door de paus teruggetrokken en Hendrik werd geëxcommuniceerd.
De titel werd echter door het Engelse parlement in 1544 weer (erfelijk) toegekend aan de kroonprins, zijn zevenjarige zoon Eduard VI. Tot op de dag van vandaag draagt het Engelse/Britse staatshoofd deze titel, niet zoals oorspronkelijk bedoeld als verdediger van het rooms-katholieke geloof maar van de Anglicaanse Kerk, waarvan hij/zij formeel het hoofd is.
Zes echtgenotes.
Hendrik VIII leeft vooral voort in de geschiedenis als de man met de vele vrouwen. Hij huwde zesmaal. Slechts drie kinderen bleven leven en elk van hen besteeg de Engelse troon.
Het lot van deze reeks vrouwen wordt soms in het volgende, licht ironische versje opgesomd:
(gescheiden, onthoofd, gestorven, gescheiden, onthoofd, overleefd).
Opvallend zijn de identieke voornamen. Jane is bovendien etymologisch verwant aan Anna, zodat met een beetje goede wil gezegd kan worden dat de zes echtgenotes maar twee voornamen hadden.
Er wordt gesuggereerd dat Hendrik VIII bij Maria Boleyn, zuster van Anna Boleyn, in 1524 een dochter, in 1526 een zoon Hendrik (die 70 jaar oud geworden is) en nog twee andere zonen verwekte, van wie de namen niet bekend zijn. Formeel staan deze kinderen echter op naam van haar wettige echtgenoot, William Carey. Hoewel algemeen wordt aangenomen dat Maria enige tijd de maîtresse van Hendrik VIII was, heeft hij nooit het vaderschap van haar kinderen erkend. Van hem is slechts één officieel toegegeven bastaardkind bekend: Henry FitzRoy, hertog van Richmond en Somerset (1519-1536), met Elizabeth ("Bessie") Blount als moeder. Uit diens huwelijk met Mary Howard kwam geen nageslacht voort.
Latere jaren en dood.
Op 24 januari 1536, Hendrik is dan 44, raakt hij in een ruitertoernooi ernstig gewond. Hij wordt uit het zadel gelicht, zijn gepantserd paard struikelt en valt boven op hem.
Hendrik is twee uur buiten bewustzijn en raakt ernstig verwond aan beide benen. De hofartsen vrezen voor zijn leven. De koning herstelt toch, maar volgens een onderzoek van History Channel uit 2009 is de kans reëel dat Hendrik bij dit ongeluk hersenschade heeft opgelopen, schade die zijn persoonlijkheid grondig zou beïnvloeden. Hendrik wordt depressief, gewelddadig en paranoïde.
Maar de koning heeft nog meer ernstige gezondheidsproblemen; sinds zijn ongeluk lijdt hij aan zware migraineaanvallen, hij heeft spataders en de wonden aan zijn benen raken geïnfecteerd en zullen nooit meer genezen. Deze wonden worden zo ernstig dat hij niet meer kan lopen. Hendrik lijdt aan malaria en ernstig overgewicht. Zo wordt aangenomen dat hij dertien keer per dag at en alles grondig doorspoelde met bier en wijn, tot wel zes liter per dag. Metingen van zijn harnassen wijzen uit dat, tussen zijn 20ste en zijn 50ste, zijn taille-omtrek toeneemt van 99 tot 135 cm. Bij zijn dood op 55-jarige leeftijd moet Hendrik ongeveer 178 kg gewogen hebben. Diabetes maakte dat hij ook bijna blind was.
Algemeen wordt aangenomen dat Hendrik stierf aan syfilis. Dit is echter nooit bewezen. Op 28 januari 1547 sterft koning Hendrik VIII op 55-jarige leeftijd, waarschijnlijk aan een hartaanval. Hij wordt in de Saint George Chapel van Windsor Castle begraven, naast zijn derde echtgenote Jane Seymour. Hij wordt opgevolgd door zijn zoon Eduard VI van Engeland, die op dat moment nog minderjarig is.
William Scrots was een tijdlang zijn hofschilder en ook van zijn opvolger Eduard.
Componist.
Hendrik VIII was niet alleen koning van Engeland, maar ook een verdienstelijk componist; van zijn hand zijn 34 werken overgeleverd, hoofdzakelijk liederen (waarvan "Pastyme with good companye" wel het bekendste is), maar ook instrumentale werken en een driestemmig motet ("Quam pulchra es").

</doc>
<doc id="35701" url="https://nl.wikipedia.org/wiki?curid=35701" title="Hendrik VIII">
Hendrik VIII



</doc>
<doc id="35702" url="https://nl.wikipedia.org/wiki?curid=35702" title="Henna">
Henna

Henna is een rode kleurstof die wordt gebruikt voor het verven van nagels, handen en haar. Deze vorm van lichaamsversiering komt voor als "Mehndi" in Arabische, Afrikaanse, Turkse en Indische culturen, maar wordt ook elders toegepast. Henna werd ook gebruikt als organische verfstof "filo d'oro" door 15e-eeuwse schilders in Italië.
Herkomst.
Henna wordt gewonnen uit de hennastruik, "Lawsonia inermis", de enige soort in het geslacht "Lawsonia". Het is een struik uit de kattenstaartfamilie ("Lythraceae") die van nature voorkomt in Noord-Afrika, het Nabije Oosten en India. De hennastruik wordt al sinds ca. 3500 v. Chr. gekweekt. Van de bloemen kan parfum worden gemaakt, terwijl de kleurstof wordt gewonnen uit de groene herfstbladeren. Deze worden vermalen en vermengd met citroensap of een ander zwak zuur.
De actieve stof, "lawsone", verbindt zich in het haar met de daar aanwezige eiwitten. Blond haar kleurt hierdoor rood, bruin haar wordt kastanjebruin, en grijs haar kleurt oranje.
Zwarte henna.
In 2005 waarschuwde de Nederlandse Voedsel- en Warenautoriteit (VWA) voor tijdelijke tatoeages met ‘"black henna"’, zwarte henna, die mensen tijdens vakanties laten aanbrengen. Tatoeages met zuivere henna vormen zelden een probleem en verdwijnen na enkele weken vanzelf. Voor een sneller en donkerder effect wordt soms p-fenyleendiamine (PPD) aan de henna toegevoegd, om het zogenaamde ‘"black henna"’ te maken. PPD kan ernstige allergische reacties veroorzaken met blijvende gevolgen. De VWA adviseert tatoeages met "black henna" te vermijden. Als gezegd wordt dat de opgebrachte pasta al na een uur verwijderd mag worden, gaat het zeker om "black henna". Normaal gesproken moet de pasta zo lang mogelijk blijven zitten.
Toevoegingen.
Aan hennapoeder worden veelvuldig beitsen zoals de aromatische nitroamino-verbinding natriumpicramaat als kleuractivator en -stabilisator toegevoegd om afwijkende kleuren als "mahogany" (mahonie), "auburn" (kastanje) en "blond" te verkrijgen. Dergelijke stoffen kunnen het menselijk genetisch materiaal beschadigen.

</doc>
<doc id="35703" url="https://nl.wikipedia.org/wiki?curid=35703" title="Brave hendrik (uitdrukking)">
Brave hendrik (uitdrukking)

Een brave hendrik is (behalve de plant met dezelfde naam) een uitdrukking die staat voor iemand die zich keurig aan de regels houdt, geen kattenkwaad wil uithalen en dergelijke. 
De uitdrukking is ontleend aan de titel van een in de 19e eeuw veelgelezen boekje van Nicolaas Anslijn (1777-1838). Het gedrag van een zeer brave jongen werd de jeugd tot voorbeeld gesteld.
Tegenwoordig is men algemeen van mening dat kinderen weleens ondeugende streken mogen uithalen, en thans heeft brave hendrik dan ook meestal een negatieve connotatie.

</doc>
<doc id="35705" url="https://nl.wikipedia.org/wiki?curid=35705" title="Herbarium">
Herbarium

Een herbarium is een verzameling gedroogde planten, op papier vastgehecht of in een convoluut, met de botanische naam en eventueel een regionale naam, de familienaam, de vindplaats, beschrijving van de standplaats, de fenologische toestand, datum en de naam van de verzamelaar en de namen van degenen die de determinatie gedaan of gecontroleerd hebben.
Een oud woord voor "herbarium" is "herbarius". Dat heeft echter ook andere betekenissen. Het kan ook kruidboek of kruidkundige (geneeskundige) betekenen.
Herbariummateriaal.
Herbariumexemplaren kunnen onder andere dienen als bron voor onderzoek of ten behoeve van (bio)systematisch onderzoek, bijvoorbeeld bij beschrijving van de variabiliteit in de morfologie in een bepaald gebied. Bij revisies van bepaalde groepen kunnen de exemplaren (eventueel uit een bepaald gebied) gedetermineerd worden, bijvoorbeeld om de juistheid te controleren, om extra kenmerken op te sporen of om floristische kennis te vergroten. Het gebruik van herbariummateriaal vergt in veel gevallen extra expertise. Bij hogere planten zien gedroogde exemplaren er wat anders uit dan levende planten (ze hebben een andere kleur en zijn afgeplat).
Het drogen van plantenmateriaal gebeurt in een plantenpers, met een droogoven of aan de lucht. Bij grotere planten worden slechts (representatieve) delen bewaard eventueel samen met foto's van het geheel, kleinere planten zo mogelijk in het geheel. Bij varens is voor het vasthechten van de bladeren vaak een extra groot formaat papier nodig, gezien de afmetingen van de varenbladeren. Bij mossen of bij korstmossen is er soms nauwelijks een verschil in uiterlijk met levend materiaal, omdat na even inweken de plant er vrijwel als vers uit kan zien. Levermossen moet echter wel eerst worden behandeld omdat deze sterke veranderen bij indrogen.
Bij plantengeografisch onderzoek kan herbariummateriaal dienen als bewijs voor de aanwezigheid van een bepaalde soort (of ander taxon) op een bepaalde plaats en tijd. Bij het verzamelen moet rekening gehouden worden met de zeldzaamheid en de mate van bedreiging van de soort. Rode-lijstsoorten worden in principe zo min mogelijk verzameld.
Instituten.
Er bestaan ook wetenschappelijke instituten met de naam "herbarium", zoals het Nationaal Herbarium Nederland en het East African Herbarium, waar onderzoek wordt gedaan aan planten, onder andere gedroogde planten, die ook aldaar bewaard worden. De planten die daar bewaard worden hoeven niet gedroogd te zijn maar kunnen ook op andere manieren gepreserveerd zijn. Een wetenschappelijk herbarium kan onafhankelijk zijn of deel uitmaken van een botanische tuin, een natuurhistorisch museum, een universiteit.

</doc>
<doc id="35706" url="https://nl.wikipedia.org/wiki?curid=35706" title="Herculaneum (oudheid)">
Herculaneum (oudheid)

Herculaneum (Italiaans: "Ercolano") was een stad uit de oudheid, gelegen tussen Neapolis en de Vesuvius, die bij de uitbarsting van de Vesuvius in 79 n.C. door 19 meter lava en as werd bedekt.
Geschiedenis.
De mythe.
Een mythische oorsprong van Herculaneum wordt beschreven door Dionysius van Halicarnassus ("Rom. Oudh." I,44). Herakles (of Hercules) zou aan het hoofd van een groot leger heel Europa zijn doorgetrokken om tirannen en andere slechte heersers te verdrijven en te vervangen door wettige koningen. Nadat hij Spanje al had onderworpen, veroverde hij ook Italië. Toen dat karwei klaar was, zou hij - voordat hij verder trok naar Sicilië - een kleine stad gesticht hebben op de plaats waar zijn vloot voor anker lag en die genoemd hebben naar zichzelf.
Historische bronnen.
Volgens de geograaf Strabo werd Herculaneum eerst bewoond door Osken, vervolgens door Etrusken en Pelasgen, en daarna door Samnieten ("Geografie" V,4,8). Het wordt in de literatuur voor het eerst genoemd door Theophrastus aan het eind van de 4e eeuw v.Chr. Waarschijnlijk is het gesticht in de 6e eeuw v.Chr. als nederzetting van de plaatselijke Osken, hoewel er geen vondsten zijn gedaan van voor de 4e eeuw v.Chr. Het was een stadje aan zee, waarvan de inwoners voornamelijk van de visvangst leefden. Herculaneum nam met Pompeï en Stabiae deel aan de Bondgenotenoorlog (90-89 v.Chr.) tegen Rome, waarbij het in 89 v.Chr. werd ingenomen door de Romeinse veldheer Titus Didius, een onderbevelhebber van Sulla. Anders dan het grotere Pompeï kreeg het niet de status van colonia, maar bleef het een municipium. In de Romeinse tijd werd de kust van Campanië door rijke Romeinse burgers ontdekt als aangename locatie voor hun luxe villa’s. In de 1e eeuw n.C. woonden in Herculaneum ca. 4.000 mensen. In 62/63 n.C. werd Herculaneum net als Pompeï door een zware aardbeving getroffen, waarna veel herstelwerkzaamheden nodig waren.
Bij de uitbarsting van de Vesuvius in 79 n.C. werd het niet getroffen door een regen van as en puimsteen, zoals Pompeï, maar door een pyroclastische stroom en bedekt door een dikke laag modder en lava. De meeste inwoners wisten op tijd te ontkomen, want in de stad werden bijna geen lichamen aangetroffen. Alleen bij de zgn. boothuizen, die aan de kust stonden en in 1982 werden ontdekt, zijn de skeletten gevonden van ruim 300 mensen, die kennelijk niet op tijd wisten te ontkomen. De laag lava die de stad bedekte was tot 20 m. dik en zorgde er ook voor dat de kustlijn verderop kwam te liggen.
Resten van het oude Herculaneum werden voor het eerst ontdekt in 1709 bij het slaan van een waterput. Grootschalige opgravingen vonden plaats onder Karel van Bourbon, die in de jaren 1735-1759 koning van Napels was. Via schachten en onderaardse gangen werden kostbaarheden en kunstschatten naar boven gehaald, die de koning in zijn paleis neerzette. Aan het begin van de 19e eeuw werden de vondsten geschonken aan het Nationaal Archeologisch Museum in Napels. De eerste systematische opgravingen vonden plaats in de jaren 1927-1958 onder leiding van archeoloog Amedeo Maiuri. Tegenwoordig is ongeveer een derde van Herculaneum opgegraven en zijn er vier huizenblokken blootgelegd met een oppervlakte van 200 x 250 m., 4,5 ha. van de in totaal 20 ha.
De nieuwe plaats die op de plaats van het oude Herculaneum is gebouwd, heette tot 1969 Resina, toen de naam veranderd werd in Ercolano.
Ligging en infrastructuur.
Herculaneum lag aan zee aan de voet van de vulkaan Vesuvius, ongeveer 7 km vanaf de krater. De straten waren aangelegd volgens een rechthoekig stratenpatroon, dat de stad in regelmatige rechthoeken verdeelde. Er waren ten minste drie "decumani", straten die van het zuidoosten naar het noordwesten liepen. Daarvan is een deel van de "decumanus maximus" (hoofdstraat) blootgelegd en een deel van de "decumanus inferior", die meer naar de kust lag. De decumani werden door waarschijnlijk 5 dwarsstraten ("cardines") gekruist, waarvan delen van cardo 3 t/m 5 zijn blootgelegd. Naast het blootgelegde gedeelte is een ander deel van de stad bekend door opgravingen via schachten en tunnels, waaronder het theater, de basilica en de curia (de vergaderruimte voor de gemeenteraad). De laatste twee gebouwen lagen aan het forum, dat verder nog niet is opgegraven. De stad was omgeven door een muur en had stadspoorten. Buiten de stadsmuren lagen luxe villa's, waarvan de beroemde Villa dei papiri er een was.
Voor zijn watervoorziening was Herculaneum aangesloten op de Aqua Augusta (of Serino aquaduct) uit de tijd van keizer Augustus. Voordien gebruikte men putten.
De straten hebben hoge trottoirs, maar anders dan in Pompeï zijn er geen wagensporen. Het vervoer binnen de stad vond kennelijk plaats met muilezels.
Openbare gebouwen.
Het theater van Herculaneum werd in 1709 als eerste gebouw ontdekt. Het is een vrij klein theater voor ca. 2.500 toeschouwers. Het heeft de gebruikelijke halfronde vorm. De zitplaatsen rusten op een constructie van bogen en zuilen. Het theater ligt in het gedeelte van Herculaneum dat niet aan de oppervlakte is gebracht en is via schachten en onderaardse gangen opgegraven. Van de rijke versiering, waaronder de veelkleurige marmeren bekleding van de "scaenae frons" en de bronzen beelden van de keizerlijke familie, is nu niets meer over.
Direct ten zuidwesten van het theater, en evenmin aan de oppervlakte gebracht, bevindt zich de basilica. Deze werd in 1739 gevonden. De basilica is een rechthoekig gebouw dat door rijen zuilen in drie beuken is verdeeld. Aan weerszijden van de achterwand bevinden zich apsiden, waarin mythologische fresco’s waren aangebracht, waaronder de fresco’s van Theseus en de Minotaurus en van Hercules en Telephus (nu in het Archeologisch Museum te Napels). Een inscriptie die ter plaatse werd gevonden meldt dat Marcus Nonius Balbus de basilica na de aardbeving van 62/63 n.C. heeft laten herstellen. Hij was een nakomeling van de Marcus Nonius Balbus die praetor was, proconsul van Kreta en de Cyrenaïca en volkstribuun in 32 v.Chr. en "patronus" van Herculaneum. Er stonden verscheidene beelden van deze weldoener in Herculaneum. Bij de ingang van de basilica stonden twee marmeren ruiterstandbeelden van hem, het ene geschonken door de inwoners van Herculaneum, het andere door de inwoners van zijn geboorteplaats Nuceria. Deze ruiterstandbeelden zijn nu in het Archeologisch Museum te Napels. Een derde, bronzen, ruiterstandbeeld is verloren gegaan.
Grote tempels zijn in Herculaneum vooralsnog niet gevonden. Tussen de zuidwestelijke stadsmuur en het strand is een plein met heiligdommetjes ("area sacra"), gebouwd boven de arcaden waarin zich de boothuizen bevonden. Er zijn twee heiligdommen, een voor Venus, en de ander voor Minerva, Neptunus, Mercurius en Vulcanus. In de stad ligt vlak bij het forum de hal van het Collegium van de Augustales, het priestercollege van de keizercultus. Het is een rechthoekige hal met in het midden vier zuilen. Tussen de zuilen zijn muren gemaakt waardoor een heiligdommetje is ontstaan. Het is versierd met mythologische fresco’s in de 4e Pompejaanse stijl (zie: Romeinse schilderkunst). We weten ook van een tempel voor Cybele ("mater deum") die naast de palaestra stond, omdat keizer Vespasianus die na de aardbeving van 62/63 n.Chr. op zijn kosten weer liet opbouwen.
Aan de zuidoostkant van de stad lag een grote palaestra, die in de tijd van Augustus was aangelegd, op twee terrassen. Men kwam via een entree met 2 zuilen in de vestibule en vervolgens op de palaestra zelf, een door zuilengalerijen omgeven sportveld. In het midden hiervan bevond zich een groot bassin in de vorm van een kruis met in het midden een bronzen fontein met een afbeelding van de hydra van Lerna. Aan de zuilengalerij aan de noordwestkant lagen verschillende winkeltjes en ook een grote hal met een apsis, mogelijk voor cultusdoeleinden.
In Herculaneum zijn twee complexen van thermen (badhuizen) teruggevonden. Tussen de stadsmuur en het strand lagen de nieuwere Suburbane Thermen, dat waarschijnlijk het best bewaarde badhuis uit de Romeinse tijd is. Het was waarschijnlijk gebouwd door Marcus Nonius Balbus, voor wie er een terras met altaar en standbeeld vóór de thermen was aangelegd. Vanuit het Huis van het reliëf van Telephus was er een directe toegang tot deze thermen. Het is daarom waarschijnlijk dat dat het huis van M. Nonius Balbus was. In de Suburbane Thermen is onder meer een groot rond wasbekken ("labrum") te zien dat bij de Vesuviusramp rechtop tegen de muur werd gedrukt en nu nog zo staat. In de stad lag een ouder thermencomplex, meestal Centrale thermen genoemd, met aparte ingangen voor mannen en vrouwen aan verschillende straten. De mannenafdeling kwam men binnen vanaf de "palaestra" die omgeven is door een zuilengalerij met Ionische zuilen. Dit gedeelte bestaat uit een kleedruimte ("apodyterium"), een rond koud bad (frigidarium), een lauw bad (tepidarium), met een zwart-wit mozaïek van Triton met zeedieren, en een heet bad (caldarium), met een apsis. De kleinere vrouwenafdeling komt men binnen via een voorportaal met zitbanken en bestaat uit een kleedruimte met een tongewelf, een lauw bad en een heet bad.
Handel en nijverheid.
De bevolking van Herculaneum leefde grotendeels van de visvangst en in mindere mate van de zeehandel. Anders dan in Pompeï was de nijverheid in de stad vooral gericht op de lokale bevolking. Er zijn twee bakkerijen gevonden, te herkennen aan de grote maalstenen en stenen ovens. Er is de werkplaats van een "plumbarius" (een loodgieter) gevonden en de werkplaats van een "lanarius" (een wolbewerker), waar een houten schroefpers ("pressorium" of "torcular") stond voor het gladpersen van kleding. Langs de straten waren op verscheidene plaatsen cafetaria's. Deze worden doorgaans met het Griekse woord "thermopolium" aangeduid, omdat men er ook warme drankjes kon krijgen (Grieks: "thermos" = warm; "poleo" = verkopen). De thermopolia zijn herkenbaar aan de marmeren toonbanken met aardewerken potten. Buiten de stad waren ook villa's voor de landbouw (o.a. verbouw van wijn en vijgen).
Huizen.
In Herculaneum kan men zich zeer goed een beeld vormen van de bouw van een Romeins huis ("domus"). Anders dan in Pompeï is hier vaak de bovenverdieping bewaard gebleven en bovendien zijn veel houten bouwelementen bewaard gebleven. Deze werden in de hete lava verkoold en zijn in die vorm bewaard gebleven. Veel houten bouwelementen zijn o.a. bewaard gebleven in het Huis van het bicentinarium. Soms werd in de huizen van Herculaneum de vakwerkbouw toegepast. Uniek wat dat betreft is het Huis met het opus craticium (Italiaans: Casa a Graticcio), waarvan de hele bovenverdieping in de goedkope techniek van het "opus craticium" is uitgevoerd, waarbij een frame van houten vierkanten is opgevuld met stenen en metselwerk. Het was een pension waarvan de bovenverdieping over de straat uitstak, leunend op bakstenen zuilen. Ook verkoolde meubels zijn bewaard gebleven. In het Huis van de houten scheidingswand is een complete houten scheidingswand bewaard gebleven die het atrium van het tablinum scheidde.
Hoewel er huizen zonder atrium voorkomen (zoals het Huis van het skelet), zijn de meeste huizen varianten van het Italische atriumhuis. Er zijn verschillende vormen van het atrium te vinden, zo is het atrium in het Huis van de herten geheel overdekt, en zijn er huizen met een Toscaans atrium (bijvoorbeeld het Samnitische huis, het best bewaarde atriumhuis van Herculaneum, en het Huis van het mozaïek atrium) en met een Korinthisch atrium (bijvoorbeeld het Huis met het Korinthische atrium). Het Huis van het dubbele atrium heeft zelfs twee atria. Soms, maar veel minder vaak dan in Pompeï, hebben de huizen ook een binnentuin ("viridarium") met een peristylium.
Van de rijke inrichting van de huizen is veel bewaard gebleven. In het Huis van Telephus stond een collectie marmeren beelden, waaronder een reliëf van Telephus, in het al genoemde Huis van de herten stonden twee marmeren beelden van herten die door honden worden aangevallen, in het Huis van de bronzen herme is een bronzen buste van de huiseigenaar gevonden, om slechts enkele voorbeelden te noemen. In veel huizen zijn ook fresco’s bewaard gebleven. Maar het meest bijzonder zijn de wandmozaïeken in het zomertriclinium in het Huis van Neptunus en Amphitrite. Op de oostmuur zijn Neptunus en zijn vrouw Amphitrite (of misschien Venus?) in een mozaïek van glaspasta afgebeeld en op de noordmuur is er een nymphaeum, dat rijk is versierd met glaspasta en schelpen en waarboven zich marmeren theatermaskers bevinden.
Villa dei papiri.
De buiten de stadsmuren van Herculaneum gelegen Villa dei papiri (Italiaans voor ‘Villa van de papyri’) werd in 1750 bij toeval door de Zwitserse archeoloog Karl Weber ontdekt. Hij deed er onderzoek in de jaren 1750-1765. De 250 m. lange villa ligt voor het grootste deel onder de grond op een diepte van zo’n 20 m. Slechts een klein deel is blootgelegd, de rest is via tunnels onderzocht. Aan het begin van de jaren 90 van de 20e eeuw begonnen verdere onderzoekingen door de archeoloog Antonio de Simone, die ontdekte dat de villa niet gelijkvloers was zoals tot dan toe gedacht, maar vier verdiepingen had die terrasgewijs naar de zee afliepen. Men neemt aan dat de villa in de 1e eeuw v.Chr. werd gebouwd door Lucius Calpurnius Piso, die ook bekend is als de vader van Calpurnia, de vierde vrouw van Julius Caesar. Deze Calpurnius Piso was namelijk een rijke Romein, die goed bevriend was met Philodemus van Gadara, van wie een grote collectie geschriften in de villa werd gevonden.
De belangrijkste vondsten waren een grote collectie bronzen beelden en de bibliotheek met papyrusrollen waar de villa naar genoemd is. Er werden in totaal 87 standbeelden gevonden, voor een deel Griekse originelen uit de 4e en 3e eeuw v.Chr. en voor een deel replica’s van Griekse originelen die in de 1e eeuw v.Chr. werden gemaakt. Het grootste deel stond opgesteld in het enorme peristylium (95 x 35 m.) van de villa rondom het grote zwembad in het midden daarvan. Een deel van de beelden is nu in een speciale zaal van het Archeologisch Museum in Napels opgesteld. In de bibliotheek werden ca. 1860 papyrusrollen en fragmenten gevonden, die verkoold waren en slechts ten dele leesbaar. Het gaat grotendeels om Griekse teksten van de epicuristische wijsgeer Philodemus van Gadara (ca. 110-30 v.Chr.). Slechts 60 van de papyrusrollen zijn in het Latijn. Dat is een reden om te veronderstellen dat de villa misschien ook nog een aparte, nog niet opgegraven Latijnse bibliotheek had. De papyri worden momenteel in het kader van het Philodemus Project met nieuwe technieken bestudeerd en opnieuw uitgegeven.
De plattegrond van de Villa dei papiri is nagebouwd in de Getty Villa (voltooid in 1974) in Malibu (V.S.). De Getty Villa en het Getty Center worden beheerd door de Getty Trust.

</doc>
<doc id="35707" url="https://nl.wikipedia.org/wiki?curid=35707" title="Johann Gottfried von Herder">
Johann Gottfried von Herder

Johann Gottfried (von) Herder (Mohrungen in Oost-Pruisen, na 1945 Morąg 25 augustus 1744 – Weimar, 18 december 1803) was een Duitse dichter, filosoof en theoloog. Hij studeerde theologie en filosofie en was kerkelijk ambtenaar, leraar en predikant van beroep. Hij woonde en werkte achtereenvolgens in Riga, Bückeburg, Straatsburg en Weimar.
Biografie.
Herder werd geboren in sobere levensomstandigheden, maar kreeg wel een strenge schoolopvoeding die de basis legde voor zijn academische ontplooiing. Zijn talent viel op en een regimentsarts wilde betalen voor zijn medische opleiding aan de universiteit van Koningsbergen. Daar richtte hij zijn aandacht echter op de filosofie, niet op de dominante theoretische opvatting waarin gevoel en verstand fundamenteel onderscheiden werden, maar op de in Engeland ontwikkelde empirische benadering. 
Zijn eerste functie, in 1764, was die van docent aan de "Domschule" en predikant in Riga. Zijn goede relaties in die stad maakten het mogelijk om een studiereis door Frankrijk te ondernemen, waar hij zijn kritische positie bepaalde tegenover de Franse verlichtingsencyclopedisten. In Straatsburg schreef hij in 1771 "Vom Ursprung der Sprache" als antwoord op een toentertijd gebruikelijke academische prijsvraag. Daarmee vestigde hij zijn naam en vervolgens kon hij aan verschillende Duitse vorstenhoven een aanstelling verwerven als superintendent in functies die toezicht hielden op onderwijs en kerkelijke zaken. Dat gaf hem ook de ruimte en tijd om verder te publiceren. 
In Straatsburg had hij Goethe leren kennen. Gezamenlijk schreven zij in 1773 het manifest "Von deutscher Art und Kunst". Op voorspraak van zijn vriend Goethe werd hij in 1776 aangezocht om titulaire functies aan het hertogelijk hof in Weimar te vervullen, die hem voldoende tijd voor zijn werk overlieten en hem in intensief contact brachten met de bekendste filosofen en literaten van zijn tijd. In 1802 werd hij in de adelstand verheven ('von Herder') wat een noodzakelijke voorwaarde was voor de toegang tot het hof.
Als dichter gold Herder als de belangrijkste voorloper van de Sturm und Drang-beweging (ca. 1770) en had hij invloed op Duitse dichters als Goethe en Schiller. Zijn blijvende betekenis ligt in zijn verzameling van volksliteratuur, uitgegeven als "Volkslieder" (1778-1798). Hij was, in 1773, de eerste die het begrip "Volkslied" gebruikte. De door vele generaties overgedragen en verrijkte collectieve ervaringen van een volk in deze liederen en dan met name in de taal waarin zij gesteld waren, zouden volgens hem de geest van een volk openbaren.
Volksgeist.
Herder formuleerde als filosoof van de Romantiek een kritiek op de Franse Verlichting. Hij verwierp het individuele gelijkheidsideaal en was daarentegen van mening 'dat alle volkeren op aarde (...) een unieke, wezenlijke dus onnavolgbare en onherhaalbare identiteit hebben'. In deze organicistische benadering zag hij de Volksgeist zich openbaren als een element in de geestelijke scheppingsorde, analoog aan de schepping van de materiële wereld, die zich openbaart in gesteenten en planten. Vanuit familieverbanden zouden zich in die evolutie eerst stammen hebben ontwikkeld en daarna volken die in hun eigen cultuur een collectief leefmilieu schiepen, dat voor de individu als een grondslag geldt, die zich in elke generatie, met haar tijdgeest, verder ontwikkelt. Met elkaar vormen deze volken en hun culturen de 'mondiale humaniteit'. Daarin beschouwde Herder de verschillende volken en culturen als gelijkwaardig. Hij hield vast aan de eenheid van de mensheid en verwierp in "Ideen zur Philosophie der Geschichte der Menschheit" (1784-1791) de opvatting dat er verschillende rassen zouden bestaan. Het bewijs daarvoor vond hij in de vaststelling dat huidskleuren in elkaar overlopen.
Receptie.
Latere generaties zochten een verbinding tussen dit vroege organicistische denken, essentialisme genoemd, waarin een 'wezen' als kern van maatschappelijke en culturele ontwikkeling werd verondersteld, en de moderne politieke uitwerkingen en vervormingen in het nationalisme en fascisme. De nationaalsocialisten annexeerden, zij het selectief, zijn geestelijke erfenis en bezorgden hem voor velen een kwade naam. Men meent dan in hem een van de geestelijke vaders te moeten zien van het 19de- en 20ste-eeuwse nationalisme, hoewel het concept van een 'nationale staat' in het geheel niet aansluit op zijn ideeën. Anderen, zoals de Franse filosoof Alain Finkielkraut, zien in hem daarom juist een inspirator van de aanhangers van de multiculturele samenleving en het multiculturalisme. In ieder geval is het een anachronisme om Herders centrale begrip 'Volksgeist' oorzakelijk te verbinden met de nationale staatsvorming zoals deze een halve eeuw na zijn dood in Europa zijn intrede deed. En eveneens om de multiculturele samenlevingen uit zijn tijd te verbinden met die in onze moderne tijd. 
Het neemt niet weg dat met name de ontluikende nationale bewegingen onder de Slavische volken zijn invloed eerden en dat hun nationale leiders hem later de eretitel “vader der Slaven” gaven. Dat zijn gedenkmonument in zijn geboorteplaats na 1945 is blijven staan, dankt hij aan deze faam; het werd niet vernietigd zoals gebruikelijk was met de monumenten voor prominenten uit de Duitse geschiedenis.

</doc>
<doc id="35708" url="https://nl.wikipedia.org/wiki?curid=35708" title="Herderstasje (soort)">
Herderstasje (soort)

Het herderstasje ("Capsella bursa-pastoris") is een plant uit de kruisbloemenfamilie ("Brassicaceae"). Het aantal chromosomen is 2n = 32.
De plant wordt beschouwd als onkruid (een op een bepaalde plaats ongewenste plant) als hij voorkomt in siertuinen, in moestuinen, in grasland en op akkers. De Nederlandse naam is ontleend aan de hartvormige, 6-9 mm lange hauwtjes, die het model hebben van de tas die vroeger door herders en boeren gebruikt werd. In de volksmond staat de soort ook bekend als lepeltjesdief, lepeltjeskruid, beursjeskruid, tasjeskruid, bloedkruid, eendepootjes, ganzetongen, lepels en vorken, moederstasje en tuinlepeltje.
Beschrijving.
De rechtopstaande, 5 tot 60 cm hoge plant is één- of tweejarig. Herderstasje is winterhard. De penvormige wortel is vaak verhout. Rondom de spoelvormige wortel staan de bochtig getande bladeren in een wortelrozet.
De plant bloeit van maart tot september met witte bloemen, die gegroepeerd staan in een tros. De bloemen hebben vier tot 9 mm lange, witte kroonblaadjes. De kelkbladeren zijn tot half zo lang als de kroonbladeren.
Voorkomen.
De plant komt in de wereld voor met uitzondering van Polynesië, van IJsland in het noorden tot in de Alpen en de Pyreneeën op 3000 m hoogte. Hoewel de plant door veel insecten wordt bezocht, treedt er relatief weinig kruisbestuiving op. Wel is er vaak sprake van zelfbestuiving.
De plant komt waarschijnlijk oorspronkelijk uit het Middellandse Zeegebied.
Standplaats.
De soort verlangt een goed waterdoorlatende, wat zanderige, stikstofhoudende grond in zon of halfschaduw.
Ecologie.
Het herderstasje wordt regelmatig aangetast door witte roest ("Albugo candida"). Uitingen hiervan zijn onder meer plaatselijke verdikkingen en een witte aanslag.
Toepassingen.
De plant wordt in verschillende handelsproducten verwerkt. In de volksgeneeskunde werden/worden aftreksels gebruikt tegen bloedingen, ontstekingen van de urinewegen, en als kompres op open bloedende wonden. Ook wordt het in combinatie met maretak en meidoorn gebruikt tegen hoge bloeddruk.
Jonge rozetblaadjes kunnen gebruikt worden in salades, of gesmoord in soepen.
Bloemdiagram.
K4 Kr4 M6 S1

</doc>
<doc id="35710" url="https://nl.wikipedia.org/wiki?curid=35710" title="Isaac Albéniz">
Isaac Albéniz

Isaac Manuel Francisco Albéniz (Camprodon, 29 mei 1860 — Cambo-les-Bains, 18 mei 1909) was een Spaans pianist en componist.
Levensloop.
Albéniz werd geboren in Camprodón in Catalonië. Hij was een muzikaal wonderkind. Als zesjarige kreeg hij in Parijs pianoles van Antoine François Marmontel. Daarna studeerde hij aan het conservatorium van Madrid en gaf concerten totdat hij vijftien werd. Na twee maanden studie in Leipzig in 1876 kreeg hij een koninklijke beurs om naar het Koninklijk Conservatorium Brussel te gaan. Hij studeerde compositie bij François-Auguste Gevaert en piano bij Louis Brassin) In 1879 behaalde hij de eerste prijs voor piano en maakte een geslaagde concertreis door Europa. Hij wilde bij Liszt gaan studeren en maakte een vergeefse reis naar Boedapest, want Liszt was in Weimar.
Verdere ontwikkeling.
In 1883 vestigde hij zich in Barcelona. Hij besloot onder invloed van de musicoloog Felipe Pedrell voortaan "Spaanse muziek" te schrijven. In 1886 componeerde hij "Estudio de concierto" op. 40 en "Concierto fantástico" op. 78 nog in de stijl van Liszt en Chopin, maar "Suite Española" op. 47 en "Rapsodie Española" voor piano en orkest op. 70 zijn al typisch Spaans.
Van 1890 tot 1893 werkte Albéniz te Londen, onder meer als dirigent in het Prince of Wales Theatre. Hij leerde er de welgestelde amateur-librettist Francis Money-Coutts kennen, die hem een contract aanbood om zijn teksten op muziek te zetten. De samenwerking verliep niet vlot en er werden tot 1905 slechts drie opera's en enkele liederen voltooid. "Pepita Jiménez" kende ook buiten Spanje succes, "Merlin", het eerste deel van een niet voltooide Koning Arthur-trilogie, werd pas in 2001 opgenomen en in 2003 opgevoerd.
Tijdens het componeren van de opera's woonde Albéniz in Parijs. Hij leerde er Gabriel Fauré, Ernest Chausson, Paul Dukas en Vincent d'Indy kennen en gaf in 1897 een cursus aan de Schola Cantorum de Paris.
Na 1900 kreeg Albéniz klachten van de nierziekte die tot zijn dood zou leiden. Hij schreef nu alleen nog voor piano. Van 1906 tot 1909 werkte hij aan zijn zwanenzang "Iberia", vier bundels van drie impressies die een synthese zijn van de pianotechniek van Liszt, het impressionisme en de Andalusische volksmuziek. Voorafgaand aan dit magnum opus voltooide Albéniz 1890 de "Suite España". Deze suite bevat nog niet de sterke samenhang tussen de delen zoals in "Iberia", maar lijkt de opmaat te zijn tot dit werk. Vormt "Iberia" een reis langs steden en delen van Spanje, "Suite España" is een reis langs diverse muziek- en dansvormen.
Persoonlijke situatie.
Albéniz trouwde in 1883 in Barcelona met zijn studente Rosina Jordana. Het paar kreeg drie kinderen die de volwassen leeftijd behaalden: Alfonso Albéniz Jordana (1886), Enriqueta Albéniz Jordana (1889) en Laura Albéniz Jordana (1890). Drie andere kinderen stierven op jonge leeftijd. De in 1957 geboren Cécilia Attias, van 1996 tot 2007 echtgenote van de toenmalige Franse president Nicolas Sarkozy, is een achterkleindochter van Albéniz.

</doc>
<doc id="35711" url="https://nl.wikipedia.org/wiki?curid=35711" title="Bot">
Bot

Personen:
Organisatie:

</doc>
<doc id="35713" url="https://nl.wikipedia.org/wiki?curid=35713" title="Hermandad">
Hermandad

Hermandad is Spaans voor broederschap, van "hermano", broeder. 
De correcte Spaanse uitspraak is: "ermandád": met klemtoon op de laatste lettergreep, niet uitgesproken beginletter h en nauwelijks hoorbare eindletter d.
Hermandad was vanaf de 12e eeuw de algemene naam voor een verbond van kerels die de gemeenschap beschermden.
Aanvankelijk beschermden ze vooral de pelgrims naar Santiago de Compostella. 
De bekendste broederschap werd de "Santa Hermandad", een verbond van steden in geheel Castilië onder Alfons VIII. Dit verbond werd in 1496 georganiseerd als staatsorgaan waardoor een enigszins betrouwbare politiemacht tot stand kwam. Het doel was de burger te beschermen tegen mishandeling, inbraak, diefstal en verkrachting.
De term 'hermandad' wordt in Nederland gebruikt als enigszins deftige bijnaam voor de Nederlandse politie als organisatie. 
Trivia.
In Enschede is het hoofdbureau van de politie gevestigd aan de Hermandad. 

</doc>
<doc id="35714" url="https://nl.wikipedia.org/wiki?curid=35714" title="Tantō">
Tantō

Een tantō (Japans: 短刀) is een mes, afkomstig uit Japan. Het is een kleinere versie van de Wakizashi. De lengte van het wapen kan variëren tussen de 15 en 30 centimeter. Alhoewel de tantō vooral ontworpen was om mee te steken, kan hij ook gebruikt worden om maaiende bewegingen mee te maken. Hij werd oorspronkelijk gedragen door de Samurai, de tantō was geen werkmes, maar eerder een secundair wapen dat hij altijd bij zich had. Ook pleegde men seppuku met de tantō.

</doc>
<doc id="35715" url="https://nl.wikipedia.org/wiki?curid=35715" title="Herme (Grieks godenbeeld)">
Herme (Grieks godenbeeld)

Herme (Grieks: ἕρμα, meervoud ἑρμαῖ, Latijn: Herma) of hermaion was in het oude Griekenland oorspronkelijk de naam van een aan de god Hermes gewijde steenhoop die onder meer de wegen markeerde. Hermes was de berschermer van de reiziger.
Betekenis.
Hermen werden door de oude Grieken oorspronkelijk geplaatst bij grenzen (zoals ter afbakening van weiden), kruispunten van wegen, vóór poorten en huisdeuren, en soms ook bij graven. Ze hadden de bedoeling de god Hermes te eren, als beschermer van wegen en reizigers en in het algemeen als verhoeder van onheil. Ze speelden mogelijk ook een belangrijke rol in het volkse bijgeloof: het aanraken van de penis zou geluk gebracht hebben.
In Athene stonden ze met tientallen langs de straten. Groot was dan ook de ontsteltenis toen op de vooravond van de noodlottige expeditie naar Sicilië (415 v.Chr.) talrijke hermen door onbekenden werden verminkt, hetgeen als een bijzonder slecht voorteken werd uitgelegd (het zogenaamde Hermenschandaal). Over de ware schuldigen en hun bedoeling tast men nog steeds in het duister, maar tot de verdachten van het daarop volgende "Hermokopidenproces" behoorde onder meer Alcibiades, tot de veroordeelden Andocides.
Ook in Pompeii zijn Hermen teruggevonden. De christenen die in de vierde eeuw de macht in het Romeinse Rijk overnamen, hebben met name de in hun ogen obscene hermen vernield. De beelden werden kapotgeslagen of begraven.
Geschiedenis.
Oudheid.
De naam was sinds de Archaïsche periode (vanaf ca. 500 v.Chr.) ook van toepassing op de rechthoekige, naar onder toe enigszins taps toelopende zuil waarvan het bovenste deel bestaat uit een buste (al dan niet van Hermes). De oudste hermen zijn ityphallisch; op de voorzijde werd een mannelijk geslachtsdeel in erectie aangebracht. Aan de zijkanten bevinden zich soms uitsteeksels die de armen weergeven. 
De stenen godenbeelden waren deel van de cultus van de goden van Griekenland en Rome. De hermen werden met bloemen omkranst, de beelden werden geheel of gedeeltelijk gezalfd met welriekende olie en het was niet ongebruikelijk om de stenen geslachtsdelen in het voorbijgaan te strelen.
In de renaissance werden de hermen een populair thema in de bouwkunst en de schilderkunst. Hermen waren ook geliefd als ornamenten in de meubelmakerij en op porselein. De geslachtsdelen werden weggelaten en vaak was de gestalte nu vrouwelijk.
Over de oorsprong van hermen bestaat weinig zekerheid: mogelijk komen ze voort uit een animistische steencultus. De oudste vermelding van Hermen in de Griekse literatuur is voor zover bekend bij Herodotus (II, 51). Oorspronkelijk was de afbeelding altijd een beeld van Hermes. De bekendste is de zogenaamde "Hermes Propylaeus" (van de beeldhouwer Alcamenes) op de Atheense acropolis. Ludwig Curtius stelde dat de hermen voortkwamen uit grafmonumenten waarop Hermes Psychopompos, Grieks voor "Hermes die de zielen begeleid", een god die de menselijke ziel naar de onderwereld bracht, was afgebeeld. Pausanias stelt dat zij herinneren aan de vroege periode van de Griekse religie waarin stenen werden vereerd.
Pausanias voerde de hermenverering terug op een oorspronkelijk Attisch gebruik. De Atheners waren "de eersten die vierkante afbeeldingen van Hermes oprichtten". De Arcadiërs waren "in het bijzonder gehecht aan vierkant geschouderde hermen. Deze beelden niet alleen Hermes maar ook Apollo Aguieus, Poseidon, Athena Ergane, Helios en Herakles af.
Op roodfigurige Attische vazen zijn hermen afgebeeld met daarachter een kerykeoion, de staf met de dubbele slangen. Achter de herme een boom omdat de herme een vruchtbaarheidssymbool is.
Later werden ook andere mythologische figuren zoals Atlas en Telamon afgebeeld. De oorspronkelijke betekenis was toen verbleekt, wat ook blijkt uit het veelvuldig voorkomen van hermen als louter decoratief element in de architectuur.
Vanaf de Hellenistische periode ontwikkelde de herme zich tot "portret-herme", die het borstbeeld van een of andere beroemdheid draagt. Een speciale vorm daarvan is de "dubbel-herme", die twee gezichten heeft, een aan de voor- en een aan de achterzijde (bijvoorbeeld Socrates en Seneca, of Aristophanes en Menander). Een voorbeeld hiervan vinden we in de dubbelherme van een oude satyr (Silenus) en een jonge satyr in het Rijksmuseum van Oudheden.
Een laat hellenistische herme in het Getty Museum, toegeschreven aan Boethos van Kalchedon werd uitgevoerd in brons met ivoren ogen. De geslachtsorganen van deze herme uit de eerste eeuw voor onze jaartelling zijn in rust afgebeeld.
De Romeinen bekroonden hun hermen vaak met de koppen van Silvanus, de god van de bossen of van de oppergod Jupiter Terminus. In Pompeï is een afbeelding teruggevonden van een inwijding in een mysterie, vermoedelijk dat van Bachus. Op de afbeelding wordt een ityphallische herme onthuld.
Moderne tijd.
De herme is in de 17e eeuw een geliefd ornament in tuinen geworden. In de tuin van het kasteel van Versailles staan tientallen stenen hermen.
Ook in de schilderkunst vinden we hermen en dubbelhermen terug:

</doc>
<doc id="35716" url="https://nl.wikipedia.org/wiki?curid=35716" title="Herodes de Grote">
Herodes de Grote

Herodes I de Grote (ca. 73 v.Chr. – Jericho, 4 v.Chr.) was van 37 v.Chr. tot 4 v.Chr. een vazalkoning onder de Romeinen over delen van Judea. Hij was heerser ten tijde van de geboorte van Jezus en was de eerste en belangrijkste koning binnen de Herodiaanse dynastie. Gedurende de middeleeuwen was hij bekend onder de naam Herodes Ascalonita om hem te onderscheiden van Herodes Antipas en Herodes Agrippa, die beiden ook een rol spelen in de wereld van het Nieuwe Testament.
Herodes was een zoon van Antipater en Cypros. Herodes wordt ook wel "Herodes de Bouwer" genoemd. Hij liet onder andere de haven van Caesarea aanleggen en de tweede tempel te Jeruzalem restaureren. Veel van wat over zijn leven, familie en regering bekend is, is overgeleverd door de historicus Flavius Josephus. Op zijn werken zijn ook de data van zijn geboorte en overlijden gebaseerd.
Herodes' weg naar het koningschap.
In de ruim honderd jaar voorafgaand aan Herodes' regering werd het gebied geregeerd door de Hasmoneeën (die de ambten van koning en hogepriester combineerden). In 63 v.Chr. maakte de Romeinse generaal Pompeius echter een einde aan het zelfstandig Hasmonees bestuur en werd Judea (waartoe ook Idumea en Samaria gerekend werden) een vazalstaat van de Romeinen. Deze werd bestuurd door Hyrcanus II, die optrad als hogepriester en later ook de titel ethnarch mocht voeren. In deze periode was Herodes' vader, Antipater, gouverneur van Idumea en adviseur van Hyrcanus II. Mede doordat Hyrcanus een niet erg daadkrachtige persoonlijkheid had, nam Antipaters politieke invloed steeds meer toe. Steeds meer betrok Antipater ook zijn zonen Herodes en Phasaël bij politieke en militaire acties.
Antipater en zijn zonen steunden de Romeinen onvoorwaardelijk. Toen Julius Caesar in 48 v.Chr. ingreep in de strijd rondom de Egyptische troonopvolging (zie bij Cleopatra VII), was zijn succes mede te danken aan Antipater, die snel met een leger ter plaatse was. Als dank werd Antipater benoemd tot procurator over Judea. Herodes en Phasaël ontvingen de titel tetrarch. Herodes werd bovendien benoemd tot gouverneur van Galilea, hoewel hij nog maar 25 jaar oud was. Daarbij had hij de steun van Rome, maar het Sanhedrin maakte bezwaar tegen zijn buitengewone wreedheid. In 43 v.Chr. bood Antipater financiële steun aan degenen die Julius Caesar hadden vermoord. Antipater werd in 43 v.Chr. vergiftigd. Herodes executeerde de dader of daders hiervan met steun van het Romeinse leger. Na de slag bij Philippi, eind 42 v.Chr., wist hij Marcus Antonius en Octavianus ervan te overtuigen dat men zijn vader gedwongen had om Caesars moordenaars te helpen. Herodes kreeg hierna de titel tetrarch van Galilea van de Romeinen.
De directe aanleiding voor Herodes' koningschap was echter de staatsgreep van Antigonus in 40 v.Chr., die, met hulp van de aartsvijand van Rome, de Parthen, het Hasmonese rijk probeerde te herstellen toen Antipater reeds was gestorven. De hogepriester Hyrcanus II werd gevangengenomen en zou later geen politieke rol meer spelen. Phasaël werd ook gevangengenomen en pleegde in gevangenschap zelfmoord. Herodes wist echter aan Antigonus te ontkomen en vertrok naar Rome.
De Senaat maakte hem bij die gelegenheid Koning der Joden, met de hartelijke instemming van zowel Marcus Antonius als Octavianus. Herodes keerde terug naar Judea om Antigonus zijn koninkrijk weer af te nemen. Tegelijkertijd trouwde hij met Mariamne, het tienernichtje van Antigonus, in een poging de troon over te nemen en de gunst van de Joden te winnen. Herodes was echter al getrouwd met Doris en had een zoontje van drie jaar oud, Antipater, dat hij verstootte. Drie jaar later, in 37 v.Chr., namen Herodes en de Romeinen Jeruzalem in en werd Antigonus terechtgesteld. Herodes had nu de macht over heel Judea en droeg de titel basileus, (Gr. Βασιλευς), koning. Ook werden andere Joodse gebieden, die voorheen tot het Hasmonese rijk hadden behoord, aan Judea toegevoegd. Hierdoor regeerde Herodes over een gebied dat in omvang vergelijkbaar was aan dat van het Hasmonese rijk vanaf de tijd van Alexander Janneüs.
Herodes en het hogepriesterschap.
Eerdere heersers uit de dynastie van de Hasmoneeën bekleedden naast het koningschap ook het ambt van hogepriester. Voor Herodes was dat vanwege zijn Idumeese afkomst niet mogelijk. Hij was dan ook gedwongen een hogepriester te benoemen van buiten zijn eigen familie. Dit was voor Herodes niet zonder risico, aangezien de hogepriester een grote invloed had op de publieke opinie en ook op politiek vlak een belangrijke factor was. Om te voorkomen dat de macht van de hogepriester te groot zou worden, behield Herodes zich het recht voor niet alleen een hogepriester te kunnen benoemen, maar deze ook te kunnen afzetten als dat in zijn ogen nodig was. Herodes' opvolgers volgden deze politiek ook, zodat er in de Herodiaanse periode veel verschillende hogepriesters zijn geweest.
Herodes' bouwwerken.
Herodes stond bekend als een groot bouwer, waarbij hij zich duidelijk liet inspireren door de Romeinse architectuur. Dit is goed te zien in het door hem gebouwde Caesarea. Hij bouwde hier verschillende typisch Romeinse constructies, zoals een amfitheater, een hippodroom en een aquaduct. Zijn paleis in Caesarea heeft ook diverse typisch Romeinse kenmerken. Deze kustplaats werd dan ook al zeer snel het grote centrum van het oostelijk deel van het Romeinse Rijk.
Behalve de stad Caesarea heeft Herodes een aantal andere steden gesticht of hersticht, waaronder Sebaste, Antipatris en Phasaëlis. Hij bouwde ook voor zichzelf paleizen: in Herodion bij Jeruzalem, het zomerpaleis in Caesarea en het winterpaleis bij Jericho. Tevens versterkte hij diverse burchten. De belangrijkste burcht was Masada, een vesting op een plateau bij de Dode Zee. Deze vesting was bijna niet in te nemen, omdat het plateau waarop het lag erg hoog was en er maar één weg omhoog leidde: een smal, steil slangenpad. Voordat iemand boven was, was die allang neergeschoten door het grote aantal Romeinse soldaten dat daar was geplaatst. Een andere burcht die hij liet bouwen was de burcht Antonia, die naast de Tempel in Jeruzalem lag. Deze burcht werd vooral gebruikt om de stad Jeruzalem in de hand te houden. Deze lag tevens naast de Tempel om bij rellen snel op het grote plein te kunnen ingrijpen.
Herodes' belangrijkste bouwactiviteit tijdens zijn regering was de verfraaiing van de Tempel in Jeruzalem. Van omstreeks 19 v.Chr. tot 9 v.Chr. werd er zeer intensief aan de renovatie en uitbreiding van de tempel gewerkt, maar het duurde nog enkele decennia voordat al Herodes' plannen waren verwezenlijkt. Herodes zelf was toen al lang overleden.
Populariteit.
Herodes was een bekwaam bestuurder en bleef de keizerlijke macht in Rome zijn hele leven trouw. Hij was erg populair bij keizer Augustus, maar bij de Joden was zijn populariteit ver te zoeken. Dat omdat hij niet uit het land Judea kwam en geen Joodse ouders had, waardoor hij een vreemdeling bleef bij de Joden. Zelfs zijn huwelijk met de Hasmonese prinses Mariamne kon hierin geen verandering brengen. Ook werkte Herodes zeer nauw samen met de Romeinen, wat de Joden hem bijzonder kwalijk namen, omdat de Romeinen de bezetters waren van Judea. Door de grote geschenken die Herodes aan andere vazalkoningen en aan hooggeplaatste Romeinen (in het bijzonder de keizer) schonk, was de belastingdruk op zijn Joodse onderdanen erg hoog.
Herodes stond bekend als zeer gewelddadig en sloeg geregeld opstanden hard neer. Ook liet hij 45 leden van de joodse Hoge Raad (het Sanhedrin) vermoorden, omdat die een plan van Herodes tegenwerkten. De Joden namen Herodes het meest kwalijk dat hij een schild met een afbeelding van een Romeinse adelaar boven de ingang van de tempel had bevestigd. Het voor de Joden meest heilige gebouw droeg hierdoor het symbool van de Romeinse overheersing, wat door Joden niet alleen als een vernedering werd ervaren, maar ook als godslastering. Dit laat zich tevens verklaren vanuit de Thora, uit de teksten in de tien geboden (in Exodus 20:3-17 en Deuteronomium 5:7-21). 
Na enkele jaren werd Herodes zo gehaat dat hij zich nergens meer veilig voelde. Hij wantrouwde iedereen die een gevaar voor hem kon zijn en was constant op zijn hoede voor een mogelijke staatsgreep. Veel Joden in hoge posities kwamen vroeg of laat onder verdenking te staan, meestal onterecht. Herodes liet zelfs sommigen van zijn eigen familieleden vermoorden. Hij had zijn jeugdige zwager Aristobulus voor zijn ogen in bad laten verdrinken, drie van zijn eigen zonen werden in zijn opdracht gedood, de vader en de oom van zijn vrouw hadden onder zijn wrede handen het leven moeten laten en ten slotte liet hij ook zijn eigen vrouw Mariamne wurgen. 
Herodes wilde dat het hele land in rouw gedompeld was bij zijn dood. Daarom gaf hij opdracht van iedere familie één vertegenwoordiger in het hippodroom te brengen en te doden, als hij gestorven was. Zijn zuster Salomé I liet echter, nog vóór Herodes stierf, deze onschuldige mensen weer vrij. 
Herodes' huwelijken en nakomelingen.
Herodes had minstens tien vrouwen, bij wie hij veel zonen en dochters kreeg. Flavius Josephus noemt de volgende vrouwen van Herodes:
Dood, begrafenis en graf.
Het laatste levensjaar van Herodes was volgens Flavius Josefus een aaneenschakeling van pijnlijke en hinderlijke ziekten. Een poging tot zelfdoding, enkele dagen voor zijn overlijden, werd verhinderd door zijn neef Achiabus. Eusebius van Caesarea beschreef dit, Flavius citerend, in zijn "Kerkgeschiedenis". Herodes stierf in het voorjaar van 4 v.Chr. in zijn winterpaleis bij Jericho. Op zijn uitdrukkelijke wens werd hij echter begraven in Herodion, een van Herodes' paleizencomplexen. Volgens Flavius Josephus was het een begrafenis met veel pracht en praal.
Op 8 mei 2007 maakte de archeoloog Ehud Netzer van de Hebreeuwse Universiteit in Jeruzalem bekend dat het graf van Herodes bij opgravingen inderdaad gevonden is nabij Herodion, dicht bij de Joodse nederzetting Gush Etzion en zo'n 12 kilometer ten zuiden van Jeruzalem. In het graf werd een in meer dan 100 stukken gebroken sarcofaag gevonden die vermoedelijk reeds omstreeks 66 en 71 n.Chr., tijdens de Joodse Opstand, beschadigd raakte. De vondst van het graf werd door kolonisten aangegrepen als 'nieuw bewijs voor de historische band van het Joodse volk' met de plaats.
Herodes in het Nieuwe Testament.
Jezus' geboorte en de kindermoord.
Jezus werd volgens Matteüs 2 tijdens de regering van Herodes geboren. Herodes hoorde volgende de overlevering van wijzen uit het oosten dat de nieuwe koning van de Joden geboren was. Hij schrok hevig en vroeg de hogepriesters en schriftgeleerden waar deze koning werd geboren. Dat was in Bethlehem. Daarom liet hij op basis van het tijdstip dat de wijzen hem hadden gezegd alle jongetjes van twee jaar oud en jonger uit deze plaats vermoorden, de zogenoemde kindermoord van Bethlehem. Jozef en Maria waren echter, na in een droom te zijn gewaarschuwd, met Jezus naar Egypte gevlucht. Pas na de dood van Herodes de Grote keerden zij uit Egypte terug.
De andere evangeliën maken geen melding van de kindermoord te Bethlehem. Flavius Josephus evenmin in zijn uitgebreide beschrijving van Herodes de Grote. Van bewoning van Bethlehem rond de tijd van Jezus is geen archeologisch bewijs. Vanuit historisch-kritisch perspectief is de voorstelling van de geboorte van Jezus in Bethlehem daarom vrijwel zeker ontstaan om de voorspelling uit te laten komen dat het koningshuis van David hernieuwd zou worden met een persoon uit Bethlehem-Efrata in de bergen van Judea (Micha 5:1). Ook het verhaal van de kindermoord is hoogstwaarschijnlijk niet historisch, maar een bewuste parallel met een vergelijkbaar verhaal rondom de geboorte van Mozes (Exodus 1:15-23) en door de vlucht naar Egypte verbleef ook Jezus, net als Mozes, een tijd in Egypte.
Macrobius vertelt in zijn "Saturnalia" van omstreeks 431 een woordgrap die keizer Augustus zou hebben gemaakt, waarbij hij ernaar verwees dat Joden geen varkensvlees eten: "Toen hij hoorde dat onder de tweejarige jongens in Syrië die Herodes, de koning van de Joden, had bevolen om ter dood te worden gebracht, ook zijn eigen zoon was gedood, zei hij: 'Ik zou liever Herodes' varken [Grieks: "hus"] zijn dan zijn zoon [Grieks: "huios"]'". De "Saturnalia" is een verslag van de gesprekken die op het landgoed van Vettius Agorius Praetextatus werden gevoerd tijdens de viering van de Saturnaliën en bevat een grote verscheidenheid aan curieuze historische, mythologische, kritische, antieke en taalkundige discussies. Het aantal elementen dat in bovenstaand verhaal wordt samengevoegd wijst erop dat dit niet als historisch verslag moet worden gelezen.
Datering Herodes' sterfjaar en Jezus' geboortejaar.
De christelijke jaartelling van Dionysius Exiguus was bedoeld om te starten bij de geboorte van Jezus. Deze telling is strijdig met de aanname dat Jezus werd geboren toen Herodes nog leefde, omdat Herodes in 4 v.Chr. stierf. Deze datering wordt mede gebaseerd op Flavius Josephus, die schreef dat Filippus de tetrarch 37 jaar regeerde en stierf in het 20e jaar van Tiberius, dat wil zeggen in 34 n.Chr.; beiden worden, samen met Pilatus, genoemd in Lucas 3:1. Josephus schreef ook dat Herodes stierf in een jaar waarin een maansverduistering plaatsvond, wat op 13 maart 4 v.Chr. inderdaad plaatsvond. Men dateert op basis hiervan de geboorte van Jezus kort voor het jaar 4 v.Chr., meestal in 6 v.Chr., omdat Herodes volgens het verhaal over de kindermoord van Bethlehem jongetjes van twee jaar oud en jonger liet ombrengen "afgaande op het tijdstip dat hij van de magiërs had gehoord" (Matteüs 2:16).
Sommige schrijvers houden vast aan het traditionele jaar van overlijden van 1 v.Chr., mede omdat toen ook een totale maansverduistering plaatsvond.

</doc>
<doc id="35717" url="https://nl.wikipedia.org/wiki?curid=35717" title="Herodes Antipas">
Herodes Antipas

Herodes Antipas (Ἡρῴδης Ἀντίπατρος) (geboren voor 20 v.Chr.; overleden na 39 n.Chr.), was in de eerste eeuw tetrarch van Galilea en Perea. Antipas was een zoon van Herodes de Grote. Toen Herodes de Grote stierf in 4 v.Chr., erfde elk van zijn vier zoons een vierde deel van het koninkrijk van hun vader, dat een vazalstaat van het Romeinse Rijk was.
Antipas liet de steden Sepphoris en Betharamphtha bouwen en, belangrijker, zijn hoofdstad Tiberias op de westelijke oever van het Meer van Galilea. Tiberias, genoemd naar keizer Tiberius, werd na de verwoesting van Jeruzalem een centrum van het Rabbijnse jodendom en is een van de heilige plaatsen van het jodendom.
In het Nieuwe Testament speelt Antipas een rol in de gebeurtenissen die leidden tot de terechtstelling van Johannes de Doper en van Jezus van Nazareth.
Levensbeschrijving.
Antipas was een zoon van Herodes de Grote, koning van Judea, en van Malthake, die uit Samaria kwam.
Zijn geboortedatum is onbekend, maar lag in ieder geval voor het jaar 20 voor Christus.
Antipas kreeg, samen met zijn broer Archelaüs en zijn halfbroer Herodes Filippus, een opleiding in Rome.
Antipas was niet de eerste keus om Herodes op te volgen. Het was de bedoeling dat Alexander en Aristobulus, beiden zonen van Herodes en de Hasmonese prinses Mariamne, het koninkrijk zouden erven. Toen zij in 7 v.Chr. werden terechtgesteld op (overigens valse) beschuldiging van hoogverraad, was Herodes' oudste zoon Antipater de meest logische opvolger. Kort voor Herodes' dood werd ook hij terechtgesteld, omdat hij een staatsgreep zou voorbereiden. Op zijn sterfbed veranderde Herodes zijn testament in 4 v.Chr. voor de laatste maal.
Antipas' broer Herodus Archelaüs zou nu koning worden van Judea, Idumea en Samaria , terwijl Antipas Galilea en Perea kreeg met de lagere titel tetrarch ("viervorst"). De tetrarch Filippus kreeg de Golanhoogte, Batanea (zuidelijk Syrië), Trachonitis en Auranitis (Hauran). Deze tetrarch wordt vaak verward met Herodes Filippus, de onterfde in Rome wonende eerste echtgenoot van Herodias.
Judea was een vazalstaat van het Romeinse rijk. Daarom moest keizer Augustus met de gemaakte plannen instemmen. Hiervoor reisden de drie erfgenamen naar Rome. Antipas betoogde dat hij het hele koninkrijk diende te erven. De anderen hielden vol dat Herodes' laatste wil uitgevoerd moest worden. Keizer Augustus bevestigde grotendeels het testament van Herodes, alleen kreeg Archelaüs de titel ethnarch in plaats van koning. Een ethnarch had een lager aanzien dan vazalkoningen die de titel 'koning' mochten dragen, maar hoger dan vazalkoningen met de titel 'tetrarch'.
Regering tot het jaar 29.
Keizer Augustus verving Herodus Archelaüs, die niet geschikt was voor zijn functie, in het jaar 6 door een prefect. Antipas daarentegen zou 42 jaar aan de macht blijven in Galilea en Perea. Galilea en Perea werden van elkaar gescheiden door de regio Dekapolis die zuidelijk van Galilea en noordelijk van Perea ligt. De tien steden die deel uitmaakten van Dekapolis hadden grote autonomie. Terwijl Antipas in Rome zijn zaak bepleitte voor keizer Augustus, hadden opstandelingen het paleis te Sepphoris, destijds de hoofdstad van Galilea, aangevallen, onder aanvoering van Judas de Galileeër, zoon van Ezechias. Zij terroriseerden vervolgens de regio met buitgemaakt geld en wapentuig. Als vergeldingsmaatregel werd Sepphoris op bevel van de Romeinse gouverneur van Syria, Publius Sulpicius Quirinius, in de as gelegd en werden de inwoners als slaaf verkocht. Perea grensde aan het koninkrijk Nabatea, dat al lange tijd met zowel de Joden als met de Romeinen een ongemakkelijke verhouding had. Antipas trad als bouwer in zijn vaders voetstappen. Hij herbouwde en versterkte Sepphoris, en bouwde een muur voor Betharamphtha in Perea.
Deze stad werd Livia genoemd, naar Livia Drusilla II, de vrouw van keizer Augustus, die na de dood van haar man in 14 n.Chr. Julia Augusta werd genoemd. Deze stad heette later Livias Julias, naar Livilla (Julia Livia de oudere), een kleindochter van Livia.
Het opmerkelijkste bouwwerk was echter zijn hoofdstad aan de westelijke oever van het Meer van Galilea, Tiberias, genoemd naar zijn superieur Tiberius die in het jaar 14 Augustus als keizer was opgevolgd. De bewoners konden vlakbij baden in de warme bronnen van Emmaüs. Toen de Joodse oorlog uitbrak, had de stad onder meer een stadion, een koninklijk paleis en een heiligdom om te bidden. De stad geeft het "Meer van Tiberias" haar naam en werd later een centrum van het Rabbijnse jodendom. Aanvankelijk weigerden vrome Joden om er te gaan wonen, omdat de stad op een begraafplaats was gebouwd en daardoor een bron was van onreinheid. Daarom liet Antipas er een mengelmoes van buitenlanders, gedwongen migranten, arme mensen en vrijgelaten slaven wonen.
Er waren ook tijden dat Antipas wel gevoelig bleek voor de Joodse traditie. Zijn munten dragen geen beeltenis, dat zou een schending zijn geweest van de Joodse voorschriften tegen afgoderij. Toen Pontius Pilatus, prefect van Judea van 26 tot 36, aanstoot gaf door gouden schilden ter ere van de keizer in het koninklijk paleis van Jeruzalem te plaatsen, pleitten Antipas en zijn broers met succes voor de verwijdering daarvan.
Echtscheiding.
Antipas was getrouwd met Phasaelis, de dochter van koning Aretas IV van Nabatea. Toen hij tijdens een bezoek aan Rome bij zijn halfbroer Herodes Filippus logeerde, werd hij verliefd op diens vrouw, Herodias. Zij was een kleindochter van Herodes de Grote en Mariamne I. Antipas en Herodias kwamen overeen te trouwen, zodra ook Herodes Antipas gescheiden zou zijn. Deze onderhandelingen vroegen veel tijd, waardoor Phasaelis de plannen doorzag en haar eigen voorbereidingen kon treffen. Ze vroeg toestemming om naar de burcht Machaerus, aan de grens, te reizen, waarvandaan Nabatese soldaten haar naar haar vader brachten. De verstandhouding tussen Antipas en Aretas bekoelde en er werden voorbereidingen getroffen voor een oorlog. Volgens sommigen werd het huwelijk tussen Antipas en Herodias voltrokken in 34, na de dood van Filippus de tetrarch, maar volgens de bronnen uit de eerste eeuw - Josefus en de Bijbel – vond dit huwelijk plaats voor de dood van Filippus de tetrarch, waarschijnlijk al in 27.
Neergang.
In het jaar 36 ontwikkelde het conflict met Aretas IV van Nabatea, dat veroorzaakt werd door de scheiding van Antipas en een grensgeschil, zich tot een openlijke oorlog.
Het leger van Antipas werd verpletterend verslagen nadat vluchtelingen uit de vroegere tetrarchie van Filippus (tetrarch) de kant kozen van de Nabateeërs, zodat Antipas een beroep moest doen op keizer Tiberius. De keizer gaf Lucius Vitellius, de gouverneur van Syrië, opdracht om op te trekken tegen Aretas en die gevangen te nemen of te doden. Vitellius mobiliseerde gehoorzaam twee Romeinse legioenen en zond ze langs een omweg door Judea, terwijl hijzelf met Antipas een feest in Jeruzalem bezocht. Daar vernam hij dat keizer Tiberius was gestorven (16 maart 37). Hij trok de conclusie dat hij niet het gezag had om een oorlog te beginnen en riep zijn troepen terug.
Josephus schreef met zoveel woorden dat Vitellius vanwege een oude grief niet wilde samenwerken met Antipas. Volgens Josefus was Antipas een keer gastheer geweest bij een vredesconferentie op een brug over de Eufraat tussen Vitellius en koning Artabanus II van Parthië. Andere bronnen plaatsen die conferentie echter later, tijdens de regering van Caligula, de opvolger van Tiberius. Sommige historici denken dat Josefus de datum niet goed heeft of twee conferenties met elkaar verwart.
Ballingschap en overlijden.
Antipas werd ten val gebracht door zijn neef Agrippa I, een broer van Herodias en oomzegger van Antipas. Agrippa groeide op in Rome waar hij veel schulden had gemaakt. Herodias haalde hem over om een beroep te doen op Antipas en keerde naar Judea terug, maar al vlug kregen de twee ruzie. Agrippa keerde terug naar Rome. Agrippa werd gevangengezet, omdat hij tegen zijn vriend Caligula, zijn verlangen uitte, naar een snel overlijden van Tiberius, zodat Caligula keizer zou worden. Toen Caligula keizer werd in 37, liet hij zijn vriend vrij en schonk hem, de vroegere tetrarchie van Filippus de Tetrarch en de titel koning.
Josefus vertelt dat Herodias, jaloers op het succes van Agrippa, Antipas overhaalde om Caligula te vragen, dat hij zich ook koning mocht gaan noemen. Daarop diende Agrippa een lijst met aanklachten tegen de tetrarch in; hij werd er van beschuldigd samengezworen te hebben met Sejanus (terechtgesteld in het jaar 31) en vormde nu een complot tegen Caligula samen met Artabanus. Als bewijs merkte Agrippa op dat Antipas een reservevoorraad wapens had, waarmee hij 70,000 man kon uitrusten. Omdat Antipas dit laatste toegaf, besloot Caligula dat ook de beschuldiging van samenzwering terecht was. In de zomer van het jaar 39 werden het geld en het grondgebied aan Agrippa toebedeeld, en werd Antipas in ballingschap gestuurd. De plaats waar Antipas naar verbannen werd wordt door Josefus in "Joodse Oudheden" "Lugdunum" in Gallië genoemd. Dit kan de stad Lugdunum zijn, die we nu kennen als Lyon, of het minder belangrijke Lugdunum Convenarum, het moderne Saint-Bertrand-de-Comminges. Caligula bood Herodias aan, om als zuster van Agrippa, haar eigendommen te behouden. Ze koos er echter voor bij haar echtgenoot te blijven in zijn verbanningsoord.
Antipas stierf in ballingschap. De derde-eeuwse historicus Cassius Dio lijkt te veronderstellen dat Caligula hem heeft laten vermoorden, maar moderne historici zijn daar sceptisch over.
Antipas in het Nieuwe Testament.
De executie van Johannes de Doper.
Rond 28/29 begon Johannes de Doper te prediken en te dopen in de rivier de Jordaan, die de westelijke grens van Perea vormde. Hij had Antipas terechtgewezen over zijn relatie met Herodias en werd daarop gevangengezet in Machaerus en daarna terechtgesteld (Marcus 6:17,18; Lucas 3:19; Matteüs 14:3,4).
Volgens Matteüs en Marcus wilde Antipas eigenlijk Johannes de Doper niet doden, maar werd hij overgehaald door een dochter van Herodias (de naam wordt niet genoemd, men denkt Salomé), aan wie hij als beloning voor haar dansen alles beloofd had te zullen geven wat ze zou vragen.
Het proces tegen Jezus.
Onder degenen die gedoopt werden, bevond zich Jezus van Nazaret, die zijn eigen werk in Galilea begon en daarmee Antipas angstig maakte, omdat hij dacht dat Johannes uit de doden was opgestaan (Matteüs 14:1,2; Marcus 6:14-17).
Alleen Lucas maakt melding van het feit dat een groep farizeeën Jezus waarschuwt dat Antipas zijn dood beraamde, waarop Jezus de tetrarch wegzette als "die vos" en verklaarde dat hij nooit het slachtoffer kan worden van zo’n complot, want "het is niet toelaatbaar, dat een profeet buiten Jeruzalem wordt omgebracht" (Lucas 13:31-33). "Vos" kan worden uitgelegd als symbool van geslepenheid, maar ook als een dier dat veel schade aanricht.
Lucas meldt ook als enige dat de tetrarch Herodes Antipas een rol heeft gespeeld in Jezus’ proces. Volgens Lucas zond Pilatus hem naar Antipas, toen hij hoorde dat Jezus uit Galilea kwam en dus onder de jurisdictie van Herodes viel. Antipas, die in Jeruzalem was, hoopte dat Jezus een wonder zou doen, Jezus bleef echter zwijgen bij de ondervraging. Antipas liet hem bespotten en stuurde hem terug naar Pilatus. Lucas vertelt dat door deze gang van zaken hun vijandschap veranderde in een goede relatie (Lucas 23:5-12).
Er is discussie over de reden dat Antipas bij dit proces betrokken werd. Theodor Mommsen zet uiteen dat het de normale wettelijke procedure in de beginperiode van het Romeinse rijk was om verhoord te worden door het gezag van hun thuisprovincies. A. N. Sherwin-White onderzocht de relevante wetsteksten opnieuw en trok de conclusie dat processen in de regel plaatsvonden op de plek van de ten laste gelegde misdrijven, maar dat in uitzonderingsgevallen verwezen kon worden naar de provincie van oorsprong. Pilatus kan Jezus ook uit een soort hoffelijkheid naar Antipas gestuurd hebben of om bemoeienis met de Joodse autoriteiten te ontlopen. Toen Jezus teruggestuurd werd, kon Pilatus het feit dat Antipas niet tot een vonnis was gekomen, als steun zien, voor wat (volgens Lucas) zijn eigen mening was, dat Jezus niet schuldig was aan een halsmisdaad (Lucas 23:13-16). Daarmee kon Pilatus zeggen, dat hij niet verantwoordelijk was voor de dood van Jezus.
Onder Bijbelwetenschappers is er consensus dat het verhaal over de betrokkenheid van Antipas bij het proces van Jezus niet historisch is. Uit wat bekend is over Pilatus' verdere handelen bij processen en executies, kan met grote waarschijnlijkheid geconcludeerd worden dat het verslag in de evangeliën over Jezus' ondervraging een poging was problemen met de Romeinen te voorkomen: Philo (tijdgenoot van Pilatus) schreef over Pilatus' executies zonder proces en Pilatus werd uiteindelijk uit zijn ambt gezet vanwege grootschalige en slecht doordachte executies. Naar alle waarschijnlijkheid ontving Pilatus Kajafas' aanklacht, liet Jezus geselen en ondervroeg hem kort. Toen de antwoorden niet bevredigend waren, stuurde hij hem naar het kruis zonder er verder over te hoeven nadenken.
Robin Lane Fox betoogt dat het verhaal is bedacht aan de hand van Psalm 2, waarin de "koningen der aarde" worden beschreven als tegenstanders van de Gezalfde van God. Daarnaast zou worden gedemonstreerd dat niemand grond voor een aanklacht tegen Jezus kon vinden (vergelijk Psalm 2:2; Handelingen 4:26). Het pseudepigrafische Evangelie van Petrus stelde dat Antipas en niet Pontius Pilatus de kruisiging van Jezus beval. Dat past bij het anti-Joodse karakter van het boek, waarin "de Joden" anders dan Pilatus, hun handen weigerden te wassen na de dood van Christus (Evangelie van Petrus 1).
Film.
Antipas is vaak verschenen in uitbeeldingen van het lijdensverhaal, de Passie. Bekende acteurs die hem speelden waren Frank Thring in "King of Kings" (1961), José Ferrer in "The Greatest Story Ever Told" (1965), en Christopher Plummer in "Jesus of Nazareth" (1977). Dikwijls, zoals in "Jesus Christ Superstar" (1973) en "The Passion of the Christ" (2004), wordt hij neergezet als een verwijfde, verwaande man. (Antipas werd in die films gespeeld door respectievelijk Josh Mostel en Luca De Dominicis). De oorsprong van deze traditie is misschien dat hij zich door Herodias liet manipuleren, of misschien omdat Jezus hem een vos noemde in Lucas 13:32, en daarbij een vrouwelijk woord gebruikte. Hij komt ook voor in het boek "The Secret Magdalene" van Ki Longfellow. In Longfellow's visie, was hij niet verwijfd, maar opvliegend, ineffectief en trok hij zich in een hoekje terug om zich te redden van zijn woedende schoonvader.

</doc>
<doc id="35718" url="https://nl.wikipedia.org/wiki?curid=35718" title="Herodes Agrippa I">
Herodes Agrippa I

Herodes Agrippa I (10 v.Chr.-44 n.Chr.) (gelatiniseerde naam: Marcus Julius Agrippa) was koning over het Joodse land in de Herodiaanse dynastie.
Voorgeschiedenis.
Jeugd.
Herodes Agrippa I was een kleinzoon van Herodes de Grote en zijn Hasmonese vrouw Mariamne. Toen hij nog een kind was, werd zijn vader Aristobulus terechtgesteld op (valse) beschuldiging van hoogverraad. Zijn moeder Berenice (de dochter van Salomé, de zus van Herodes de Grote) zond hem korte tijd later naar Rome, waar hij opgroeide. In Rome raakte hij goed bevriend met de latere keizer Claudius en met Drusus de Jongere, de zoon van de latere keizer Tiberius, die ongeveer even oud waren als Agrippa. In de welgestelde kringen waarin Agrippa verkeerde, joeg hij zijn geld er echter veel te snel doorheen. Op 23-jarige leeftijd was hij gedwongen berooid terug te keren naar Judea, waar hij een armoedig bestaan leidde.
Huwelijk en verblijf bij Antipas.
Enige tijd nadat Agrippa in Judea aankwam, trouwde hij met Cypros, de dochter van Phasaël (de broer van Herodes de Grote). Zij wist Herodes Antipas ertoe te bewegen Agrippa van een toelage voor zijn levensonderhoud te voorzien en hem het bestuur over de stad Tiberias in Galilea te geven.
Na enige tijd bekoelde de relatie tussen Antipas en Agrippa. Voor Agrippa was dit reden naar mogelijkheden te zoeken om terug te keren naar Rome. Het was uiteindelijk Cypros, die leningen wist los te krijgen bij Alexander de Alabarch uit de Joodse gemeenschap in Alexandrië, waardoor Agrippa en zij naar Rome konden terugkeren.
Terug in Rome.
In Rome onderhield Agrippa nauwe banden met de keizerlijke familie. In deze periode raakte hij goed bevriend met Gaius 'Caligula', zelfs in zo'n mate dat Tiberius hem op een gegeven moment ervan verdacht een staatsgreep voor te bereiden. Het was te danken aan Antonia, de vrouw van Tiberius' broer Nero Claudius Drusus, dat Agrippa niet meteen ter dood werd gebracht, maar in gevangenschap werd gehouden. Ook zorgde zij ervoor dat Agrippa tijdens zijn gevangenschap verschillende privileges kreeg. De dreiging van executie bleef echter continu aanwezig.
Antonia had het overigens al vaker voor Agrippa opgenomen. De reden hiervoor was Agrippa's vriendschap met haar gehandicapte zoon Claudius.
Agrippa wordt koning over het Joodse land.
Noordoostelijke gebieden.
Nadat Agrippa zes maanden in gevangenschap had geleefd, overleed Tiberius (37 na Chr.). Hij werd opgevolgd door Caligula. Caligula stelde Agrippa onmiddellijk in vrijheid en maakte hem koning over de noordoostelijke gebieden van het Joodse land, waarover tot enkele jaren daarvoor de tetrarch Filippus (een zoon van Herodes de Grote) had geregeerd. (Op het kaartje hiernaast is het betreffende gebied rood weergegeven.)
Op verzoek van Agrippa stelde Caligula Agrippa's broer Herodes aan als koning over Chalkis, dat direct ten noorden lag van het gebied waarover Agrippa heerste.
Galilea en Perea.
Het was Herodias, de vrouw van Herodes Antipas, een doorn in het oog dat haar beide broers (Herodes van Chalkis en Herodes Agrippa) de koningstitel kregen, terwijl Herodes Antipas het moest stellen met de lagere titel tetrarch. Zij wist Antipas ertoe te bewegen naar Rome te reizen en Caligula om de koningstitel te vragen.
Agrippa was echter zeer ontstemd over de situatie. Hij beschuldigde Antipas bij Caligula ervan banden te hebben onderhouden met de in ongenade gevallen Sejanus en toenadering te zoeken tot de Parthen, vijanden van Rome. Toen Antipas voor Caligula verscheen, was zijn lot al bezegeld. Antipas werd verbannen naar Gallië. Herodias volgde hem daarheen. Galilea en Perea (paars gekleurd op het kaartje hiernaast) werden toegevoegd aan het rijk van Agrippa.
Judea.
In 41 na Chr. werd Caligula vermoord. Vrijwel meteen riep de pretoriaanse garde Claudius uit als nieuwe keizer. De Senaat voelde zich hierdoor gepasseerd, omdat nu niet zij, maar de garde de nieuwe keizer aanwees. Agrippa, die op dat moment toevallig in Rome was, bemiddelde in de crisis. Hij wist te bereiken dat de Senaat zich na enkele dagen neerlegde bij de keuze voor Claudius als nieuwe keizer. Als dank voor zijn bemiddeling voegde Claudius de provincie Judea (waartoe ook Samaria en Idumea gerekend werden) toe aan Agrippa's rijk (de groene en grijze gebieden op het kaartje).
Agrippa heerste nu over heel het gebied waarover zijn grootvader Herodes de Grote had geregeerd. Hij is dan ook de enige nakomeling van Herodes de Grote die heel dit rijk bestuurde.
Agrippa's koningschap.
Zodra Agrippa regeringsautoriteit kreeg over heel het Joodse land, verplaatste hij zijn residentie naar Jeruzalem. Daarmee kweekte hij goodwill bij zijn onderdanen, omdat hij zo aansloot bij Joodse tradities. Ook in andere opzichten beschouwden veel Joden hem als iemand die de Joodse tradities in ere hield (hoewel Agrippa ook munten liet slaan met zijn eigen beeltenis erop, wat veel Joden een doorn in het oog was).
Nieuwe Testament.
De vermelding van Agrippa als Herodes in het Nieuwe Testament betreft deze periode. In Handelingen 12 staat dat hij de apostel Jakobus ter dood liet brengen. Toen hij zag dat dit in de publieke opinie goed viel, wilde hij ook Petrus laten executeren, maar deze ontsnapte door goddelijk ingrijpen uit de gevangenis.
Dood en opvolging.
Ziekte en dood.
In 44 na Chr. organiseerde Agrippa een groot feest in Caesarea ter ere van de keizer, waarbij hij hoogwaardigheidsbekleders uit allerlei gebieden uitnodigde, ook bestuurders uit streken waarmee hij eerder in onmin geleefd had. Agrippa ging op het feest gekleed in een met zilver bewerkt gewaad. De weerspiegeling van de zonnestralen gaf Agrippa een zodanige uitstraling dat de menigte hem vol bewondering toeriep dat een dergelijke uitstraling alleen van een godheid kon komen.
Enkele dagen later overleed Agrippa als gevolg van een korte, maar hevige ziekte. Zowel het Nieuwe Testament als Flavius Josephus interpreteren zijn dood als een oordeel van God, omdat Agrippa zich aan Hem gelijk durfde te stellen.
Nakomelingen en opvolging.
Agrippa en Cypros hadden vijf kinderen: Herodes Agrippa II (op dat moment 17 jaar oud), Drusus (die in zijn kinderjaren overleed), Berenice (de vrouw van Marcus Julius Alexander en na diens dood van Herodes van Chalkis), Mariamne (die eveneens jong overleed) en Drusilla (later de vrouw van Antonius Felix, procurator in Judea).
Hoewel Claudius Herodes Agrippa II als opvolger had willen benoemen, achtten Claudius' adviseurs hem daartoe nog te jong. Daarom maakte Claudius het gebied opnieuw tot een Romeinse provincie, die bestuurd werd door procuratoren. In later tijd werd Herodes Agrippa II alsnog benoemd tot koning over een deel van het gebied.

</doc>
<doc id="35719" url="https://nl.wikipedia.org/wiki?curid=35719" title="Herodes Agrippa II">
Herodes Agrippa II

Herodes Agrippa II (27-92) (gelatiniseerde naam: Marcus Iulius Agrippa) regeerde vanaf 50 over delen van Palestina en Libanon. Gedurende de Joodse opstand (66-70) stond hij aan de kant van de Romeinen. Hij was de laatste koning uit de Herodiaanse dynastie.
Jeugd.
Agrippa II was een zoon van Herodes Agrippa I en Cypros. Zoals bij zonen van vazalkoningen van de Romeinen vaker voorkwam, groeide Agrippa op aan het hof van keizer Claudius.
Toen Agrippa 17 jaar oud was, overleed zijn vader (44 na Chr.). Agrippa bevond zich op dat moment in Rome. Claudius, die goed bevriend was geweest met Agrippa I, wilde Agrippa II benoemen als opvolger van zijn vader en hem als koning over het Joodse land aanstellen. Er zijn aanwijzingen dat hij zijn vriend Agrippa I beloften van die aard had gedaan. Claudius' adviseurs wisten hem echter op andere gedachten te brengen, omdat zij Agrippa nog te jong achtten voor het koningschap. Het Joodse land werd daarom een Romeinse provincie, onder het bestuur van procuratoren. Aan het Romeinse hof ontpopte Agrippa zich echter meer en meer als spreekbuis voor de Joden.
Koning van Chalkis.
In 48 na Chr. overleed Agrippa's oom Herodes van Chalkis. Claudius benoemde daarop Agrippa als koning van het koninkrijk Chalkis, direct ten noorden van het Joodse land (in het zuiden van het huidige Libanon en Syrië). Ondanks zijn koningschap over Chalkis, was Agrippa nog regelmatig in Rome te vinden om daar de belangen van de Joden te behartigen.
Koning over Joodse gebieden.
Omvang van Agrippa's rijk.
In 53 gaf Claudius Agrippa alsnog een deel van het Joodse land, in ruil voor het koninkrijk Chalkis, dat nu aan de zoon van Herodes van Chalkis, Aristobulus van Chalkis (de neef van Agrippa), gegeven werd. Agrippa werd koning over de gebieden ten noordoosten van het meer van Galilea (Iturea, Gaulanitis, Trachonitis, Batanea en Auranitis). Later voegde keizer Nero nog enkele steden in Galilea en Perea aan Agrippa's gebied toe, waarvan Tiberias, Tarichea en Julias de belangrijkste zijn. De hoofdstad van Agrippa's rijk was Caesarea Filippi. Het door Agrippa gebouwde paleis aldaar is bij opgravingen teruggevonden.
Rol met betrekking tot de Joodse godsdienst.
De rest van het Joodse land bleef onder het bestuur van procuratoren, maar de Romeinen zagen Agrippa vanwege zijn (deels) Joodse afkomst als autoriteit op het gebied van de Joodse godsdienst. Zij gaven Agrippa dan ook het recht hogepriesters te benoemen (zie ook de Lijst van Hogepriesters in de Herodiaanse periode). Wanneer er conflicten waren die te maken hadden met godsdienstige zaken, vroegen zij Agrippa te bemiddelen of recht te spreken. In die rol wordt Agrippa ook genoemd in het boek Handelingen in het Nieuwe Testament, waar de net aangekomen procurator Porcius Festus Agrippa vraagt hem te adviseren over de aanklacht die tegen de apostel Paulus is ingebracht.
Agrippa tijdens de Joodse Opstand.
Toen in 66 na Chr. de Joodse Opstand uitbrak, was Agrippa in Alexandrië. Hij haastte zich echter naar Jeruzalem, waar hij probeerde de Joodse vrijheidsstrijders op andere gedachten te brengen. Hij hield hen voor dat zij tegen het machtige Romeinse leger geen kans maakten en dat als zij zich alsnog aan de Romeinen onderwierpen, hij het bij de keizer voor hen zou opnemen. Zijn verzoeningspogingen waren echter tevergeefs en leidden ertoe dat Agrippa zelf Jeruzalem moest ontvluchten om zich het vege lijf te redden. Toen de Romeinse legioenen onder aanvoering van (aanvankelijk) Vespasianus en (later) Titus arriveerden, onderhield Agrippa nauwe contacten met de Romeinse legeraanvoerders en ondersteunde hij hen met diplomatie.
Na de Joodse Opstand.
Enkele jaren nadat de Joodse Opstand was neergeslagen beloonde Vespasianus (die inmiddels keizer was geworden) Agrippa voor zijn trouw door zijn gebied uit te breiden. De historische bronnen geven echter onvoldoende informatie om te kunnen achterhalen welke gebieden daarbij aan Agrippa's rijk werden toegevoegd. Over deze periode van Agrippa's leven is weinig tot niets bekend. Vermoedelijk is hij gestorven in 92 of 93 na Chr.
Relatie met Berenice?
Vermoedelijk is Agrippa nooit getrouwd. Hij had voor zover bekend ook geen nakomelingen. Er werd echter gefluisterd dat hij een seksuele relatie onderhield met zijn zuster Berenice. Juvenalis stelt nadrukkelijk dat dit inderdaad het geval was, Flavius Josephus ontkent het in alle toonaarden. Of deze geruchten op waarheid berusten is dan ook niet meer te achterhalen, maar uit het feit dat meerdere bronnen er onafhankelijk van elkaar melding van maken, blijkt in ieder geval dat de geruchten hardnekkig waren. Volgens sommigen zinspeelt het boek Handelingen op deze geruchten door Agrippa en Berenice op enigszins ironische wijze als een soort koning en koningin af te schilderen (Handelingen 25:23).

</doc>
<doc id="35720" url="https://nl.wikipedia.org/wiki?curid=35720" title="College van burgemeester en wethouders">
College van burgemeester en wethouders

Het college van burgemeester en wethouders (dikwijls "het wethouderscollege", "het college van B en W" of nog korter "B en W" genoemd) vormt het dagelijks bestuur van een Nederlandse gemeente. Het wethouderscollege wordt in de bijzondere gemeenten van Caribisch Nederland aangeduid als Bestuurscollege.
Het college kan worden vergeleken met een gemeentelijke regering, met dit verschil dat de wethouders niet worden benoemd, maar door de leden van de gemeenteraad worden gekozen.
De positie van de burgemeester is overigens anders dan die van de wethouders; zo wordt hij of zij benoemd (door de regering op voordracht van de gemeenteraad).
Sinds de invoering (maart 2002) van het zogenoemde dualistische systeem kunnen wethouders ook van buiten de gemeenteraad worden voorgedragen, gekozen en aangesteld.
Verder heeft de invoering hiervan tot gevolg gehad dat de wethouder geen lid meer is van de gemeenteraad en dus ook geen stemrecht meer heeft in de gemeenteraad. In het vroegere monistische systeem waren de wethouders wel lid van de gemeenteraad.
Nadat er gemeenteraadsverkiezingen zijn geweest, vindt een collegevorming plaats. Ook wordt er een werkverdeling gemaakt waarbij ieder collegelid een aantal taken krijgt te behartigen, een portefeuille genaamd.
De burgemeester staat niet hiërarchisch boven de wethouders. Wel is hij of zij voorzitter van het college van B en W en heeft hij of zij een doorslaggevende stem wanneer de stemmen staken.
Het college van B en W opereert als een collectief, dat wil zeggen dat ze gezamenlijk verantwoordelijk zijn voor het door eenieder van hen gevoerde beleid.
Volgens de Gemeentewet bedraagt het aantal te benoemen wethouders ten hoogste twintig procent van het aantal gemeenteraadsleden (afgerond naar het dichtstbijzijnde gehele getal) met een minimum van twee. In gemeenten tot en met 18.000 inwoners is het wethouderschap een deeltijdbetrekking. In grotere gemeenten, waar het wethouderschap een volledige betrekking is, kan de gemeenteraad besluiten een of meer wethouders in deeltijd aan te stellen; als dit het geval is, bedraagt het aantal te benoemen wethouders ten hoogste vijfentwintig procent van het aantal gemeenteraadsleden.
De gemeentesecretaris, die het hoofd is van de ambtelijke organisatie, staat het college van B en W ambtelijk bij. De gemeentesecretaris wordt door het college van B en W benoemd.

</doc>
<doc id="35722" url="https://nl.wikipedia.org/wiki?curid=35722" title="Solist">
Solist

Een solist is een musicus die een aparte partij speelt, danst of zingt, alleen of tezamen met andere solisten, piano, orgel, koor of orkest. In de uitvoering van een pianoconcert bijvoorbeeld, is de pianist de solist.
De solisten die zangpartijen verzorgen in een vocaal werk met instrumentale begeleiding bestaan uit bas, bariton, tenor, alt en sopraan. 
Er zijn voorbeelden van wat "dubbele solisten" kunnen worden genoemd, zoals de rol van "Papageno" in Wolfgang Amadeus Mozarts "De Toverfluit", die zanger is en ook klokkenspelbespeler.

</doc>
<doc id="35723" url="https://nl.wikipedia.org/wiki?curid=35723" title="Willem Pijper">
Willem Pijper

Willem Frederik Johannes Pijper (Zeist, 8 september 1894 – Leidschendam, 19 maart 1947) was een Nederlands componist en auteur over muziek. Hij wordt gezien als een van de belangrijkste Nederlandse componisten uit de eerste helft van de twintigste eeuw.
Levensloop.
Willem Pijper werd geboren in Zeist. Hij deed in 1915 examen muziektheorie aan de Toonkunst-muziekschool in Utrecht (het latere Utrechts Conservatorium) en had compositieles van Johan Wagenaar. Zijn pianolerares aldaar was Helena Johanna van Lunteren-Hansen. Al in 1918 werd zijn werk uitgevoerd door het Concertgebouworkest. Om in zijn levensonderhoud te voorzien schreef Pijper muziekkritieken en essays in dagbladen en periodieken. Hij begon zijn carrière als muziekcriticus in 1917 bij het Utrechts Dagblad. Tegelijkertijd was hij leraar compositie aan het Amsterdams Muzieklyceum. In deze periode raakte hij verwikkeld in een heftig conflict met de dirigent van het Utrechts Stedelijk Orkest (USO), de componist Jan van Gilse, op wiens dirigeerstijl hij als criticus veel aan te merken had. In 1921 kon Van Gilse de kritiek niet meer aan. Hij weigerde zijn taak nog langer uit te oefenen in Pijpers aanwezigheid en vertrok in 1922 uit Utrecht.
In 1925 werd Pijper benoemd tot hoofddocent instrumentatie aan het Amsterdams Conservatorium. In 1926 richtte hij het tijdschrift "De Muziek" op, samen met Paul F. Sanders. Van 1930 tot zijn dood was hij directeur van het Rotterdams Conservatorium. Tot zijn leerlingen behoren Henk Badings, Bertus van Lier, Henriëtte Bosmans, Oscar van Hemel, Guillaume Landré, Hans Henkemans, Kees van Baaren, Rudolf Escher en Jan van Dijk. In de tweede helft van de jaren dertig schreef hij nog over muziek voor de Groene Amsterdammer.
Willem Pijper overleed in 1947 op 52-jarige leeftijd in Leidschendam. Op de Kop van Zuid in Rotterdam staat een bronzen beeld van Pijper, gemaakt door Willem Verbon.
Werk.
Als componist werd Pijper eerst beïnvloed door de Duitse laat-romantiek en in het bijzonder Gustav Mahler, zoals blijkt uit zijn eerste symfonie (1917). Al snel wendde hij zich tot het Franse impressionisme van Claude Debussy en Maurice Ravel. Na 1920 streefde hij naar een absolute muziek, vrij van literaire verwijzingen. Zijn leidsmannen werden toen vooral Darius Milhaud, Igor Stravinsky en Béla Bartók. In zijn werken gebruikte hij polytonaliteit en polyritmiek. Als compositiemethode hanteerde hij de door hemzelf bedachte 'kiemceltechniek', waarbij allerlei motieven zich afzetten tegen een klankcentrum dat grotendeels onveranderlijk blijft. Enigszins verrassend kan zijn voorkeur voor Spaanse ritmen als tango en habanera genoemd worden. Zijn ritmisch scherpe en kortaangebonden stijl meed lyrische momenten.
Vanaf ongeveer 1932 ging Pijper milder en doorzichtiger componeren. In die jaren schreef hij de opera's "Halewijn" en "Merlijn" (de laatste onvoltooid). Ook al koos hij een principieel andere weg dan de atonaliteit en de twaalftoonstechniek van de Tweede Weense School, hij heeft een belangrijke bijdrage geleverd aan de ontwikkeling van de moderne muziek in Nederland.
Willem Pijper schreef ook maçonnieke muziek, waaronder de "Zes adagio's" (1940).
Kort voor de Duitse aanval op Nederland in 1940 deponeerde Pijper een groot deel van zijn composities in een safe bij een bank. Alle manuscripten die hij nog thuis bewaarde gingen bij het bombardement op Rotterdam op 14 mei 1940 verloren.

</doc>
<doc id="35724" url="https://nl.wikipedia.org/wiki?curid=35724" title="Johann Pachelbel">
Johann Pachelbel

Johann Pachelbel () (Neurenberg, 1 september 1653 – aldaar, 3 maart 1706) was een Duits organist en componist uit de barokperiode, die het bekendst is van zijn "Canon in D".
Levensloop.
Pachelbel was een van de veertien kinderen uit twee huwelijken van een wijnhandelaar uit Neurenberg. Hij begon zijn muzikale ontwikkeling onder leiding van Heinrich Schwemmer en vervolgde deze later aan de universiteiten van Altdorf en Regensburg. In 1671 verhuisde Pachelbel naar Wenen, waar hij student werd en vervanger van de organist Johann Kasper Kerll aan de Weense hofkapel.
In 1677 werd hij organist in Eisenach. Later werd Pachelbel organist in Erfurt, eveneens in Thüringen. Zijn belangrijkste leerling in die tijd was Johann Christoph Bach III, de oudste broer van Johann Sebastian Bach. In 1690 kwam Pachelbel als hoforganist in dienst van Magdalena Sibylla van Württemberg. Hij bleef twee jaar in Stuttgart: een dreigende Franse invasie tijdens de Negenjarige Oorlog bracht hem terug naar Neurenberg, waarna hij organist werd in Gotha. In 1695 keerde hij opnieuw terug naar Neurenberg, waar hij organist werd van de Sebalduskerk. Pachelbel overleed in maart 1706 in zijn geboorteplaats op 52-jarige leeftijd.
Behalve de bekende Canon in D voor drie violen en basso continuo, die hij omstreeks 1680 in Erfurt schreef, componeerde Pachelbel een aanzienlijk aantal instrumentale ensemblewerken, cantates en orgelwerken voor de eredienst in de lutherse kerk.

</doc>
<doc id="35731" url="https://nl.wikipedia.org/wiki?curid=35731" title="Botanie">
Botanie



</doc>
<doc id="35732" url="https://nl.wikipedia.org/wiki?curid=35732" title="Bic Runga">
Bic Runga

Briolette Kah Bic Runga beter bekend onder haar artiestennaam Bic Runga (Christchurch, 13 januari 1976) is een Nieuw-Zeelands zangeres en liedjesschrijfster van Chinese en Maori afkomst. Ze kreeg nationale bekendheid nadat ze haar eerste album "Drive" uitbracht in 1998.
Biografie.
Ze werd geboren en groeide op in Christchurch, en heeft twee oudere zussen, Boh (zangeres in "Stellar*") en Pearl (zangeres van "Ce Soir"). Sindsdien heeft ze in New York en Auckland gewoond. Haar moeder, Sophia Tang, is een Chinees en afkomstig uit Maleisië en haar vader, Joseph Runga, is van Maori afkomst. Haar ouders ontmoetten elkaar in Maleisië. Het was de tussenstop van haar vader die in het Nieuw-Zeelandse leger zat en naar Vietnam moest. Het stel ging naar Nieuw-Zeeland en stichtten een gezin.
Na het uitbrengen van haar tweede album "Beautiful Collision" (2003) en bijgaande tour krijgt ze nu ook in Europa bekendheid, met name in Groot-Brittannië en Ierland. Ze toerde onder meer met andere Nieuw-Zeelandse grootheden Tim Finn en Dave Dobbyn.
Ze speelde de rol van "Vietnamees lounge zangeres" in de film "Little Fish" met Cate Blanchett in 2005. Eind 2005 wordt er in Nieuw-Zeeland een derde album uitgegeven, "Birds".
"Goodmorning Baby" (met Dan Wilson) en "Sway" verschenen op de soundtrack van de populaire Amerikaanse film "American Pie".

</doc>
<doc id="35736" url="https://nl.wikipedia.org/wiki?curid=35736" title="Bombrief">
Bombrief

Een bombrief is een geïmproviseerd explosief dat eruitziet als een regulier postartikel (een brief of een pakketje), en dat ook wordt verstuurd via de normale postdiensten. Als een bombrief werkt volgens plan, explodeert deze direct na de opening, met de bedoeling de geadresseerde te doden, verwonden of intimideren.
Bombrieven zijn een terrorismemiddel. Ted Kaczynski, bijgenaamd de Unabomber, maakte er gebruik van, Margaret Thatcher ontving een bombrief in 1982. In 2003 en 2004 werden bombrieven gestuurd naar onder meer Romano Prodi, Eurojust, Europol en Europarlementariërs.
Rond de conferentie over de Wiedergutmachung in 1952 bij Den Haag werden twee bombrieven onderschept. De eerste, gericht, aan Adenhauer, doodde een explosievenexpert, de tweede werd in Den Haag onschadelijk gemaakt.
Vergelijkbare middelen zijn dreigbrieven, kogelbrieven en poederbrieven (brieven met een giftig poeder, bijvoorbeeld de miltvuurbacterie).

</doc>
<doc id="35739" url="https://nl.wikipedia.org/wiki?curid=35739" title="Romano Prodi">
Romano Prodi

Romano Prodi (Scandiano, 9 augustus 1939) is een Italiaanse econoom, bankier en politicus. Van 1999 tot 18 november 2004 was hij voorzitter van de Europese Commissie. Na de verkiezingen van 2006 werd hij premier van Italië totdat hij in 2008 werd opgevolgd door Silvio Berlusconi.
Kort overzicht carrière.
Prodi studeerde rechten in Milaan en economie in Londen, en werkte ook als hoogleraar en onderzoeker in het laatste vakgebied. Hij was hoogleraar aan de universiteit van Trente en bijzonder hoogleraar op Harvard.
In de jaren zeventig ging hij in de politiek en werd parlementslid en in 1978 Minister van Industrie en Handel voor de christendemocratische DC. In de jaren 80 leidde hij het staatsholdingbedrijf IRI, gevolgd door een adviseurschap bij zakenbank Goldman Sachs. Van 1996 tot 1998 was hij premier van Italië met een centrumlinkse regeringscoalitie.
In 1999 begon hij als voorzitter van de Europese Commissie. Onder zijn bewind vonden er een aantal belangrijke veranderingen plaats, zoals de omschakeling naar de euro, het verdrag van Nice en de uitbreiding van de Europese Unie.
Vanaf 2006 stond hij opnieuw aan het hoofd van een centrumlinkse coalitieregering, nadat hij bij de parlementsverkiezingen Berlusconi had verslagen. Begin 2008 viel zijn kabinet toen een kleine centrumpartij uit de coalitie stapte.
In 2013 was Prodi de linkse kandidaat voor de opvolging van president Napolitano, maar hij kreeg onvoldoende steun in het kiescollege.
Premierschap 1996 - 1998.
De regering-Prodi I focuste zich op het herstel van de economie, waarmee de vorige regering-Dini was begonnen, om te voldoen aan de voorwaarden voor toetreding tot het Europees Monetair Stelsel, en de invoering van de Euro. De regering viel 21 oktober 1998 toen de Partito della Rifondazione Comunista haar steun uit de regering trok. Dit leidde tot de vorming van een nieuwe regering, onder leiding van Massimo D'Alema.
EC-voorzitterschap 1999 - 2004.
Op 16 september 1999 trad de commissie-Prodi aan, met Prodi als voorzitter, dankzij de steun van de Europese Volkspartij en de Partij van de Europese Sociaaldemocraten in het Europees Parlement. Onder de commissie-Prodi werd in 2002 de euro in elf van de toen vijftien lidstaten ingevoerd. In 2004 werden vijf commissieleden vervangen en is er door de uitbreiding van de Europese Unie (1 mei 2004) met tien lidstaten een gelijk aantal personen als 'Gastcommissaris' aan de Commissie toegevoegd. In november 2004 trad de nieuwe commissie-Barroso I aan. Na zijn voorzitterschap besloot Prodi zich weer te richten op de Italiaanse politiek.
Premierschap 2006 - 2008.
In 2004 kondigde Prodi aan namens de coalitie Uniti nell' Ulivio (Allen Verenigd In De Olijfboom) de centrumlinkse coalitie L'Unione (Unie) te gaan leiden, en zo de belangrijkste concurrent voor Silvio Berlusconi te worden voor het premierschap in 2006. Op 16 oktober namen de linkse kandidaten voor het premierschap het tegen elkaar op in een verkiezing om te bepalen wie het linkse blok zou gaan aanvoeren. Naar analogie van de Amerikaanse primaries konden alle Italianen aan deze verkiezing deelnemen. Zo'n 3 miljoen Italianen stemden en Prodi werd met 75% van de stemmen gekozen. Bij de parlementsverkiezingen van 9 en 10 april 2006 behaalde Prodi een bijzonder kleine overwinning door met slechts zo'n 25.000 stemmen verschil het lagerhuis te veroveren. De resultaten van deze verkiezingen werden door Berlusconi betwist, doch door het Italiaanse Hooggerechtshof bevestigd. Prodi kon hierdoor zijn tweede regering samenstellen.
Op 14 oktober 2007 gingen de partijen van De Olijfboomcoalitie op in de nieuwe centrumlinkse Democratische Partij. Prodi werd hier de eerste president van.
Kabinetscrisis 2007.
Op 21 februari 2007 viel de regering nadat het buitenlandse beleid van de regering werd afgewezen. Struikelblokken waren de plannen van minister D'Alema om de ruim 1900 Italiaanse militairen in Afghanistan te houden en de uitbreiding van de Amerikaanse basis in het Italiaanse Vicenza. De oppositie was daar tegen. Voor een meerderheid in de Senaat was het nodig 160 senatoren voor zouden stemmen, maar de regering kreeg 158 senatoren achter zich. Twee communistische senatoren (die deel uitmaakten van de coalitie) protesteerden tegen de plannen door de oppositie te steunen. Alhoewel Prodi niet verplicht was op te stappen, deed hij dat toch, want D'Alema had vooraf gezegd dat het kabinet zou aftreden als zijn beleid niet werd gesteund.
Nadat Prodi zijn ontslag aanbod aan president Giorgio Napolitano, vroeg de president na gesprekken met verschillende politieke partijen, aan Prodi om aan te blijven als premier. Prodi stemde daarmee in, op voorwaarde dat hij nog op een meerderheid kon rekenen. Dit was ook het geval, en hierdoor kon Prodi doorgaan met zijn regering.
Kabinetscrisis 2008.
Begin januari 2008 trad de minister van Justitie Clemente Mastella, die tevens de leider is van de politieke partij Volksalliantie - UDEUR af nadat zijn vrouw Sandra Lonardo onder huisarrest was gezet vanwege beschuldigingen van corruptie. In eerste instantie beloofde hij de regering te blijven steunen, maar na een paar dagen kwam hij daarop terug. Met drie senatoren in de Italiaanse senaat, was deze partij noodzakelijk voor de centrumlinkse regering-Prodi om door te kunnen gaan, want hierdoor was de regering haar kleine meerderheid kwijtgeraakt.
Vanwege de gebeurtenis besloot Prodi aan het parlement het vertrouwen te vragen. In de Kamer van Afgevaardigden kreeg hij genoeg parlementariërs achter zich, maar in de senaat werd op 24 januari 2008 zijn regering weggestemd met 161 senatoren tegen de regering, en 156 senatoren voor de regering. Prodi trok zijn conclusies en diende zijn ontslag als premier in bij president Giorgio Napolitano, die het accepteerde. De president gaf de president van de senaat Franco Marini de taak een interim-regering te vormen om het Italiaanse kiesstelsel te hervormen, voordat er nieuwe verkiezingen gehouden zouden worden. Maar Marini slaagde hier niet in, en op 6 februari schreef Napolitano nieuwe verkiezingen uit. In het voorjaar waren er nieuwe verkiezingen, die overtuigend door Berlusconi werden gewonnen. Prodi maakte in maart 2008 bekend dat hij na de parlementsverkiezingen van half april niet terugkeerde in de Italiaanse politiek. Wel hield hij de mogelijkheid open van een functie in de internationale politiek.
Privé.
Romano Prodi trouwde in 1969 met Flavia Franzoni. Ze hebben twee zoons: Giorgio en Antonio.

</doc>
<doc id="35741" url="https://nl.wikipedia.org/wiki?curid=35741" title="Deens gambiet">
Deens gambiet

Het Deens of Noords gambiet is in de opening van een schaakpartij een gambiet waarbij wit een of twee pionnen offert om tot een snelle ontwikkeling te komen. Het is ingedeeld bij de open spelen en valt onder ECO-code C21, het middengambiet. De beginzetten van het Deens gambiet zijn
In het midden van de 19e eeuw was dit gambiet al bij Martin From bekend en later werd het vooral door Deense en Zweedse schakers geanalyseerd. Jacques Mieses had er zo rond de eeuwwisseling veel succes mee. Het Deens gambiet was vooral in trek bij het correspondentieschaak.
Terwijl het middengambiet geen echt gambiet is (wit kan de pion op d4 meteen terugwinnen), is het Noords gambiet dat wel. In veel gevallen biedt zwart na c3 nog een derde pion aan alvorens terug te slaan. 
De typerende voortzetting is:
Per saldo heeft wit twee pionnen geofferd maar in de tussentijd ook de beide lopers ontwikkeld. Daardoor heeft wit een ontwikkelingsvoorsprong en kansen op een koningsaanval, bijvoorbeeld door Db3 met dubbele aanval op de velden b7 en f7. Een goede verdedigingsmogelijkheid voor zwart is het teruggeven van een pion met 5. ..., d7-d5, een zet aanbevolen door Carl Schlechter.
Wit kan er ook met 4. Pxc3 voor kiezen om het bij een enkelvoudig pionoffer te houden. Vaak zal de opening dan overgaan in het Göringgambiet.
Naast het aangenomen Noords Gambiet heeft zwart verschillende mogelijkheden om het gambiet te weigeren, door op de vierde zet bijvoorbeeld al d5 te spelen (de Sørensenverdediging), de gambietpion terug te geven (4. ..., d3) of op de vierde zet gewoon een ontwikkelingszet te doen (bijv. d6 of Pf6).

</doc>
<doc id="35748" url="https://nl.wikipedia.org/wiki?curid=35748" title="Anthrax">
Anthrax



</doc>
<doc id="35749" url="https://nl.wikipedia.org/wiki?curid=35749" title="Antrax">
Antrax



</doc>
<doc id="35750" url="https://nl.wikipedia.org/wiki?curid=35750" title="Stauntongambiet">
Stauntongambiet

Het Stauntongambiet kan worden gespeeld in de opening van een schaakpartij. Dit gambiet werd geanalyseerd door Howard Staunton (1810 - 1874) de grote Britse officieuze wereldkampioen uit de 19e eeuw en het blijkt een sterk antwoord te zijn op de schaakopening Hollands. In 1847 speelt Howard zijn gambiet voor het eerst tegen Bernard Horwitz.
De beginzetten zijn 1.d4 f5 2.e4 fxe4
Eco-code A 82
en het gambiet is ingedeeld bij de halfgesloten spelen

</doc>
<doc id="35751" url="https://nl.wikipedia.org/wiki?curid=35751" title="College van bestuur">
College van bestuur

Een college van bestuur (CvB) is in Nederland het centrale bestuursorgaan van een hogeschool of universiteit. Een college van bestuur bestaat uit de voorzitter van het college van bestuur, de rector magnificus en vaak nog een of twee bestuurders. Een college van bestuur legt verantwoording af aan het curatorium van de instelling.
De verantwoordelijkheden en bevoegdheden van het college van bestuur van een hogeschool of universiteit zijn vastgelegd in de Wet op het hoger onderwijs en wetenschappelijk onderzoek (WHW).

</doc>
<doc id="35756" url="https://nl.wikipedia.org/wiki?curid=35756" title="Arno (rivier)">
Arno (rivier)

De Arno is een rivier in de Italiaanse regio Toscane. Zij heeft een lengte van 241 kilometer en is daarmee de langste rivier van Toscane en na de Tiber de belangrijkste rivier van Midden-Italië.
Verloop.
De Arno ontspringt op een bergflank van de Monte Falterona. Gedurende het eerste traject stroomt zij zuidwaarts door de Casentinovallei, in de richting van de stad Arezzo. Hier maakt de rivier een bocht om vervolgens verder te stromen naar de Italiaanse westkust. Ze mondt bij de plaats Marina di Pisa uit in de Ligurische Zee.
De Arno stroomt door de provincies Arezzo, Florence en Pisa. Belangrijke steden aan de rivier zijn Florence, Empoli en Pisa.
Overstromingen.
De Arno is een onberekenbare rivier die een zeker overstromingsgedrag vertoont. Binnen enkele dagen kan de rivier van bijna droog overgaan in bijna overstromend. Een belangrijke oorzaak voor dit verschijnsel is gelegen in het landgebruik bovenstrooms. De traditionele landbouw met terrassen "(coltura mista)" heeft plaatsgemaakt voor grote geëgaliseerde percelen met wijndruiven of granen, waar het water minder lang vastgehouden wordt en snel hellingafwaarts stroomt. Versnelde erosie en aardverschuivingen (in het Italiaans: "frana") zijn een veelvoorkomend verschijnsel.
In de stad Florence, waar de Arno overbrugd wordt door de beroemde Ponte Vecchio, hebben in de geschiedenis regelmatig overstromingen plaatsgevonden. De laatste catastrofale overstroming dateert uit 1966, waarbij 101 mensen stierven en vele kunstschatten door water en modder werden bedolven. Tegenwoordig heeft Florence veel profijt van de nieuwe dammen die stroomopwaarts, onder andere in de bovenloop van de Sieve, zijn geplaatst. Hierdoor zijn de historische overstromingsproblemen bijna geheel weggenomen.

</doc>
<doc id="35758" url="https://nl.wikipedia.org/wiki?curid=35758" title="Falkbeertegengambiet">
Falkbeertegengambiet

Het Falkbeertegengambiet is in het schaken een variant in de schaakopening koningsgambiet. Het is ingedeeld bij de open spelen.
De beginzetten van het Falkbeertegengambiet zijn: 1.e4 e5 2.f4 d5; de ECO-code is C31.
Het is geanalyseerd door de Weense schaker Ernst Falkbeer. Dit is een sterk tegenspel voor zwart in het Koningsgambiet, want het zet het witte centrum onder druk; en het verhindert wit bovendien de f-lijn te openen, waarmee de druk op veld f7 zou ontstaan (wat de opzet is van het koningsgambiet).
Na 3.d4 gaat de variant over in het Hinrichsengambiet.

</doc>
<doc id="35759" url="https://nl.wikipedia.org/wiki?curid=35759" title="Nicolaas Anslijn">
Nicolaas Anslijn

Nicolaas Anslijn (Nicolaaszn.) (Leiden, 12 mei 1777 – Alkmaar, 18 september 1838) was een Nederlandse schrijver.
Van zijn hand verschenen onder meer "De Brave Hendrik - een leesboekje voor jonge kinderen" (1810) en wegens doorslaand succes later "De Brave Maria" (1811) in dezelfde stijl.
Anslijn heeft ook een belangrijke rol gespeeld in het grammaticaonderwijs met zijn vernieuwende "Nederduitsche spraakkunst voor eerstbeginnenden" (Leyden 1814; 3e druk Leyden 1824). In dit schoolboek behandelt hij als eerste de 'logische ontleding der voorstellen', oftewel de zinsdelen. Voordien behandelden grammatica’s enkel de woordsoorten.
Na zijn overlijden werd door de Nederlandse schrijver Nicolaas Beets een necrologie over hem en zijn betekenis voor de Nederlandse taal gepubliceerd. Hij zorgde ook voor een postume uitgave van enkele nagelaten geschriften.
In 1989 werd zijn "De brave Hendrik" met "De brave Maria" in één bundel opnieuw uitgegeven; en in 1999 beleefde "De brave Hendrik" de 32ste druk.
Vervolgens werden in 2004 werden ook enkele andere van zijn werken opnieuw uitgebracht: het "Rekenboek voor meisjes, ten dienste der scholen" en zijn "Geschenk voor de jeugd, bestaande in afbeeldingen en beschrijving van eenige van de belangrijkste voorwerpen der natuur".

</doc>
<doc id="35760" url="https://nl.wikipedia.org/wiki?curid=35760" title="Thaksin Shinawatra">
Thaksin Shinawatra

Thaksin Shinawatra (Thai: ทักษิณ ชินวัตร) (San Kamphaeng, Chiang Mai, 26 juli 1949) was premier van Thailand tussen januari 2001 en april 2006 en is de leider van de politieke partij Thai Rak Thai. Als hoofd van de Shin Corporation, die onder andere de grootste Thaise mobiele telefoonmaatschappij Advanced Info Service beheert, is hij een van de rijkste mensen van Thailand. Hoewel hij een Chinese naam heeft (hij is van Chinees-Thaise afkomst), staat hij in Chineestalige landen bekend als 他信.
Afkomst en studie.
Thaksin stamt uit de rijkste familie van Thailand, groot geworden met grondbezit, onroerend goed en zijdehandel. Hij studeerde af aan de Thaise Police Cadet Academy en ging in 1973 naar de Royal Thai Police Department. Hij studeerde af in strafrecht aan de Amerikaanse Sam Houston State University in 1978.
Ondernemer.
Na het bereiken van de hoge positie van Deputy Superintendent of the Policy and Planning Sub-division, General Staff Division, Metropolitan Police Bureau, verliet Thaksin de politie om in 1987 de Shinawatra Computer and Communications Group op te richten. Een van de leden van de groep, Shinawatra Paging, is nu bekend als AIS. In 1990 deed Thaksin een gewaagd doch succesvol bod van 20 miljard baht voor een concessie om de Telephone Organization of Thailand gedurende 20 jaar te beheren. Hij is oud-voorzitter van de Engelse voetbalclub Manchester City FC.
Politicus.
Thaksin begon zijn politieke carrière in 1994 als minister van buitenlandse zaken voor de Palang Dharma Party met de belofte de politiek op te schonen. Dit werd gevolgd door een korte periode als vicepremier en hoofd van de PDP, hetgeen ophield in 1997 toen de partij uit elkaar viel.
In 1998 vormde Thaksin zijn eigen Thai Rak Thai ("Thais houden van Thais") partij. Hij hamerde wederom op anti-corruptiemaatregelen.
Premier.
In januari 2001 werd hij premier, nadat zijn partij een voor Thaise begrippen unieke meerderheid in het parlement behaalde bij de verkiezingen.
Thaksins positie was in opspraak vanwege conflicterende belangen tussen zijn post als premier en zijn grote zakenbelangen. Tijdens zowel zijn staatsbezoeken in China als India sloot Shinsat, een onderdeel van het bedrijf van de Shinawatra-familie, contracten met de overheden in het land. In 2001 werd hij vervolgd, maar niet veroordeeld, vanwege het verbergen van financiële belangen. In een verdediging op de beschuldigingen verklaarde Thaksin "zich niet bewust te zijn geweest van de wet" en dat het een "eerlijke vergissing" was, een uitspraak die later ook gedaan werd bij het eindexamenschandaal rond zijn zoon Panthongtae Shinawatra. Een veroordeling zou een vijfjarig verbod op politieke functies inhouden.
Thaksins regering besteedde veel geld aan populaire zaken als goedkope leningen voor boeren en gesubsidieerde gezondheidszorg, met daarbij weinig aandacht voor de financiering ervan. Internationaal was er zware kritiek op het verzwijgen van de Vogelpestuitbraak in Thailand in 2003-2004, waardoor deze ziekte zich kon verbreiden tot in Europa. Thaksins kruistocht tegen drugsdealers in 2003, die zelfs ging tot buitenrechtelijke executie van honderden verdachten, is sterk bekritiseerd door burgerrechtenorganisaties. Er zijn ook klachten geweest over Thaksins handelwijze om familieleden en zakenrelaties te bevoordelen bij een aanstelling in dienst van de overheid. Met name zou hij zijn neef, generaal Chaiyasit Shinawatra uit een afgelegen district, tot legerleider hebben gemaakt.
In februari 2005 werd Thaksin de eerste democratisch verkozen premier van Thailand die een normale vierjarige zittingsperiode voltooide. Bij de verkiezingen die maand behaalde zijn partij wederom de meerderheid in het parlement. Bijna al deze stemmen werden behaald op het Thaise platteland, waar driekwart van de bevolking woont; de stedelijke burgers en de middenstand stemden tegen hem.
In december 2005 lanceerde de media-magnaat Sonthi Limthongkul een anti-Thaksin campagne, gebaseerd op beschuldigingen van corruptie en immoreel gedrag. In januari 2006 wakkerde de belastingvrije verkoop van de aandelen van Thaksins familie in de Shin Corporation ter waarde van 1,5 miljard euro (hoewel legaal) de anti-Thaksingevoelens verder aan.
Na massale betogingen in Bangkok schreef Thaksin in februari vervroegde verkiezingen uit voor 2 april 2006, die door de oppositiepartijen werden geboycot. Thaksin kreeg een meerderheid van geldig uitgebrachte stemmen, maar vele stemmen waren blanco. Op 4 april 2006 trad hij af als premier, maar bleef aan als waarnemend premier. In mei 2006 besloot het Hooggerechtshof dat de verkiezingen ongrondwettig waren.
Het leger maakte aan Thaksins (waarnemend) premierschap een einde op 19 september 2006 door middel van een staatsgreep. Verkiezingen in het najaar van 2008 brachten de aanhangers van Thaksin opnieuw aan de macht, maar premier Samak Sundarajev moest in augustus aftreden, deels door het protest van de Volksalliantie voor Democratie. Samak werd opgevolgd door Somchai Wongsawat, de zwager van Thaksin. Somchai heeft laten weten niet te zullen wijken voor het protest van de Volksalliantie.
Persvrijheid.
Ook de persvrijheid in Thailand heeft geleden tijdens Thaksins regeerperiode. In Thailand heerste altijd een relatief grote persvrijheid en kranten en televisiestations kwamen vaak met kritische reportages over de heersende regeringen. Tijdens de verkiezingen heeft hij Thailands enige onafhankelijke tv station, ITV, opgekocht nadat enkele journalisten met zeer kritische reportages over hem gekomen waren. De journalisten zijn na de overname ontslagen. Ook kranten zijn overgenomen of bedreigd met rechtszaken of een terugtrekking van de reclame van bedrijven van Thaksins familie en zijn zakelijke relaties. Dit heeft ertoe geleid dat behalve in een paar kranten, waaronder de Engelstalige the Nation en Bangkok Post, er geen openlijke kritiek meer geleverd wordt op de regering.
Ballingschap en terugkeer.
Thaksin werd in 2008 gerechtelijk vervolgd wegens corruptie en veroordeeld tot acht jaar gevangenisstraf. Hij had echter tijdig de wijk genomen naar Hongkong, en vestigde zich uiteindelijk in Londen. Op 22 augustus 2023 keerde hij terug in Bangkok, nadat de partij van zijn dochter was toegetreden tot een coalitiekabinet. Thaksin werd overgebracht naar de gevangenis, waar hij een verkorte straf zal uitzitten. De koning van Thailand heeft zijn straf van acht jaar teruggebracht tot één jaar. Op 18 februari 2024 werd hij vrijgelaten. Hij heeft het gevangenisziekenhuis, waar hij het afgelopen halfjaar werd vastgehouden, verlaten en is naar zijn woning in Bangkok gegaan.
Omstreden uitspraken.
Thaksin staat zeer regelmatig op de voorpagina's van de krant. Niet alleen vanwege zijn beleid, maar ook vanwege zijn uitspraken. Uitspraken sinds begin 2004:
Familie.
Thaksin Shinawatra is gehuwd met de zakenvrouw Potjaman Na Pombejra. Ze hebben drie kinderen:

</doc>
<doc id="35762" url="https://nl.wikipedia.org/wiki?curid=35762" title="Fluorescentiemicroscopie">
Fluorescentiemicroscopie

Fluorescentiemicroscopie is een techniek die in biologisch en medisch onderzoek wordt gebruikt waarbij fluorescerende kleurstoffen worden gebruikt die oplichten als ze worden bestraald met licht van een kortere golflengte. 
De meeste vormen van fluorescentiemicroscopie maken gebruik van sera van kunstmatig geproduceerde antistoffen. De methode wordt dan ook wel immunofluorescentie-, ofwel IF-microscopie genoemd. Deze zijn afkomstig van bijvoorbeeld muizen of ratten, en zijn specifiek gericht tegen een bepaald, bekend eiwit. Als het serum wordt toegevoegd aan een weefsel, zullen de antistoffen binden aan het doeleiwit. Niet-gebonden antistoffen worden weggewassen. De antistoffen zijn voorzien van een fluorescente kleurstof, en daarmee worden ze microscopisch zichtbaar. Er worden polyklonale en monoklonale sera onderscheiden. Monoklonale antistoffen zijn allemaal precies identiek (omdat ze afkomstig zijn van 1 unieke kloon van afweercellen), terwijl polyklonale antistoffen verschillende onderdelen van het eiwit kunnen herkennen.
In 2014 werd de Nobelprijs voor Scheikunde toegekend aan de Duitser Stefan Hell en de Amerikanen Eric Betzig en William Moerner voor "de ontwikkeling van superresolutie-fluorescentiemicroscopie".

</doc>
<doc id="35763" url="https://nl.wikipedia.org/wiki?curid=35763" title="Ponte Vecchio">
Ponte Vecchio

De Ponte Vecchio (Italiaans: "oude brug"), is een beroemde middeleeuwse brug over de rivier de Arno in Florence, Italië. Op en aan de brug zijn winkeltjes gevestigd. Het zijn vooral juweliers. Op een extra niveau boven de brug bevindt zich de Corridoio Vasariano. Deze besloten passage van ongeveer een kilometer lang is in opdracht van Cosimo I de' Medici in 1565 gebouwd door Giorgio Vasari. Hij had ten doel de leden van de familie de' Medici een route te bieden tussen hun paleizen Palazzo Vecchio en Palazzo Pitti zonder zich onder het volk te hoeven begeven.
Geschiedenis.
Volgens de overlevering was de brug in de Romeinse tijd gemaakt van hout. Nadat deze was verwoest door een overstroming in 1333, werd ze herbouwd in 1345, deze keer in steen. De architecten ontwierpen een brug met drie bogen, waarvan de middelste een overspanning van 30 meter heeft, terwijl de andere twee bogen een overspanning van 27 meter hebben. 
Aan het einde van de brug staat de Manellitoren die tijdens de middeleeuwen werd gebouwd om de brug te verdedigen. De Manelli's weigerden hardnekkig de toren af te breken om plaats te maken voor de Corridoio Vasariano. Deze loopt dan ook, door balken gestut, om de toren heen. Om de brug meer status te verlenen verbood Cosimo I de Medici in 1539 slagers en leerlooiers hun ambacht en handel op de brug uit te oefenen. De werkplaatsen en winkels werden verbouwd en aan edelsmeden verhuurd. Menig kunstenaar begon in Florence zijn loopbaan als goudsmid, te beginnen met Ghiberti en Donatello en eindigend met Benvenuto Cellini. Deze laatste bleef heel zijn leven edele metalen bewerken. Zijn buste kreeg in 1900 een plaatsje midden op de brug.
Op de brug, bij het beeld van Mars werd in 1215 Buendelmonti vermoord. Dit was het startsein voor de oorlog tussen de Welfen en de Ghibellijnen. In de 14e eeuw spoelde het oorspronkelijke beeld bij een overstroming weg. Donatello maakte een nieuw beeld dat later weggenomen werd. Het bevindt zich nu in het Bargello-museum.
Tijdens de Tweede Wereldoorlog werd de Ponte Vecchio als enige niet vernietigd door het Duitse leger toen dat zich terugtrok op 4 augustus 1944. De toegang tot de Ponte Vecchio was wel afgesloten door de vernielde gebouwen aan beide zijden van de brug. Dit naar verluidt op een bevel van Hitler.
De winkels zijn langs de brug gebouwd en hangen er deels over. Tegen de stormvloed van 1966 bleken ze minder goed bestand te zijn dan de brug. Een fortuin aan goud verdween toen in de rivier.
Trivia.
Er hebben zich altijd handelaars bevonden op de brug. Ze stalden hun goederen uit op een tafel. Dit na autorisatie van de 'bargello', een soort van burgemeester, opzichter en politieagent. De slagers, leerlooiers en smeden die er hun werkplaats hadden gebruikten de rivier als stortplaats voor hun afval.
De term bankroet zou zijn wortels hebben op de Ponte Vecchio. Wanneer een koopman zijn standplaats niet meer kon bekostigen, werd de tafel ("banca") waarop hij zijn koopwaar had uitgestald, in elkaar getrapt ("rotta", gebroken) door soldaten. Deze handeling werd "bancarotta" genoemd. Als een koopman geen tafel meer had, was hij ook niet meer in staat nog iets te verkopen.

</doc>
<doc id="35764" url="https://nl.wikipedia.org/wiki?curid=35764" title="Arno">
Arno



</doc>
<doc id="35765" url="https://nl.wikipedia.org/wiki?curid=35765" title="Fluorescentie microscopie">
Fluorescentie microscopie



</doc>
<doc id="35768" url="https://nl.wikipedia.org/wiki?curid=35768" title="Ingenieursgeologie">
Ingenieursgeologie

De ingenieursgeologie is die tak van de aardwetenschappen die zich bezighoudt met het voorspellen van het gedrag van gesteente en grond, in geval daar door de mens een ingreep in wordt overwogen. Een ingenieursgeoloog is in staat met kennis van de geologie en natuurlijke materialen te bepalen welk veldonderzoek moet worden uitgevoerd om dit gedrag in voldoende mate te voorspellen.
Het onderzoek kan bestaan uit grondboringen, sonderingen, laboratoriumtesten, geofysich onderzoek (seismiek), georadar en dergelijke. In veel gevallen leveren ingenieursgeologen hun kennis aan civieltechnici ten behoeve van geotechnische constructies en projecten. Het vakgebied is overal van toepassing waar in de ondergrond of met natuurlijk voorkomende materialen gewerkt wordt. Denk bijvoorbeeld aan:

</doc>
<doc id="35769" url="https://nl.wikipedia.org/wiki?curid=35769" title="WordNet">
WordNet

WordNet is een semantisch lexicon voor de Engelse taal.
Het groepeert Engelse woorden in "synsets", verzamelingen synoniemen, bevat korte definities en de verscheidene semantische relaties tussen deze synsets.
Het doel is tweeledig: zowel het produceren van een combinatie van een woordenboek en een thesaurus die intuïtiever is, als het ondersteuning bieden voor automatische analyse van tekst en kunstmatige intelligentietoepassingen.
De databank en de softwaretools zijn uitgebracht onder een BSD-licentie en kunnen vrij gedownload en gebruikt worden.
De databank is ook online toegankelijk.
EuroWordNet is een project dat als doel heeft een WordNet in verschillende Europese talen te maken.

</doc>
<doc id="35771" url="https://nl.wikipedia.org/wiki?curid=35771" title="Machkernel">
Machkernel

Mach is een compacte kernel ontwikkeld aan de Carnegie Mellon Universiteit (CMU). Het werd ontwikkeld voor de ondersteuning van onderzoek op het gebied van besturingssystemen, waarbij de nadruk lag op gedistribueerde en parallelle berekeningen. Het project aan de CMU was actief van 1985 tot en met 1994.
Gemeenschappelijke onderdelen.
Mach is ontwikkeld vanuit het inzicht dat moderne besturingssystemen een aantal dingen met elkaar gemeen hebben of zouden moeten hebben, zoals:
Projecten.
In het begin en midden van de jaren 80 waren er een aantal projecten die probeerden in deze behoeften te voorzien. Vaak ging het daarbij om het veranderen van onderdelen van bestaande besturingssystemen, vooral BSD. Na iedere wijziging werd het besturingssysteem opnieuw gecompileerd, de machine opnieuw opgestart en de wijziging uitgeprobeerd. Deze benadering was problematisch, vooral ook omdat zelfs kleine probleempjes de hele machine deden crashen.
Microkernel.
Met Mach begon men een nieuw concept te verkennen, dat nu bekendstaat onder de naam microkernel. Daarbij bevindt zich de code van het besturingssysteem niet in één grote kernel, maar wordt de meeste code gedelegeerd in kleinere programma's, zogenaamde "servers", die net als alle andere programma's draaien als processen onder de microkernel. Daarbij kwam een eind aan de situatie waarbij de kernel min of meer gelijkstond aan het besturingssysteem, en werd de rol van de kernel beperkt tot die van verkeersagent en dienstregelaar voor de servers.
Dit zou moeten betekenen dat men na een wijziging aan het besturingssysteem alleen maar het gewijzigde server-programma hoefde te herladen, zonder het hele besturingssysteem te hoeven hercompileren. Alleen na het werken aan de Machkernel zelf zou een herstart nog nodig zijn, en dat zou maar zelden moeten voorkomen.
Machkernel en BSD: POE.
Mach is zelf geen volledig besturingssysteem en zonder een verzameling servers is het vrijwel onbruikbaar. Deze servers bestonden toen echter nog niet. Om toch een bruikbaar systeem te krijgen, maakten de auteurs van Mach even snel een aanpassing van het besturingssysteem BSD: in plaats van BSD in onderdelen op te breken en van ieder onderdeel een server te maken, compileerden ze eenvoudigweg de hele kernel als één server en draaiden ze dat. Het resultaat stond bekend als POE.
POE draaide dus min of meer als een toepassing zoals alle andere, maar de prestaties waren vreselijk. Voor iedere aanroep vanuit een gebruikerstoepassing, bijvoorbeeld om de tijd op te vragen van de systeemklok, moest een bericht naar de kernel worden gestuurd (een bewerkelijke verrichting die bekendstaat als "context switch"). De kernel stuurde dat bericht dan via nog een context switch door naar de Unix-library. Het antwoord moest de hele weg weer terug. Dus kreeg Mach, buiten zijn schuld, de reputatie flexibel maar erg langzaam te zijn.
In het daarop volgende decennium heeft men dit berichtenverkeer vele malen sneller kunnen maken. Uiteindelijk werden de prestaties van Mach-achtige besturingssystemen vaak beter dan die van de BSD's waar ze op gebaseerd waren. Tegen die tijd had de academische wereld echter de interesse in het onderzoek op het gebied van besturingssystemen min of meer verloren, en zo is de belofte van Mach nog altijd niet ingelost.
Ooit dacht men namelijk dat Mach de hele wereld van de besturingssystemen langzaam zou overnemen, maar dit is niet gebeurd. Misschien is de belangrijkste reden voor het algemene falen van Mach wel luiheid: iedereen leek te denken dat iemand anders maar een op bibliotheken gebaseerd besturingssysteem moest leveren, en dus deed niemand het. De tot nu toe grootste inspanning in die richting is de Hurd van GNU. De Hurd is echter al meer dan tien jaar vertraagd, mede door de opkomst van Linux. Een aantal commerciële besturingssystemen heeft meer succes gehad, zoals QNX, dat alle beloften van Mach lijkt in te lossen.
Het werk aan Mach vond een aantal jaren lang plaats aan de CMU, maar werd uiteindelijk stilgelegd toen veel van de medewerkers de universiteit verlieten voor het bedrijfsleven. Mach is in het midden van de jaren 90 korte tijd weer tot leven gewerkt aan de University of Utah, wat leidde tot Mach 4 met belangrijke verbeteringen, maar werd daarna weer een slapend project.
Ondertussen benaderde een aantal bedrijven het gebruik van Mach op een praktische manier. De BSD-laag (of die van een ander besturingssysteem) werd direct binnenin de kernel gedraaid, zodat veel context switches konden worden voorkomen. Dat leverde redelijke prestaties op, zonder op de mogelijkheden van meerdere processoren en makkelijk te gebruiken "threads" in te leveren. Maar zelfs deze voordelen zijn relatief kleiner geworden omdat de verscheidene Unix-aanbieders ze inmiddels in hun eigen producten hebben verwerkt.
Dergelijke versies van op Mach gebaseerde besturingssystemen waren onder andere OSF/1, NeXTSTEP, en OS/2 van IBM voor de op de RS/6000 gebaseerde machines. Van deze systemen wordt er geen nog gebruikt. Ook andere besturingssystemen verkenden de mogelijkheid om naar een dergelijke benadering over te stappen, zoals Pink van Apple en Workplace OS van IBM.
Inmiddels heeft Apple OpenSTEP overgenomen om daarmee het Mac OS te vervangen. (OpenSTEP is in feite een bijgewerkte versie van het op Mach 2.5 gebaseerde besturingssysteem NeXTSTEP.) Het resultaat heet Mac OS X, wat net als zijn voorlopers gebaseerd is op de combinatie Mach/BSD.

</doc>
<doc id="35773" url="https://nl.wikipedia.org/wiki?curid=35773" title="1304">
1304

Het jaar 1304 is het 4e jaar in de 14e eeuw volgens de christelijke jaartelling.

</doc>
<doc id="35774" url="https://nl.wikipedia.org/wiki?curid=35774" title="DICT">
DICT

 
DICT is een netwerkprotocol voor woordenboeken, gecreëerd door de DICT Development Group. Het wordt beschreven in RFC-2229. Er is al het Webster-protocol, maar met DICT is het de bedoeling dit in mogelijkheden te overtreffen. DICT moet clients de mogelijkheid geven verschillende woordenboeken tegelijkertijd te raadplegen.
De volgende vrije woordenboeken zijn beschikbaar in het DICT-formaat:

</doc>
<doc id="35775" url="https://nl.wikipedia.org/wiki?curid=35775" title="Wiktionary">
Wiktionary

Wiktionary is een project van de Wikimedia Foundation om een gratis meertalig woordenboek van alle woorden in alle talen te maken.
De naam van het project is een porte-manteau van "wiki" en "dictionary". De Nederlandstalige versie heet WikiWoordenboek. De Friestalige versie heet Wikiwurdboek. De Nedersaksische versie heet Wikiwoordebook. De Limburgse versie heet Wiktionair.
Basisopzet.
Het project geeft informatie over taalkundige eigenschappen (als spelling en eventuele spellingsvarianten, etymologische herkomst voor zover bekend, verkleinde vormen, meervoud en afleidingen) maar ook vertalingen in andere talen.
In principe komen in iedere Wiktionary zo veel mogelijk woorden uit zo veel mogelijk verschillende talen te staan. Een vereiste voor opname is dat het woord al enige tijd gebruikt wordt en in een aantal onafhankelijke bronnen is terug te vinden. Neologismen zijn dus niet toegestaan.
Wanneer een bepaalde woordvorm in meer talen hetzelfde geschreven wordt, komen al deze woorden op dezelfde pagina waarbij in elke taal afzonderlijk voor het woord een aparte ingang moet worden gemaakt. Of er een etymologisch verband is (bijvoorbeeld door ontlening), maakt dan niet uit. Het kan zijn dat de woorden niet verwant zijn maar toevallig dezelfde vorm hebben. Wel wordt etymologische informatie er waar mogelijk steeds bij gegeven.
Geschiedenis.
De Engelse Wiktionary begon op 12 december 2002. Er zit een aparte thesaurus bij die Wikisaurus heet, en een apart woordenboek voor Basic English.
Sinds 1 mei 2004 zijn de anderstalige Wiktionaries eveneens begonnen. De eerste anderstalige versies waren in het Frans en Pools. In mei 2009 waren er in totaal meer dan 5 miljoen ingangen in 272 verschillende talen. De Engelstalige Wiktionary telde in december 2010 ruim 2.179.000 begrippen, de Nederlandstalige ruim 102.000.
Veel ingangen worden met een bot aangemaakt die ingangen uit andere woordenboeken importeert. De Franse en Vietnamese versies importeerden grote delen van het "Free Vietnamese Dictionary Project". De Franse versie groeide in 2006 zeer snel, wat grotendeels te danken was aan bots die uit gratis woordenboeken zoals de Dictionnaire de l'Académie française importeerden.

</doc>
<doc id="35787" url="https://nl.wikipedia.org/wiki?curid=35787" title="Freedict">
Freedict

Freedict is een verzameling vrije tweetalige woordenboeken, onder de GPL-licentie. Er zijn onder andere DICT-versies beschikbaar. Een aantal Linux-distributies (zoals Debian) bevat de Freedict-woordenboeken als makkelijk installeerbare packages.

</doc>
<doc id="35789" url="https://nl.wikipedia.org/wiki?curid=35789" title="Bergen-Belsen">
Bergen-Belsen

Bergen-Belsen was een krijgsgevangenen- en concentratiekamp waar tijdens de Tweede Wereldoorlog meer dan 70.000 mensen de dood vonden. Het kamp was een van de grotere concentratiekampen binnen Duitsland. Het lag in de provincie Hannover (tegenwoordig Nedersaksen), zestig kilometer ten noordoosten van de stad Hannover, nabij Celle aan de zuidrand van de Lüneburger Heide. Op de officiële Duitse lijst van concentratiekampen heeft Bergen-Belsen nummer 96.
Kazerne en krijgsgevangenenkamp.
Bij de stad Bergen werd in 1935 een kazerne met oefenterrein voor de Panzertruppenschule van de Duitse Wehrmacht aangelegd. In die stad was ook de voor munitieaanvoer gebouwde Rampe (laad- en losplaats bij het spoor) gelegen. Om de arbeiders die de kazerne bouwden te huisvesten werd er aangrenzend aan het zuidoostelijke stadsdeel Bergen-Belsen een kamp met dertig barakken gebouwd. Na de inval van de Duitsers in België en Frankrijk in juni 1940 werd de voormalige oefenplaats gebruikt als krijgsgevangenenkamp voor zeshonderd Belgische en Franse soldaten. In 1941 kreeg het de naam "Stalag XI C/311". Na de inval in Rusland in 1941 zaten er al snel 21.000 Russische krijgsgevangenen opgesloten. Zij leefden onder erbarmelijke omstandigheden: in de open lucht, omringd door prikkeldraad, zonder enige sanitaire voorzieningen, in zelfgemaakte tenten en in kuilen in de grond. Begin 1942 waren al 18.000 van deze Russen omgekomen door dysenterie en vlektyfus. Een kleine 500 Sovjetcommissarissen werden in Sachsenhausen als proefpersonen met de daar ontwikkelde nekschotmachine vermoord. In april 1943 werd Bergen-Belsen overgenomen door de SS. Er waren geen gaskamers in Bergen-Belsen. Niettemin zijn er meer dan 70.000 politieke tegenstanders van het nationaalsocialisme, waaronder 25.000 Russen, 15.000 Polen en tienduizenden verzetsstrijders uit de bezette gebieden, alsmede enige duizenden Joden om het leven gekomen.
Functies.
Bergen-Belsen had drie hoofdfuncties:
Concentratiekamp.
Vanaf 30 april 1943 werd een deel van Bergen-Belsen een concentratiekamp. Het werd bevolkt door een groot aantal Joden, die niet meer tot werken in staat waren, alsmede dwangarbeidsters en later ook geëvacueerde gevangenen uit concentratiekampen uit het oosten. De overbevolkte situatie veroorzaakte nog meer doden door ziekten, ondervoeding en uitputting. Alleen al tussen januari en april 1945 stierven ongeveer 35.000 personen.
Anne Frank en haar zuster Margot, die waren overgebracht uit Auschwitz II, bevonden zich onder de slachtoffers. Zij stierven tussen eind februari en begin maart 1945 aan vlektyfus. Ook de Belgische minister Arthur Vanderpoorten (1884-1945) stierf hier. De Nederlandse journalist Ischa Meijer overleefde als 2-jarig kind tezamen met zijn ouders de internering in Bergen-Belsen. De documentairemaker Frank Diamand arriveerde als 5-jarige met zijn ouders in het laatste transport uit Westerbork en werd in 1945 bevrijd. Begin 1944 komt Hetty Verolme-Werkendam samen met haar ouders en broertjes aan in Bergen-Belsen, haar ouders worden naar andere concentratiekampen overgebracht en Hetty en haar broertjes komen in de kinderbarak terecht, waar ze de bevrijding meemaken. Later heeft ze over de gebeurtenissen in het kamp een boek geschreven.
Bevrijding.
Bij de bevrijding van Bergen-Belsen door de Britten op 15 april 1945 troffen zij massagraven en duizenden onbegraven lichamen aan, naast ongeveer 60.000 overlevenden, waarvan er nog ongeveer 14.000 bezweken in de loop van de daaropvolgende dagen en weken, onder meer aan de gevolgen van ondervoeding en uitdroging. De overlevenden werden op de dag van de bevrijding overgebracht naar de twee kilometer verderop gelegen kazerne. Het kamp Bergen-Belsen werd na de bevrijding met de grond gelijkgemaakt en afgebrand, vanwege het zeer hoge risico van besmetting met tyfus en luizen. De laatste barak werd op 24 mei 1945 in het bijzijn van de voormalige gevangenen met een kleine plechtigheid verbrand.
Herinnerings- en studiecentrum.
Tegenwoordig zijn op het terrein van het voormalige kamp Bergen-Belsen, in de gemeentevrije zone Lohheide, een bezoekers- en een studiecentrum gevestigd. Het huidige documentatiecentrum werd in 2007 geopend. Het terrein is parkachtig ingericht met taluds en symbolische graven. De taluds staan voor de massagraven en de individuele graven zijn monumenten voor de daarop genoemde vermoorde personen. Op een van deze symbolische graven staat een steen voor Anne en Margot Frank. Op het terrein zijn een tiental monumenten. Waar direct na de bevrijding een berkenhouten kruis door de overlevenden werd neergelegd staat nu een vijf meter hoog houten kruis. Er is een hoge zuil bij een gedenkmuur. Buiten het voormalige kamp waren massagraven voor Russische en Poolse krijgsgevangenen. Deze plek is als monument gehandhaafd. Het enige kilometers verderop bij Bergen gelegen laadperron ("Rampe") is nu weer in gebruik door het leger. Op het oudste stukje spoor staat een kopie van de in de oorlog gebruikte goederenwagons.

</doc>
<doc id="35790" url="https://nl.wikipedia.org/wiki?curid=35790" title="Gantt-grafiek">
Gantt-grafiek

Een Gantt-grafiek is een grafiek ofwel diagram voor het plannen, dat gebruikt kan worden als hulpmiddel bij projectmanagement.
Geschiedenis.
Henry Laurence Gantt ontwikkelde de Gantt-grafiek rond 1910. In zijn werk als werktuigkundig ingenieur, managementconsultant en bedrijfsadviseur werd de Gantt-grafiek gebruikt als een visueel hulpmiddel om de planning en voortgang van een project te laten zien. In die tijd werd dit gezien als een opzienbarende innovatie. De Gantt-grafiek werd onder andere gebruikt bij grote bouwprojecten als de Hoover Dam in 1931 en het interstate highway-netwerk in 1956.
In 1952 publiceerde Berend Willem Berenschot het eerste Nederlandse boek over de Gantt-kaart, waarbij deze werd gepresenteerd als een hulpmiddel voor de bedrijfsleiding.
De Gantt-kaart wordt wereldwijd beschouwd als een geaccepteerde standaard.
Lay-out.
Een Gantt Chart bestaat uit een aantal rijen die ieder een fase of activiteit binnen het project weergeven. De eerste fasen/activiteiten staan meestal bovenaan en op de x-as staat de tijd weergegeven. Per activiteit wordt met een balk weergegeven hoeveel doorlooptijd er benodigd is. Verder kun je ook onderlinge afhankelijkheden weergeven, zodat bijvoorbeeld duidelijk is dat activiteit B pas kan beginnen als activiteit A is afgerond. Verder kun je visueel ook mijlpalen weergeven die een belangrijk moment weergeven, zoals een moment van oplevering of een belangrijk besluit dat moet worden genomen.
Hulpprogramma's.
Er zijn verschillende programma's die gebruikt kunnen worden voor het maken van een Gantt-grafiek. Voor een simpel figuurtje volstaat het om in een spreadsheet bepaalde cellen te kleuren. Voor geavanceerdere figuren kunnen programma's als het gratis opensourceproject Gantt, Microsoft Project of de gebruikelijke projectmanagementpakketten gebruikt worden.

</doc>
<doc id="35793" url="https://nl.wikipedia.org/wiki?curid=35793" title="Stabiae">
Stabiae

Stabiae was een Romeinse plaats aan de baai van Napels, ongeveer 5 km vanaf Pompeï, op de plaats van het huidige Castellammare di Stabia.
Er was in Stabiae bewoning vanaf de 8e eeuw v.Chr., zoals is gebleken bij de opgraving van een necropolis van meer dan 300 graven aan de Via Madonna delle Grazie in 1957. Daar werd onder andere Korinthisch en Etruskisch aardewerk aangetroffen. De kleine havenplaats werd al in de 6e eeuw v.Chr. overvleugeld door de Griekse en Etruskische handelaren uit Pompeï. Samen met Pompeï en Herculaneum verzette het zich in de Bondgenotenoorlog (90-89 v.Chr.) tegen de Romeinen, maar werd verwoest door Sulla op 30 april 89 v.Chr. Daarna had Stabiae nog slechts de status van "pagus" (dorp) en werden er op de plaats van het oude Stabiae luxe Romeinse villa’s aangelegd (aldus Plinius de Oudere, "Nat. Hist." III, 9, 70).
Bij de uitbarsting van de Vesuvius in 79 n.C. werd Stabiae bedekt onder een laag as van ongeveer twee meter dik. Plinius de Jongere beschrijft in zijn beroemde brief ("Brieven" VI, 16) over de uitbarsting van de Vesuvius hoe zijn oom Plinius de Oudere met een groot schip naar Stabiae ging om daar ene Pomponianus en anderen te redden. Deze oom kwam in Stabiae om bij zijn reddingsactie.
Opgravingen in Stabiae begonnen in de 18e eeuw onder koning Karel van Bourbon van Napels, waarbij de Villa San Marco, de Villa van de herder en de Villa van Arianne werden blootgelegd. Systematische opgravingen vonden plaats in de jaren 1950-1962 onder leiding van schooldirecteur Libero D’Orsi. De belangrijkste vondsten oa. een romeinse loden watertank voorzien van stopkraan werden ondergebracht in een antiquarium dat was ingericht in de middelbare school
De al eerder opgegraven villa’s werden verder onderzocht. Inmiddels is duidelijk dat zich tegen de heuvel een lint van grote luxe villa’s bevond. Deze hadden ruime woonvertrekken, baden, zuilengalerijen, nymphea en binnentuinen. Grote delen van de fresco’s zijn bewaard gebleven. Enkele ervan zijn ook te zien in het Archeologisch Museum te Napels. Meer in het binnenland zijn enkele villae rusticae gevonden, die op de landbouw (o.a. wijnbouw) waren gericht.
Aan de rand van het moderne Castellammare di Stabia zijn drie van de villa's opengesteld voor bezoekers: de Villa van Ariadne, de daar direct naast gelegen villa die het 'Tweede complex' wordt genoemd, en de Villa San Marco. In 2001 werd de stichting RAS (Restoring Ancient Stabiae) in het leven geroepen die als doel heeft een archeologisch park te ontwikkelen.

</doc>
<doc id="35797" url="https://nl.wikipedia.org/wiki?curid=35797" title="Notaris">
Notaris

Een notaris is een jurist en openbaar ambtenaar, benoemd door de overheid, die bevoegd is om authentieke akten te verlijden in de gevallen waarin de wet aan hem of haar die bevoegdheid toekent en een partij dit van hem verlangt. Het beroep van notaris bestaat in landen met een continentaal rechtsstelsel en gaat minstens terug tot het Byzantijnse Rijk. Gedurende de latere periode van het feodalisme werden in meerdere regio's van de Lage Landen de taken die nu de notaris verricht, ook door de schepenen afgehandeld. 
Uit een studie uit 2019 blijkt dat notaristaken ook zonder notaris kunnen gebeuren en dat de rol van de notaris “sterk beperkt tot volledig overbodig” kan worden. 
Nederland.
Algemeen.
Het notarisambt is geregeld in de "Wet op het notarisambt" (Wna) van 1842. Deze wet maakte een einde aan de situatie dat het notarisambt tot het privé-vermogen hoorde en als zodanig kon worden verkocht en middels erfopvolging kon worden doorgegeven. Daarmee kwam ook een einde aan het gebruik de door de notaris opgestelde akten in een privé-archief te bewaren en geheim te houden. Alle akten werden stapsgewijs overgebracht naar het Rijksarchief en opengesteld voor onderzoek. Sindsdien is het beroep niet langer een activiteit als koopman, waar het eigen belang om winst te maken voorop kon worden gezet, maar om een ambt met een sociale functie, het dienen van het algemeen belang, waarop in het algemeen belang toezicht wordt gehouden door de staat. Met het loslaten van de verplichte vaste tarieven in de onroerendgoed- en de familiepraktijk in 1999 is dit beginsel niet losgelaten, het ging om een verandering van de honorering, niet om een verandering in de aard van de openbare functie.
Naast de wet bestaat er lagere regelgeving en zijn er interne beleidsregels.
Voor de uitoefening van ambt en beroep gelden als belangrijkste beginselen die van de onafhankelijkheid, onpartijdigheid, zorgvuldigheid en integriteit. Een notaris behartigt de belangen van alle bij een rechtshandeling betrokken partijen op onpartijdige wijze en met de grootst mogelijke zorgvuldigheid en mag het ambt niet in dienstbetrekking uitoefenen (art. 17 Wna). Al dan niet betaalde nevenbetrekkingen moeten worden gemeld (art. 11 Wna). Een notaris mag niet handelen in strijd met hetgeen een goed notaris betaamt. Schendt een notaris de integriteitsnorm is dat minimaal tuchtrechtelijk laakbaar, kan dat civielrechtelijk onrechtmatig zijn, of als strafbaar feit worden gekwalificeerd. De beginselen zijn uitgewerkt in de "Verordening beroeps- en gedragsregels" en de "Beleidsregel integere beroepsuitoefening." De beroepstitel notaris is beschermd en mag alleen onder bij de wet bepaalde voorwaarden worden gevoerd (art. 2 lid 2 Wna). Een notaris mag de vraag om een bij wet vastgelegde handeling voor iemand te verrichten in beginsel niet weigeren, dat heet "ministerieplicht" (art. 21 lid 1 Wna). Aan de andere kant is de notaris verplicht zijn dienst te weigeren wanneer naar zijn redelijke overtuiging of vermoeden de werkzaamheid die van hem verlangd wordt leidt tot strijd met het recht of de openbare orde, wanneer zijn medewerking wordt verlangd bij handelingen die kennelijk een ongeoorloofd doel of gevolg hebben of bij andere gegronde redenen voor weigering (art. 21 lid 2 Wna). De notaris is tot geheimhouding verplicht (art. 22 Wna) en tot het juist informeren en voorlichten van consumenten over de gevolgen van de rechtshandeling die ze willen verrichten en te waarschuwen voor eventuele risico's dat heet "Belehrung".
Het verrichten van wettelijke werkzaamheden en werkzaamheden die de notaris in samenhang daarmee pleegt te verrichten, berust op een overeenkomst tussen notaris en cliënt (titel 5, Boek 6 BW). 
Naast de uitoefening van het ambt biedt de notaris ook adviesdiensten aan, de zogenaamde niet-ambtelijke werkzaamheden. Voorzover de notaris ambtshandelingen verricht, is zij bestuursorgaan in de zin van artikel 1:1 van de Algemene wet bestuursrecht.
Notarissen zijn verplicht lid van de Koninklijke Notariële Beroepsorganisatie, een publiekrechtrelijk lichaam. Ze staan onder tuchtrechtelijk toezicht van de "Kamers van toezicht notariaat", beroep bij het Gerechtshof Amsterdam, en onder financieel toezicht van het Bureau Financieel Toezicht. Ook andere werkzaamheden dan die als notaris kunnen onder de gedragregels vallen.
Werkterreinen.
De wet heeft de notaris de bevoegdheid gegeven authentieke akten op te maken, met name op het gebied van:
Daarnaast kunnen partijen de notaris ook vragen om andere akten voor hen in notariële vorm op te maken. Het gaat daarbij om akten die partijen anders als onderhandse akten zouden opmaken (meestal diverse soorten overeenkomsten).
De plaats van de notaris in de maatschappij.
De wet schrijft de tussenkomst van de notaris bij het opmaken van een akte voor, als de notariële vorm vereist is voor de geldigheid van die akte. Dit vloeit voort uit de wijze waarop de notaris zijn werkzaamheden dient te verrichten en de waarborgen die de notaris daarbij biedt. Het gaat hierbij met name om:
De notariële akte is vooral bedoeld om een grote rechtszekerheid te hebben. In het bewijsrecht geldt de notariële akte als dwingend bewijs, en men heeft een aanzienlijk sterkere positie dan bij een niet-notariële akte (een onderhandse akte).
Ook in gevallen waarin de wet niet de tussenkomst van de notaris verplicht, kan het daarom nuttig zijn om een notaris in te schakelen. Indien twee partijen een overeenkomst hebben bereikt, bijvoorbeeld over de betaling van een geldsom voor de koop van een goed, dan kan deze overeenkomst notarieel worden vastgelegd. Het voordeel hiervan voor een benadeelde paritj is de executoriale kracht van de notariële akte. Komt een van beide partijen de overeenkomst niet na, dan kan de andere partij direct (executoriaal) beslag leggen op de goederen of bankrekening van de partij die in gebreke blijft en hoeft dus niet eerst een procedure op te starten bij de rechter. Het is wel mogelijk tegenbewijs te leveren.
Houding notariaat tijdens bezetting door Nazi-Duitsland.
Snel na de inval door de legers van Nazi-Duitsland en de capitulatie, bereikte het Nederlandse bestuur overeenstemming met de bezetter over vergaande samenwerking. Het notariaat volgde de gedragslijn van de meeste andere functionarissen in het openbaar bestuur, in tegenstelling tot de Belgische collega's was in Nederland geen sprake van lijdelijk verzet, weerstand of dienstweigering. Onderzocht is de rol van het notariaat bij de grootschalige onteigening van onroerend goed van Joodse burgers en doorverkoop via een stroman om kopers te misleiden. Daaruit blijkt dat ruim de helft van de 850 Nederlandse notarissen zich vanaf 1941 schuldig heeft gemaakt aan het op brede schaal formaliseren van onrecht. Op aandringen van de Koninklijke Notariële Broederschap werd de onafhankelijke positie van het notariaat verlaten door het conformeren aan verordeningen en beleid van de Duitse bezetter, het persoonlijke geweten moest worden uitgeschakeld. De Broederschap voorzag de racistische verordeningen van uitleg waardoor de ontrechtingen efficient konden verlopen. Na de oorlog is de beroepsgroep niet gezuiverd, er werd een compromis gesloten met de regering dat iedereen in ambt bleef en een deel van de oorlogswinsten in een fonds werd gestort. Achteraf waren veel notarissen van mening dat het passeren van de akten principieel onjuist was geweest, de Amsterdamse ring schreef in het jaarverslag 1947:
Enkele notarissen waarschuwden al tijdens de oorlog dat de akten na de oorlog nietig zouden worden verklaard, waaronder Klaas Abma, die ook als redacteur bij het verzetsblad Nederland vrij! werkte en de latere hoogleraar Anton Lubbers. Van andere (kandidaat-)notarissen is bekend dat ze een actieve bijdrage leverden aan de georganiseerde weerstand tegen Nazi-Duitsland, 17 (kandidaat-)notarissen werden om die reden door de Nazi's vermoord, 7 anderen vanwege hun geloof. Josef Arnold ('Joep') Tromp, notaris te Deurne, richtte met de heer J.P. Kroon het Trompfonds op dat aanvankelijk geld inzamelde voor Nederlandse zeevarenden die in dienst van de geallieerden waren gekomen en later in het algemeen voor onderduikers en hun gastgezinnen. Professor Emile Luijten was leider van de groep-Wijchen, onderdeel van de Nederlandse Unie, hij dook onder maar werd opgepakt en in Duitse arbeidskampen te werk gesteld.
Rol notariaat totstandkoming wet op het erfrecht.
Bij de decennialange voorbereidingen in het parlement van de nieuwe wet erfrecht (Boek 4 Burgerlijk Wetboek) speelde het notariaat een bijzondere rol. Zonder een bepaalde bevolkingsgroep te vertegenwoordigen vormden de twee broederschappen een Commissie erfrecht die zich gevraagd en ongevraagd in de discussie mengde. Kort voor het eindverslag, in 1993, ging het notariaat over tot buitenparlementair verzet tegen de door de volksvertegenwoordiging gekozen tekst van het wetsvoorstel ten aanzien van de langstlevende echtgenoot. Onder leiding van drie (emeriti) professoren notarieel recht van de Katholieke Universiteit Nijmegen, Martin Jan van Mourik, Wim van der Grinten en Emile Luijten, ontwierp het notariaat een eigen wetsvoorstel gebaseerd op een notariële modelregeling uit 1958 van Luijten, waarbij de langstlevende echtgenoot erft en de kinderen een vordering op de echtgenoot krijgen. Men publiceerde het eigen wetsvoorstel in het vaktijdschrift WPNR en demonstreerde zo geen steun meer te willen verlenen aan het wetsvoorstel van de regering. De regering zwichtte uiteindelijk onder deze druk.
Bevordering rechtszekerheid.
Hoogleraar notarieel recht aan de Universiteit Leiden, Pim Huijgen, wees er op dat de kern van het bestaan van het notariaat is gelegen in de bevordering van rechtszekerheid en als afgeleide functie daarvan het bevorderen van de rechtsbescherming van partijen. Dit is benadrukt door de Hoge Raad in het standaardarrest "Groningse Huwelijkse Voorwaarden" (1989) waarin de hoogste rechter oordeelde dat de functie van de notaris in het rechtsverkeer meebrengt dat hij beroepshalve is gehouden naar vermogen te voorkomen dat misbruik wordt gemaakt van "juridische onkunde en feitelijk overwicht". Een degelijke en integere uitoefening van notaris-ambt bevordert de zekerheid dat de rechtshandeling zoals die uiteindelijk in een notariële akte wordt vastgehouden ook daadwerkelijk aansluit bij wat partijen met de rechtshandeling beoogden, dat partijen de wil hadden de rechtshandeling te sluiten (wilsverifiërende functie) en dat alle partijen bevoegd zijn de betreffende rechtshandeling(en) te verrichten. Aldus worden ongeldige of vernietigbare rechtshandelingen voorkomen en onnodig procederen door benadeelde partijen. Ook rust op het notariaat de plicht partijen voor te lichten over inhoud en rechtsgevolgen van de betreffende rechtshandeling(en), waarvoor het notariaat het Duitse begrip "Belehrung" gebruikt. Als de notaris reden heeft te twijfelen aan de wilsbekwaamheid van iemand die een testament of levenstestament wil opstellen, wordt een stappenplan gevolgd.
In het Novitaris-arrest (2015) besliste de Hoge Raad over de vraag hoe een notaris hoort te handelen die een akte moet passeren voor de levering van een registergoed of de vestiging van een beperkt recht en door deze dienst te verlenen mogelijk meewerkt aan wanprestatie van een van de partijen bij de akte jegens een derde of aan een onrechtmatige daad van de andere partij bij de akte jegens die derde. De derde kan de notaris in zo’n geval aansprakelijk stellen en van deze vergoeding verlangen van de door hem geleden schade. In dat geval is het aan de civiele rechter om daarover te oordelen. Het arrest is in 2017 bevestigd. De notariskamer besliste in 2018 dat de tuchtrechter in dit soort gevallen dezelfde maatstaf moet gebruiken als de civiele rechter en neemt de maatstaf van de Hoge Raad uit het Novitaris-arrest over voor het tuchtrecht.
Modelregeling notariaat.
De notariële praktijk ontwikkelt voortdurend eigen constructies die kunnen worden gebruikt bij het opstellen van overeenkomsten en testamenten, de zogenaamde modelregelingen of modelregeling voor het notariaat. Het gaat daarbij meestal om clausules die naar huidig recht niet mogelijk zijn, of niet bekend zijn, waarvan het notariaat merkt dat er een maatschappelijke behoefte bestaat of om voor de cliënt fiscale regels te kunnen omzeilen. Ook kan het gaan om het genereren van inkomsten door bijvoorbeeld als executeur in een testament te worden benoemd en na overlijden betrokken te zijn bij afwikkeling van de nalatenschap met een loonregeling die de notaris zelf in het testament heeft opgenomen. 
Bij het bedenken van zo'n constructie zoekt de notaris naar juridische mogelijkheden waarvan algemeen kan worden aangenomen, op grond van systematisch juridisch redeneren binnen het Nederlandse recht, of door rechtsvergelijking, dat er een grote kans bestaat dat de betreffende clausule uiteindelijk door de Hoge Raad voor rechtsgeldig zal worden gehouden wanneer deze in rechte zal worden aangevochten. Zo bedacht het notariaat midden vorige eeuw het zogenaamde "langstlevende testament" dat uiteindelijk door de Hoge Raad voor rechtsgeldig werd gehouden en na actie vanuit het notariaat is gecodificeerd in het huidige erfrecht. Andere voorbeelden zijn de driesterrenexecuteur of executeur-afwikkelingsbewindvoerder, de quasi-wettelijke verdeling, het Radartestament of de welwillendheidsbeslissing van de rechter. Modelregelingen voor het notariaat worden vaak opgenomen in zogenaamde modellenboeken of modeltestamenten die de notaris, kandidaat-notaris en notarisklerk gebruikt bij het opstellen van een overeenkomst of akte.
In de testamentadvisering of de estate planning worden de modellen ook buiten het notariaat gebruikt. Beroepen als estate planner, executeur, nalatenschapsplanner, of erfrechtspecialist zijn echter onbeschermde beroepen die een ieder mag uitoefenen zonder het moeten voldoen aan beroepseisen als vooropleiding, aansprakelijkheidsverzekering of gedragsregeling. De teksten die op deze manier worden geproduceerd lijken precies op een officiële notariële akte maar zijn dat niet. De kennis benodigd voor het maken van een juiste keuze uit de in de modellen geboden opties ontbreekt veelal. Er bestaat daarom weinig borg dat een document dat zo ontstaat daadwerkelijk de wensen van de testateur weergeeft. Ook hier is vaak het genereren van inkomen door te worden opgenomen in een testament een belangrijke drijfveer, niet de bescherming van de nalatenschap. 
Rechtsonzekerheid.
Dergelijke modellen worden vaak jarenlang door de notaris geadviseerd en toegepast, maar als een modelregeling ongeldig is op grond van de wet kan jarenlang praktijkgebruik daar niets aan veranderen, aldus de rechter. Bevat een overeenkomst of testament bepalingen uit een buitenwettelijk notarieel model, hoeft een belanghebbende die meent daardoor te worden benadeeld zich er niet bij neer te leggen. Men kan een beroep doen op de nietigheid of vernietigbaarheiden zo nodig naar de rechter stappen. De rechter houdt testamentaire bepalingen die niet binnen de reikwijdte vallen van een in de wet genoemde uiterste wilsbeschikking voor nietig.
Ambt en vrij beroep.
Volgens de wet oefent de notaris zowel een ambt uit als een vrij beroep. Anders dan een ambtenaar, ontvangt de notaris geen bezoldiging van overheidswege voor zijn ambtelijk werk. De met de ambtsvervulling samenhangende kosten moeten worden bestreden uit de opbrengsten van de vrije dienstverlening. Als ambtsdrager dient de notaris te handelen in het publieke belang en is hij bestuursorgaan in de zin van de Algemene Wet bestuursrecht. Dit uit zich onder andere in de verplichting van de notaris om op verzoek van partijen een akte op te maken (de zogeheten ministerieplicht). Anders gezegd: als een cliënt van de notaris verlangt dat hij voor hem een testament opstelt dan is de notaris gehouden om aan dat verzoek gehoor te geven aangezien hij niet zonder reden mag weigeren.
Als beoefenaar van een vrij beroep zal de notaris als ondernemer de commerciële belangen van zijn kantoor in de gaten houden. De notaris dient zelf te zorgen voor zijn inkomsten, hetgeen vooral gebeurt door bij cliënten een honorarium (een 'tarief') in rekening te brengen, zoals gebruikelijk bij dienstverleners. Sinds 1999 zijn de door de overheid gereguleerde vaste tarieven geleidelijk losgelaten, de notaris stelt sindsdien zelf de hoogte van zijn honorarium vast. Dat betekent een concurrentienadeel ten opzichte van dienstverleners zonder publieke taak. Uitzondering vormt de familiepraktijk, daar heeft de overheid de tarieven gemaximeerd voor personen die minder draagkrachtig zijn. Bij expertisegebieden zijn de tarieven over het algemeen hoger en als maatwerk nodig is, zijn de totale kosten hoger dan bij een standaardakte.
Voor de notaris levert het tegelijk zijn van én openbare ambtenaar én ondernemer regelmatig ingewikkelde situaties op.
Kandidaat-notaris.
De notaris is hoofd van een notariskantoor, benoemd bij Koninklijk Besluit en heeft de eed afgelegd. Sinds 1904 is in de Notariswet opgenomen dat de kandidaat-notaris ook een openbaar ambt is. Na afronding van de studie notarieel recht kan men als kandidaat-notaris gaan beginnen op een notariskantoor onder de hoede van de notaris. Tijdens de eerste drie jaren volgt de kandidaat-notaris naast het werk de notariële beroepsopleiding. De kandidaat-notaris begeleidt cliënten en stelt notariële aktes op, maar ondertekent niet. Een kandidaat-notaris mag alleen aktes ondertekenen als zij of hij is aangewezen als waarnemer van de notaris, dat kan na afronding van de beroepsopleiding en minimaal drie jaar werkervaring. Tijdens de waarneming heeft de kandidaat-notaris dezelfde rechten, bevoegdheden en verplichtingen als een notaris. Het is niet verplicht om notaris te worden. Iemand kan ook jarenlang werkzaam zijn als kandidaat-notaris op een notariskantoor.
Toegevoegd notaris.
Sinds 2013 is er ook de toegevoegd notaris. Deze is in loondienst, heeft dezelfde taken en bevoegdheden als de ‘gewone’ notaris, en werkt onder diens verantwoordelijkheid.
Partijnotaris.
Steeds meer komt het fenomeen op van de partijnotaris, dat wil zeggen een notaris die in opdracht van een of meer belanghebbenden werkt en de belangen van vooral deze belanghebbenden behartigt. De notaris treedt dan niet als onafhankelijke en onpartijdige notaris op voor alle belanghebbenden, zoals gebruikelijk. Van belang is dat partijen zich dat terdege realiseren. De beroepsregels verplichten een notaris aan de andere belanghebbenden duidelijk te maken dat sprake is van een opdracht van enkele van de belanghebbende partijen, zodat de andere partijen een eigen notaris kunnen inschakelen. 
Opleiding.
De universitaire opleiding van de studie notarieel recht duurt vier jaar. Aan vijf universiteiten is het mogelijk notarieel recht te studeren. Broederschap der Notariële Studenten (ook wel: "BNS") is het overkoepelend orgaan van de verschillende notariële studieverenigingen.
Om tot notaris benoemd te kunnen worden moet een kandidaat-notaris een drie jaar durende post-doctorale opleiding hebben afgerond en minimaal 6 jaar werkervaring in het notariaat hebben.
Ethiek.
De vraag in hoeverre een notaris zich in zijn ambt kan en mag laten leiden door zijn persoonlijke opvattingen of overtuigingen, heeft zich tot op heden niet voorgedaan zoals in België, maar gesteld kan worden dat daar hetzelfde resultaat zou worden behaald.
België.
Volgens artikel 1 van de wet van 25 ventôse jaar XI (16 maart 1803) tot regeling van het notarisambt (Ventôsewet, Wet Notarisambt) zijn notarissen openbare ambtenaren, aangesteld om
Onder voorbehoud van de rechten der openbare overheid zijn alleen zij bevoegd om onroerende goederen, renten en hypothecaire schuldvorderingen openbaar te verkopen. De toewijzing mag niet dan aan de hoogst- en laatstbiedende geschieden. Hoewel de notaris dus een openbaar ambt vervult, is hij tevens een commerciële speler. Hoe meer cliënten hij heeft, hoe meer hij verdient. Sommige politici pleiten voor een afschaffing van het beroep. Anderen willen het in België behouden.
Een notaris is verplicht zijn dienst te verlenen wanneer hij daartoe wordt verzocht (art. 3 Ventôsewet).
Opleiding.
Men wordt notaris na vijf jaar rechtenstudie aan een universiteit, gevolgd door een bijkomend jaar meester in het notariaat. Om het beroep echt uit te kunnen oefenen volgt nog een stage van drie jaar en een vergelijkend examen met "numerus clausus". Wie slaagt in het examen, wordt kandidaat-notaris. Kandidaat-notarissen kunnen een vacant notariskantoor overnemen of een associatie aangaan met een notaris die reeds in functie is.
Honorarium.
Volgens weekblad Knack verdient een Vlaamse notaris gemiddeld 50.000 à 100.000 Euro per maand, weliswaar voor belastingen maar na aftrek van kosten en afschrijvingen. Dit honorarium behoort tot de hoogste ter wereld. Volgens De Standaard is een maandloon van 100.000 Euro hierbij geen uitzondering. VRT Nieuwsredactie meldt dat de slechtst boerende notarissen nog steeds 60.000 à 70.000 Euro per maand verdienen.
In 2018 werd in de Kamer een Wetsvoorstel ingediend om het honorarium van de notaris te verlagen tot ongeveer 1/20ste van wat het nu is, of een verlaging met -95%. 
Ethiek.
Mede doordat een notaris openbaar ambtenaar is en een monopolie bezit op het verrichten van een aantal rechtshandelingen, dient zich ook de vraag aan in hoeverre een notaris zich in zijn ambt kan en mag laten leiden door zijn persoonlijke opvattingen of overtuigingen, of door commerciële overwegingen. Anders gezegd stelt zich de vraag of een notaris zijn ambt en medewerking mag weigeren als het gevraagde niet strookt met bijvoorbeeld zijn religieuze overtuigingen.
Deze situatie deed zich in oktober 2005 voor toen twee mannen in het kader van hun voorgenomen burgerlijk huwelijk naar Belgisch recht zich aandienden bij een Antwerpse notaris voor zijn medewerking bij het opstellen en verlijden van een huwelijksovereenkomst. De betreffende notaris weigerde behulpzaam te zijn bij het opstellen van een huwelijkscontract omdat hij op grond van zijn morele normen niet mee kon werken aan het tot stand komen van een huwelijk tussen twee personen van hetzelfde geslacht. Met behulp van het Centrum voor gelijkheid van kansen en voor racismebestrijding gevoerde tuchtprocedure, werd in het voorjaar 2006 zowel door de provinciale Antwerpse Kamer van notarissen als door de nationale kamer van Notarissen uitdrukkelijk bepaald dat een notaris zich niet kan laten leiden door zijn persoonlijke opvattingen of overtuigingen om zijn ambt te weigeren. De betreffende notaris werd dan ook berispt. Voor zover het om ambtsweigering gaat kan de Belgische notaris zich alleen maar beroepen op artikel 3 in de deontologische code voor het notariaat, goedgekeurd bij KB van 21 september 2005 (Belgisch Staatsblad 3 november 2005).
Kritiek.
Volgens economiefilosoof Rogier De Langhe zorgen te hoge transactiekosten er vaak voor dat mensen hun huis dan toch maar niet verkopen en liever elke dag in de file gaan staan in plaats van te verhuizen. Te hoge notariskosten zorgen zo ook onrechtstreeks voor meer burn-outs, want er is een duidelijk verband tussen het aantal burn-outs en de dagelijkse pendeltijd.

</doc>
<doc id="35798" url="https://nl.wikipedia.org/wiki?curid=35798" title="Verdrag van Nice">
Verdrag van Nice

Het Verdrag van Nice is een reeks afspraken gemaakt door de lidstaten van de Europese Unie in 2001, bijeengekomen in de Franse stad Nice. Daarmee wijzigde het verdrag van Rome uit 1957 tot oprichting van de Europese Economische Gemeenschap en de Europese Gemeenschap voor Atoomenergie en wijzigde het verdrag van Maastricht uit 1992 tot oprichting van de Europese Unie, waar de Europese Gemeenschappen toen werden ondergebracht. Deze oudere verdragen waren in 1997 ook al gewijzigd met het verdrag van Amsterdam. Het Verdrag van Nice trad op 1 februari 2003 in werking.
Inhoud.
Het verdrag bevat een hervorming van de spelregels binnen de Europese Unie, die nodig was in verband met toetreding van tien nieuwe lidstaten. Het verdrag werd gezien als het 'laatste obstakel' dat de toetreding van eventuele nieuwe lidstaten in de weg zou staan. Onderwerpen die in het verdrag aan bod komen zijn onder meer de stemverhoudingen in de Raad van Ministers, de omvang van de Europese Commissie en de verdeling van de zetels in het Europees Parlement per lidstaat.
Daarnaast werden onder meer zaken geregeld ten behoeve van het snel kunnen oprichten van een gezamenlijke interventiemacht.
Het akkoord werd moeizaam bereikt. Bovendien stemde de bevolking van Ierland in oktober 2001 in een referendum tegen het verdrag, omdat naar de mening van Ierse burgers dit verdrag een militaire Unie van de Europese Unie maakte. Dat was strijdig met de neutraliteit van Ierland. Na officiële verklaringen door de EU over het waarborgen van de Ierse neutraliteit, werd in oktober 2002 een nieuw referendum georganiseerd. Daarbij stemden de deelnemende burgers er wel in meerderheid voor, dat het parlement het verdrag zou ratificeren. De Nederlandse Tweede Kamer en Eerste Kamer aanvaardden het verdrag zonder veel tegenstemmen. Er werd geen referendum gehouden.
Een aanhangend protocol aan dit verdrag zorgde er voor, dat de supranationale bevoegdheden die de oprichtende lidstaten indertijd hadden overgedragen aan de Europese Gemeenschap voor Kolen en Staal, die in 1952 bij het Verdrag van Parijs (1951) was opgericht met een looptijd van 50 jaar, in 2002 zouden worden overgeheveld naar de Europese Gemeenschap, die in 1992 onder de koepel van de Europese Unie was gebracht. Omdat de ratificatie van Ierland vertraging opliep en daardoor ook de inwerkingtreding van het Verdrag van Nice pas na 2002 zou kunnen zijn, zou de Unie juridisch in de problemen kunnen komen. Door de juridisch-technische ingreep om de EGKS-bevoegdheden over te hevelen, bleven deze problemen uit en kon de Europese Unie in de praktijk blijven functioneren zoals ze daarvoor deed.
Het verdrag trad op 1 februari 2003 in werking, na de (verlate) ratificatie van Ierland.

</doc>
<doc id="35800" url="https://nl.wikipedia.org/wiki?curid=35800" title="Trente (stad)">
Trente (stad)

Trente (Italiaans: "Trento"; Duits: "Trient"; Nederlands soms nog: "Trent") is de hoofdstad van de Italiaanse autonome regio Trentino-Zuid-Tirol en de provincie Trente, in het noorden van Italië. De stad heeft zo'n 115.000 inwoners en is tevens de hoofdstad van de gelijknamige provincie. De stad heeft ook een goed aangeschreven universiteit, waar onder meer Romano Prodi ooit als hoogleraar in dienst was.
Tot de gemeente Trente aan de Adige behoren naast het stadscentrum ook de "frazioni" Cadine en Oltrefersina. De stad ligt onderaan de Monte Sardagna. Van 1922 tot 1925 werd gebouwd aan de Funivia Sardagna, de kabelbaan naar de bergtop, die op 4 augustus 1925 in bedrijf werd gesteld.
Geschiedenis.
Trente was oorspronkelijk een Keltische stad, die later veroverd werd door de Romeinen (Tridentum). Trente was eeuwenlang de zetel van het zelfstandige prinsbisdom Trente. Daarna werd het een Oostenrijkse stad. Na de Eerste Wereldoorlog werd het aan Italië afgestaan.
Trente werd beroemd door het Concilie van Trente dat er tussen 1545 en 1563 werd gehouden. Dit concilie zette de contrareformatie in en nam belangrijke besluiten zoals het oprichten van seminaries, de uitgave van een catechismus en de verbetering van het missaal en het brevier.

</doc>
<doc id="35801" url="https://nl.wikipedia.org/wiki?curid=35801" title="Gallië">
Gallië

Gallië is de vernederlandste naam van de Latijnse benaming ("Gallia") voor het westelijke gebied van Europa, dat overeenkomt met het moderne Frankrijk, België, het westen van Zwitserland, en delen van Nederland en Duitsland ten westen van de Rijn. "Gallia" (Grieks: "Γαλλία") is nog altijd de Griekse naam voor Frankrijk, en bijvoorbeeld in het Spaans wordt "galo" vaak gebruikt als synoniem voor Frans. Galliërs, ook bekend als Kelten, waren de bewoners van Gallië en een groot deel van overig Europa.
Verspreiding.
De Galliërs waren verspreid geraakt over een groot gedeelte van Europa in de eeuwen voor de Romeinse bezetting, en spraken verschillende Keltische dialecten. Er woonden ook Galliërs in de vlakten van Noord-Italië het zogenaamde Gallia Cisalpina ("Gallië aan deze kant van de Alpen") en Venetië. Andere Kelten waren gemigreerd over de Pyreneeën, naar het noorden en westen van Spanje, waar zij zich met de Iberische oerbevolking vermengden en het volk der Keltiberiërs vormden, dat een met het Gallisch verwante taal sprak.
Geschiedenis.
In de loop van de derde eeuw v.Chr. vond er een expansie van de steden, de handel en nijverheid plaats in Gallië. Het gebruik van geld werd overgenomen van de Griekse kolonies waarmee de Galliërs in contact stonden of werd meegebracht door Gallische huurlingen die naar huis terugkeerden. Een monetaire economie ontwikkelde zich. In de tweede eeuw v.Chr. gaf elke belangrijke Gallische stad eigen munten uit, die werden gebruikt voor het innen van belastingen.
Romeinse tijd.
Gallië werd geannexeerd door de Romeinen, toen Julius Caesar de Gallische stammen in het gebied overwon, in de periode tussen 58 v.Chr. - 51 v.Chr.. In 53-52 voor Christus sloeg Caesar de grote Gallische rebellie onder leiding van Vercingetorix neer, een conflict dat eindigde met de belegering van Alesia en de overgave van Vercingetorix . Caesar beloonde de Gallische stammen die hem trouw waren, royaal en gaf hun een aanzienlijke autonomie. Hij beschreef zijn ervaringen in zijn boek "Commentarii de bello Gallico" ("Verslagen over de Gallische Oorlog"). De hele oorlog kostte het leven aan meer dan een miljoen Galliërs, en nog een miljoen werden tot slaaf gemaakt.
Indeling.
Het gebied werd vervolgens geregeerd als een aantal Romeinse provincies. De hoofdstad van de Galliërs was Lyon, een stad waar twee keizers geboren werden, Claudius en Caracalla.
Het gebied werd als volgt onderverdeeld:
Taal.
In bijna al deze "Gallia's" werden verwante dialecten van dezelfde Keltische taal gesproken. In Aquitania, evenwel, werd een geheel andere taal gesproken, verwant aan het Baskisch en (waarschijnlijk) aan het thans uitgestorven Iberisch. In het door de Romeinen bezette Gallië ontwikkelde zich een mengvorm van Romeinse en Keltische gebruiken: de Gallo-Romaanse cultuur.
Gebeurtenissen.
Al vanaf de 1e eeuw bouwde men versterkte grenzen tegen de toenemende druk van invallende Germaanse stammen. Tijdens de Crisis van de derde eeuw, na de Slag bij Edessa (260), waarbij keizer Valerianus I werd gevangengenomen, braken overal opstanden uit. Het Romeinse Rijk stond op de rand van de afgrond. Generaal Postumus riep zichzelf uit als keizer van het Gallische keizerrijk.
Tijdens de vierde eeuw werd het Romeinse Rijk hervormd. De aanzet van de bestuurlijke hervormingen in het Romeinse Rijk begon met Diocletianus en zijn Tetrarchie, het opsplitsen van het rijk in vier delen. Constantijn de Grote zette die hervormingen verder in praefectura praetorio, die op hun beurt verdeeld werden in dĭœcēsĭs. Het Gallische keizerrijk werd omgedoopt tot praefectura praetorio Galliarum, dit omvatte Britannia, Gallië, Viennensis en Hispania (inclusief Mauretania Tingitana). De hoofdstad was Augusta Treverorum. Rond 395 werden de Romeinse provincies herschikt en werd de hoofdstad verplaatst naar Arelate.
Op 31 december 406 staken verschillende Germaanse stammen, onder meer de Alemannen, Vandalen en Sueven de Rijn over om Gallië te plunderen. Het Romeinse leger bleek niet in staat adequaat op te treden. Een aantal legereenheden kwam bovendien in opstand en riepen hun eigen generaals uit tot keizer. In Britannia nam Flavius Claudius Constantinus het heft in eigen handen en stak Het Kanaal over. Het praefectura praetorio Galliarum maakte tussen 407 en 415 roerige tijden mee. Pas na 415 keerde de rust enigszins terug toen de Visigoten een bondgenootschap sloten met Constantius III. Ook met andere Germaanse stammen sloten de Romeinen vrede. De Alemannen kregen de status van foederati in de Elzas en Vandalen en Sueven trokken verder naar het Iberisch schiereiland.
Onder de Romeinse veldheer Aetius keerde het Romeinse gezag, behoudens noordelijk Gallië en de grensgebieden langs de Rijn, deels terug. In 451 hield Attila de Hun lelijk huis in de regio. Alhoewel Flavius Aetius, de 'Gesel Gods' kon stoppen op de Catalaunische Velden, kon dit de verdere verbrokkeling van het West-Romeinse Rijk niet tegenhouden. Het Gallo-Romeinse Rijk werd in 457 door Aegidius gesticht. In 486 eindigde het Romeinse gezag in Gallië, toen de Romeinse gouverneur Syagrius overwonnen werd door de Salische Franken, die toen onder het gezag van Clovis stonden.

</doc>
<doc id="35802" url="https://nl.wikipedia.org/wiki?curid=35802" title="Trento">
Trento



</doc>
<doc id="35803" url="https://nl.wikipedia.org/wiki?curid=35803" title="Mons">
Mons

Ook:

</doc>
<doc id="35804" url="https://nl.wikipedia.org/wiki?curid=35804" title="Jacques Chirac">
Jacques Chirac

Jacques René Chirac (Parijs, 29 november 1932 – aldaar, 26 september 2019) was een Frans politicus van de RPR en UMP en de 22e president van Frankrijk van 1995 tot 2007. Eerder was hij premier van Frankrijk van 1974 tot 1976 en van 1986 tot 1988 en burgemeester van Parijs van 1977 tot 1995.
Vroege carrière.
Chirac komt uit een Frans middenklassengezin dat zijn wortels heeft in het departement Corrèze. Hij was katholiek. Chirac studeerde aan het Institut d'Études Politiques (Sciences Po) en l'École nationale d'administration (ENA) in Parijs. Hij werd een overtuigd gaullist en in december 1962 medewerker van toenmalig premier (later president) Georges Pompidou.Van 1967 tot 1968 was Chirac staatssecretaris van Werkgelegenheid en van 1968 tot 1971 van Economische Zaken en Financiën. Jacques Chirac werd in 1971 als minister toegevoegd aan het kabinet van toenmalig premier Jacques Chaban-Delmas. Van 1972 tot 1973 was hij minister van Landbouw en Binnenlandse Zaken.
Premier.
Van 1974 tot 1976 was Chirac voor de eerste keer premier. Tijdens zijn premierschap sloot hij economische en militaire verdragen met Irak. Hij prees president Saddam Hoessein in het openbaar en verkocht hem onder meer militaire apparatuur, waaronder 60 Mirage F1-gevechtsvliegtuigen en de nucleaire installatie Osirak. In 1976 werd Chirac als premier opgevolgd door de liberale econoom Raymond Barre, een partijgenoot van president Valéry Giscard d'Estaing. Vervolgens richtte hij de neogaullistische Rassemblement pour la République (RPR) op. Van 1976 tot 1994 was hij hiervan de voorzitter.
Als premier had Chirac besloten dat Parijs weer een eigen gemeentebestuur zou krijgen. Sinds de opstand van 1871 had de hoofdstad onder direct bestuur van de regering gestaan. Chirac zelf werd in 1977 burgemeester, wat hij bleef tot 1995, toen hij werd gekozen tot staatshoofd. In zijn jaren als burgemeester was hij ook oppositieleider en tweemaal verliezend kandidaat voor het presidentschap: in 1981 en 1988.
Op 20 maart 1986 won rechts in Frankrijk de parlementsverkiezingen. Op 9 april werd Chirac opnieuw premier, ditmaal in 'cohabitation' met de socialistische president François Mitterrand, een novum in de Vijfde Republiek. Dit duurde twee jaar lang: tot 10 mei 1988.
In 1993 werd de RPR de grootste partij in het parlement, en kon ze daardoor een kabinet vormen. Chirac, die slechte herinneringen had aan zijn premierschap onder Mitterrand, besloot zijn handen schoon te houden. Hij schoof dan ook zijn partijgenoot en vriend Édouard Balladur naar voren. Deze werd in de twee jaar van de cohabitation tamelijk populair en kondigde in het najaar van 1994 zijn kandidatuur voor het presidentschap aan. Met de vriendschap tussen de beide mannen was het meteen gedaan en er ontstond een felle strijd binnen de RPR, die Chirac ten slotte zou winnen.
President.
1995-2002.
In 1995 won Chirac nipt de presidentsverkiezingen en werd hij dan ook op 17 mei president, als opvolger van Mitterrand, van wie de nieuwe president een aantal beleidsdaden terugdraaide. Vrijwel direct na zijn verkiezing besluit Chirac kernproeven te houden in de Stille Zuidzee op het atol Moruroa. Hij wilde daarmee het feit benadrukken dat Frankrijk een atoommacht was en trok zich dan ook niets aan van de grote internationale weerstand daartegen. Een paar maanden later tekende hij echter wel de internationale overeenkomst tegen kernproeven, waarbij hij verklaarde dat Frankrijk voor altijd klaar was met nucleaire testen.
In 1996 kreeg Chirac veel lof door de Franse rol in de Holocaust te erkennen. Als eerste president onderkende hij dat het Franse Vichy-regime medeverantwoordelijk was voor de deportatie van Franse Joden.
Tot juni 1997 bezat Chirac grote macht, omdat premier Alain Juppé net als Chirac tot de RPR behoorde. In 1997 werd Lionel Jospin van de Parti socialiste (PS) echter premier, nadat de RPR bij de verkiezingen van dat jaar niet meer zoveel stemmen had behaald. Deze 'cohabitation' zou meerdere keren voor spanningen zorgen.
In 2000 verkortte Chirac via een referendum de presidentiële termijn vervolgens van zeven tot vijf jaar.
Verkiezingen van 2002.
In 2002 besloot de op dat moment 69-jarige Chirac zich weer te kandideren. Bij de verkiezingen van 2002 was er commotie vanwege een corruptieschandaal waarin Chirac was verwikkeld. In de jaren van zijn burgemeesterschap bleek op grote schaal gefraudeerd te zijn met bouwopdrachten. Als president genoot Chirac tot aan het einde van zijn presidentschap immuniteit.
In de eerste ronde haalde Chirac ternauwernood 20% van de stemmen. 18% van de stemmen ging naar de extreemrechtse Jean-Marie Le Pen, 1% meer dan Lionel Jospin, de kandidaat van de Parti Socialiste. Hierdoor kwam Chirac in de tweede ronde uit tegen Le Pen. Dit schokte de president, die een enorme afkeer had van extreemrechts. De uitslag van de eerste ronde leidde tot massale demonstraties, met als hoogtepunt 1 mei 2002, toen er in Parijs één miljoen mensen op straat kwamen. Fransen gingen de straat op met spandoeken waarop teksten stonden als "Stem op de oplichter, niet op de fascist!" ("Votez Escroc, pas Facho!") en "Stem met een wasknijper op je neus!". Het merendeel van deze mensen riep op om tóch te gaan stemmen, om ervoor te zorgen dat Le Pen geen kans maakte. In de tweede ronde haalde Chirac dan ook meer dan 80% van de stemmen.
2002-2007.
De tweede termijn van Jacques Chirac was de eerste Franse presidentiële termijn van vijf jaar. Op 6 mei 2002 benoemde Chirac Jean-Pierre Raffarin van de Démocratie Libérale (DL) tot premier. De RPR van Chirac en de DL van Raffarin gingen spoedig daarna een fusie aan, waaruit de UMP ontstond.
Op 14 juli 2002, bij de viering van de Franse nationale feestdag "quatorze juillet", overleefde hij een moordaanslag: een jonge neonazi vuurde nabij de Arc de Triomphe een kogel af op de president terwijl deze in een open jeep deelnam aan een militaire parade.
In 2003 kreeg Chirac internationaal veel aanzien vanwege zijn harde opstelling jegens de Irakoorlog, waartoe de Amerikaanse president George W. Bush en de Britse premier Tony Blair hadden besloten. Met steun van de Duitse bondskanselier Gerhard Schröder en de Russische president Vladimir Poetin protesteerde Chirac fel tegen de oorlog. Chirac dreigde zelfs met een veto tegen een Amerikaans-Britse oorlogsresolutie in die zin. De opstelling van de president was goed voor zijn populariteit: 90% van de Fransen schaarde zich achter zijn standpunt. Door Chiracs Irakbeleid kreeg Frankrijk het imago van een tegendraadse, maar wel vooraanstaande natie. Chirac werd zelfs genomineerd voor de Nobelprijs voor de Vrede van 2003.
Op 29 mei 2005 werd er in Frankrijk een referendum gehouden over de Europese Grondwet. 55% van de Fransen stemden tegen deze grondwet. Dit werd beschouwd als een enorme klap voor Chirac en de UMP, de president had zelf namelijk campagne gevoerd vóór de grondwet. Premier Raffarin diende zijn ontslag in en Dominique de Villepin werd de nieuwe premier van de Franse Republiek. Chiracs populariteit daalde tot een dieptepunt; in juni 2005 had hij steun van nog maar 26% van de Franse bevolking en was Chirac de meest impopulaire Franse president sinds opiniepeilers in 1978 waren begonnen met het meten van de persoonlijke goedkeuringscijfers van Franse politici.
2005 was sowieso niet het beste jaar voor de president. In september van dat jaar werd hij getroffen door een zware hersenbloeding, wat volgens sommigen een keerpunt betekende in de carrière van Chirac. Tevens werd dat jaar diverse Franse (voor)steden geplaagd door hevige rellen. Daarnaast liep Frankrijk de Olympische Spelen van 2012 mis, waarvoor Chirac zich erg had ingezet.
In januari 2006 trapte Chirac in een grap van twee Canadese radio-dj's, die de nieuw gekozen Canadese premier Stephen Harper imiteerden en zeiden dat deze graag met Chirac wilde spreken.
In februari en maart 2006 gingen Franse jongeren en studenten in verschillende steden de straat op om te demonstreren tegen wetsvoorstellen die het gemakkelijker zouden maken om werknemers onder de 26 jaar te ontslaan. De demonstranten vonden dat hun werkgelegenheid hierdoor werd aangetast. Deze protesten werden op den duur zo massaal en zelfs gewelddadig, waardoor Chirac op 10 april 2006 besloot de maatregelen weer in te trekken.
Begin 2007 zorgde een interview met Chirac voor opschudding. De president zei namelijk dat het "niet erg gevaarlijk" was als Iran over een atoombom zou beschikken, en dat het land direct zou worden weggevaagd als het de bom zou inzetten tegen Israël. Chiracs bagatelliserende opmerkingen over het gevaar van een eventuele Iraanse atoombom waren opmerkelijk omdat Frankrijk juist trachtte te voorkomen dat Iran die bom zou fabriceren. Toen de president de journalisten een dag later vroeg om zijn opmerkingen niet te publiceren, weigerden ze dat, waarna Chirac zijn opmerkingen dan maar introk.
Afscheid.
Het gerucht ging al een tijdje, maar op 11 maart 2007 maakte Chirac officieel bekend dat hij zich niet meer herkiesbaar stelde. Hij deed dit in een rechtstreekse toespraak voor de Franse televisie en radio. Chirac beëindigde hiermee zijn politieke carrière na 45 jaar politiek actief te zijn geweest. Uit peilingen was ook al gebleken dat drie vierde van de Fransen niet gewonnen was voor een nieuwe kandidatuur van Chirac. De vertrekkende president riep in zijn toespraak de Fransen op om bij de aankomende verkiezingen niet te zwichten voor extreemrechts. Opmerkelijk aan de toespraak was dat hij geen steun uitsprak aan Nicolas Sarkozy, die op dat moment presidentskandidaat was namens de UMP. Dit laatste tot groot verdriet van Chirac, die alles in het werk had gesteld om dat te verhinderen, want al sinds zijn aantreden lag Chirac met Sarkozy in de clinch over het te voeren beleid binnen de partij. Maar Dominique de Villepin, vertrouweling van Chirac, had het afgelegd tegen de politieke straatvechter Sarkozy. Later sprak Chirac alsnog zijn steun aan Sarkozy uit, maar wel met tegenzin. Op 16 mei 2007 nam hij afscheid van het presidentschap, en werd Sarkozy de nieuwe president, die tien dagen eerder, op 6 mei 2007, met 53,06% van de stemmen was verkozen tot nieuw staatshoofd. Chirac verliet het Élysée met een goedkeuringspercentage van 30%.
Veroordeling.
Op 21 november 2007 werd een gerechtelijk onderzoek tegen Chirac geopend in verband met een affaire rond fictieve banen daterend uit de tijd dat hij burgemeester was van Parijs. Op 15 december 2011 werd hij veroordeeld tot twee jaar voorwaardelijke gevangenisstraf. Chirac gaf aan dat hij het ten laste gelegde bleef ontkennen, maar dat hij om gezondheidsredenen niet tegen de uitspraak in beroep zou gaan.
Controverse.
In Oost-Europa maakte hij zich niet altijd geliefd. Over dertien Oost-Europese landen die begin 2003 de Amerikaanse en Britse Irakpolitiek steunden, zei hij dat ze een goede gelegenheid om hun mond te houden voorbij hadden laten gaan.
Na de politiek.
In 2008, een jaar na zijn aftreden, richtte hij de "Foundation Chirac" op, een goede doelenorganisatie die streeft naar vrede en het voorkomen van conflicten.
De populariteit van Chirac steeg na zijn aftreden snel, terwijl Sarkozy's populariteit juist flink afnam. In 2008 was Sarkozy zelfs nog impopulairder dan Chirac ooit was. Chirac zelf kon zich ook vinden in de kritiek die de Fransen hadden op zijn opvolger. Hij haalde meerdere keren flink uit naar hem, onder andere in zijn memoires. Hij zei zelfs dat hij bij de verkiezingen van 2012 op François Hollande zou stemmen in plaats van Sarkozy, ondanks het feit dat Sarkozy dezelfde partij als Chirac vertegenwoordigde. Steeds meer Fransen kregen heimwee naar Chirac. Ze waarderen achteraf de welbespraaktheid en het chauvinisme van hun oud-president. In 2015 bleek uit een peiling dat Chirac de meest bewonderde politicus in Frankrijk was. Terwijl Chirac met een populariteitspercentage van 30 procent aftrad, was zijn populariteit in mei 2015 verdubbeld naar een percentage van 63 procent.
Zijn gezondheid ging steeds verder achteruit. Zo werd de oud-president in februari 2014 opgenomen in het ziekenhuis vanwege jicht, in december 2015 moest hij naar de intensieve zorg en in september 2016 kwam hij wederom in het ziekenhuis terecht, ditmaal vanwege een longinfectie. De laatste jaren vertoonde Chirac zich bovendien nog zelden in het openbaar.
Jacques Chirac overleed op 26 september 2019 op 86-jarige leeftijd, in zijn woonplaats Parijs in het bijzijn van zijn familie. De huidige Franse president Emmanuel Macron eerde Chirac die avond in een televisietoespraak. Op 30 september 2019 kreeg Chirac een staatsbegrafenis, waarbij een heleboel voormalige wereldleiders (onder wie de Nederlandse oud-premier Jan Peter Balkenende, met wie Chirac vijf jaar samenwerkte) en president Macron aanwezig waren. Tevens werd die dag in Frankrijk uitgeroepen tot een dag van nationale rouw, met om 15:00 uur een minuut stilte. Na de openbare ceremonie werd Chirac begraven op de Cimetière du Montparnasse.

</doc>
<doc id="35805" url="https://nl.wikipedia.org/wiki?curid=35805" title="Zuid-Limburg">
Zuid-Limburg



</doc>
<doc id="35806" url="https://nl.wikipedia.org/wiki?curid=35806" title="Revolutionair">
Revolutionair



</doc>
<doc id="35807" url="https://nl.wikipedia.org/wiki?curid=35807" title="Wavre">
Wavre



</doc>
<doc id="35809" url="https://nl.wikipedia.org/wiki?curid=35809" title="TROS">
TROS

De Omroepvereniging TROS was een Nederlandse omroep die deel uitmaakte van de publieke omroep. TROS was aanvankelijk een afkorting van "Televisie &amp; Radio Omroep Stichting", maar vanwege de regelgeving in het publieke bestel koos de omroep uiteindelijk de vereniging als rechtsvorm. Op 1 januari 2014 fuseerde de TROS met de AVRO tot AVROTROS. Sinds 7 september 2014 zenden alle programma's van beide omroepen uit onder de naam AVROTROS.
Geschiedenis.
De TROS werd opgericht op 4 november 1964 door mr. Henri Minderop als reactie op de invoering van de anti-REM-wet. Vanaf het REM-eiland had een piratenomroep, TV Noordzee, korte tijd televisieprogramma's uitgezonden van buiten de Nederlandse territoriale wateren. De overheid kon eerst niet optreden maar maakte hier door deze speciale wet toch een eind aan. Maar vele kijkers misten de leuke programma's. De "erfgenamen" van het REM-eiland sprongen daarop in. Zij wisten in korte tijd van aspirant-omroep via de C-status in 1967 en de B-status per 1 oktober 1971 uit te groeien tot een A-omroep op 1 oktober 1974. Ze nam ook omroepsters van het REM-eiland over (onder anderen Mary Schuurman).
In het verzuilde omroepbestel, waarin de deelnemers alle in de jaren twintig waren ontstaan, was de komst van de TROS als een steen in de vijver. De nieuwe omroep ging niet uit van godsdienstige of politieke beginselen en wilde alleen de programma's brengen die de kijkers wilden zien.
De kijkers wilden vooral Amerikaanse series (De Man van Zes Miljoen, De Vrouw van Zes Miljoen, Falcon Crest, The A-Team) en luchtige programma's (Te Land, Ter Zee en in de Lucht, Op Volle Toeren, Bassie en Adriaan) zien, dat bleek al spoedig. En ook de oude omroepen gingen uit lijfsbehoud meer van zulke programma's uitzenden. Dit verschijnsel werd al snel vertrossing genoemd. Vooral in de jaren zeventig lag dit nogal onder vuur: sommigen vonden dat de oude omroepen niet moesten buigen voor een op plezier en gemak gerichte houding en "oppervlakkigheid" van de gemiddelde kijker en zich moesten (blijven) richten op educatie, cultuur, zingeving, met een politieke c.q. levensbeschouwelijke ondertoon. Dat paste immers bij hun oorsprong. De concurrentiestrijd was (behalve bij de Evangelische Omroep) echter sterker dan het principe.
De TROS stond in de jaren zeventig ook als "rechts" bekend. Dit kwam vooral door haar actualiteitenrubriek TROS Aktua met presentator Wibo van de Linde, die VVD-achtige standpunten in de ether bracht. Dat viel bij de grotendeels progressieve media niet goed, vooral toen bleek dat arbeiders -de traditionele achterban van de VARA- liever naar de ontspannende programma's van de TROS keken dan naar "hun" sociaaldemocratische omroep.
Ook op de radio deed de TROS het zeer goed. Op Hilversum 3 en later Radio 3 zond de TROS vanaf 3 oktober 1974 de hele dag op donderdag uit en dit was vanaf 3 oktober 1974 tot en met 28 november 1985 de best beluisterde dag op Hilversum 3 en vanaf 5 december 1985 ook op Radio 3, toen ook samen met de Veronica vrijdag de best beluisterde radio dagen van Nederland.
De Havermoutshow en vijftig pop of een envelop met dj Tom Mulder trokken vanaf mei 1979 tot en met juni 1988 gemiddeld 2,3 miljoen en respectievelijk meer dan 3,5 miljoen luisteraars. De Soulshow met dj Ferry Maat was vanaf 3 oktober 1974 tot en met 31 maart 1988 met gemiddeld meer dan 700.000 luisteraars, 14 jaar lang de best beluisterde koopavond. Ook de TROS Europarade, Polderpopparade, TROS Top 50 en vanaf 5 december 1985 de Nationale Hitparade, werden zeer dicht beluisterd.
Bekende TROS diskjockeys uit de jaren zeventig en jaren tachtig waren Hugo van Gelderen, Ad Roland, Peter van Dam, Wim van Putten, Kas van Iersel, Erik de Zwart, Karel van Cooten, Peter Teekamp, Rob van Someren, Daniel Dekker, Martijn Krabbé, Tom Mulder en Ferry Maat. Op de andere publieke zenders waren presentatoren zoals Wim Bosboom, Ellen Brusse, Ron Brandsteder en Gerard de Vries te horen.
Vanaf zondag 4 oktober 1992 zond de TROS uit op de nieuwe uitzenddag zondag op het vernieuwde Radio 3 en wegens het vertrek van Veronica uit het publieke bestel per 1 september 1995, verhuisde de vaste uitzenddag van de TROS per 2 september 1995 naar de zaterdag ("De zinderende zaterdag"). Dit duurde voort tot en met september 2003, toen er een nieuwe programmering in het weekeinde kwam op vanaf dan 3FM.
Eind jaren 1980 was TROS betrokken bij een mislukte eerste poging voor commerciële televisie in samenwerking met twee andere omroepen en vier uitgeversorganisaties onder de naam ATV/EPTV. TROS werkte in 1989 vervolgens samen met Joop van den Ende voor zijn zender TV10 die vanwege de Nederlandse regeling geen doorgang vond. 
In 2004 werd het 40-jarig jubileum gevierd. De TROS brengt twee televisiegidsen uit: "TrosKompas" en "TV-krant".
Toen het huidige publiekeomroepbestel in 2004 onder vuur lag, dreigde de TROS commercieel te worden, met een Vlaamse partner (VTM), maar zag hier in december 2004 van af. In 2005 kwamen er echter nieuwe geruchten dat de TROS toch nog op zoek was naar een commercieel alternatief, nu met SBS Broadcasting, dat in Nederland de zenders SBS6, Net5 en Veronica exploiteert.
Op 6 mei 2011 werd bekend dat AVRO en TROS een fusie onderzoeken, dit naar aanleiding van kabinetsplannen om het aantal publieke omroepen te verminderen. Beide omroepbedrijven fuseerden uiteindelijk op 1 januari 2014, maar de losse merknamen bleven overeind. Nieuwe titels werden vanaf dat moment uitgebracht onder de merknaam AVROTROS. Na de feestelijkheden op zaterdag 6 september 2014 in het kader van '50 Jaar TROS', is de fusieomroep definitief verdergaan onder de nieuwe merknaam AVROTROS en verdwenen de logo's en afzonderlijke merknamen AVRO en TROS.
Bestuurders.
Oprichter was de Haagse advocaat en procureur mr. H.J. (Henri) Minderop. Hij benoemde Mr. J.M. (Joop) Landré tot Algemeen Directeur. Henri Minderop was bestuursvoorzitter tot 1994. Karel van Doodewaerd was daarna tot 16 november 2006 voorzitter, maar stapte op na slepende conflicten met het personeel. Deze conflicten ontstonden ook door een verschil van mening over de koers van de TROS en over het inhuren van 'onafhankelijke' buitenstaanders.
Televisie.
Omroepers/omroepsters.
"op chronologische volgorde"
Programma's.
"op alfabetische volgorde(de programma's beginnend met TROS staan gerangschikt op hun eigen naam)"
Vlaamse televisieprogramma's.
De meeste Vlaamse televisieprogramma's die door de TROS werden uitgezonden, zoals Samson &amp; Gert, zijn geproduceerd door Studio 100. Programma's met een * hebben in Nederland een eigen versie.
"op alfabetische volgorde"
Radioprogramma's.
"op alfabetische volgorde(de programma's beginnend met TROS staan gerangschikt op hun eigen naam)"
Enkele programma's gingen mee naar de fusieomroep AVROTROS.

</doc>
<doc id="35810" url="https://nl.wikipedia.org/wiki?curid=35810" title="CNN">
CNN

Cable News Network (CNN) is een Amerikaans kabeltelevisienetwerk opgericht in 1980 door Ted Turner. Het is tegenwoordig eigendom van Warner Bros. Discovery, Inc. CNN was de eerste 24-uursnieuwszender.
CNN had op 31 december 2016 een bereik van 92,3 miljoen huishoudens in de Verenigde Staten. Internationaal kwamen daar nog eens 300 miljoen huishoudens bij waarmee het totale bereik op 400 miljoen huishoudens uitkomt. CNN Worldwide telt meer dan 20 nieuws- en informatiediensten die worden verspreid via kabel, radio, satelliet, telefoon en internet in meer dan 200 landen. CNN heeft wereldwijd tientallen kantoren, waaronder in Londen en Hongkong.
Geschiedenis.
Sinds CNN's eerste uitzending op 1 juni 1980 is het netwerk uitgebreid tot 15 kabel- en satellietzenders (zoals CNN Headline News, CNN"fn", CNN en Español, CNN Chili en CNN Türk), 12 websites, twee "private place-based networks" (zoals CNN Airport Network) en twee radiostations. Het netwerk heeft wereldwijd tientallen bureaus en meer dan 4000 medewerkers. CNN begon zijn nieuwswebsite CNN.com (toen CNN Interactive) op 30 augustus 1995.
CNN's bekendheid steeg in 1991 gedurende de Golfoorlog, toen de uitgebreide live verslagen over de hele wereld te zien waren. De zender was de enige nieuwsorganisatie die, weliswaar via een telefoonverbinding, rechtstreeks verslag deed van operatie Desert Storm, nog voor de Amerikaanse regering de aanval bekend maakte in een persconferentie. CNN verkreeg een groot gedeelte van de berichtgeving vanwege nauwe samenwerking met de regering van de VS, hetgeen leidde tot beschuldigingen dat het niet genoeg probeerde nauwkeurig verslag te doen en dat het diende als een doorgeefluik voor propaganda.
Op 11 september 2001 was CNN de eerste landelijke zender in de VS die inbrak op reguliere programmering met rechtstreekse beelden vanuit New York. De zender heeft daarna tientallen uren onafgebroken rechtstreeks uitgezonden over de gebeurtenissen tijdens 9/11.
Edities.
CNN International.
CNN International is in 1985 in eerste instantie opgestart voor Amerikaanse reizigers in het buitenland, zodat zij op de hoogte konden blijven van het nieuws. Vanaf 1990 is het als reactie op de vraag naar een minder op de VS gerichte berichtgeving steeds meer eigen programma's gaan maken. Er kwamen concurrenten op als BBC World News. CNN International besloot hiertegen te concurreren en breidde in 1994 uit met een eigen studio. CNN International zendt nieuwsbulletins en programma's uit, geschikt voor een wereldwijd publiek. Voorbeelden van op het Europese kijkerspubliek afgestemde programma's zijn "Isa Soares Tonight", "Amanpour," "Quest Means Business en" "Connect the World". De meeste uitzendingen van CNN International komen uit de studio's in Atlanta, Georgia, en enkele programma's komen uit Londen en Abu Dhabi. In 2019 is de programmering vanuit Hong Kong wegbezuinigd. In 2020 is tijdens de Coronapandemie tevens flink gesnoeid in de programmering, waardoor programma’s als CNN Today zijn komen te vervallen.
CNN in de Verenigde Staten.
CNN concurreert in Amerika voornamelijk met nieuwszenders Fox News Channel en MSNBC. In 2002 werd CNN door concurrent Fox News ingehaald als marktleider. In 2010 werd CNN ook ingehaald door MSNBC, waarna Jeff Zucker in 2013 als nieuwe directeur is aangesteld. In 2018 werden deze zenders nog steeds beter bekeken dan CNN. Over het algemeen wordt bij "breaking news" en grote verkiezingsuitzendingen meer ingeschakeld op CNN. Van alle kabelzenders staat CNN in 2018 op de achtste plaats, achter zenders als Discovery en sportzender ESPN. CNN-programma's komen voornamelijk vanuit CNN's studio's in de toren 30 Hudson Yards in New York. In het weekend komen de programma's vanuit Atlanta.
"Simulcasts".
Programma's die worden uitgezonden op zowel CNN als CNN International worden "simulcasts" genoemd. Dit zijn onder andere "New Day, Anderson Cooper 360°, The Situation Room, The Lead" en "Don Lemon Tonight". Ook bij groot "breaking news" worden de programma's van het Amerikaanse CNN overgenomen door CNN International. Dit is te herkennen aan het CNN-logo rechtsonder in beeld. Indien een wit CNN-logo op een rood vlak staat wordt de uitzending geproduceerd door CNN International. Indien het CNN-logo rood kleurt en het vlak wit is, wordt de uitzending gemaakt door CNN.
CNN Airport Network.
CNN Airport Network was een speciale zender van CNN voor luchthavens en werd in 1992 gelanceerd. Op 31 maart 2021 werd het netwerk opgeheven, omdat CNN concludeerde dat steeds meer mensen via smartphones live video tot zich nemen. Ook de coronacrisis speelde een rol, waardoor er beperkt gereisd werd via luchthavens. Circa 60 vliegvelden in Amerika toonden meer dan 30 jaar lang via schermen de zender bij bijvoorbeeld de gates en wachtruimtes. Schiphol was in 2018 de eerste Europese luchthaven waar CNN Airport Network ook te zien was via 80 monitoren. De programmering bestond voor 20% uit het live televisiesignaal van CNN. De overige invulling bestond uit 45% lifestyle en entertainment, 20% zakennieuws en 15% sport. Er werden geen vliegtuigongelukken of andere schokkende beelden uitgezonden.
CNN en Español.
Voor Latijns-Amerika en mensen die Spaans in de Verenigde Staten spreken is in 1997 CNN en Español begonnen met uitzenden.
CNN+.
In 2022 lanceerde CNN de streamingdienst CNN+. Deze werd enkele weken na lancering alweer stopgezet, nadat Warner Bros. Discovery eigenaar van CNN werd. Het bedrijf wilde één grote streamingdienst in plaats van meerdere kleine. Amerikaanse media melden dat er ruim 100.000 abonnees waren.
Programma's op CNN International.
Gedurende de Coronapandemie is het aantal simulcasts sterk uitgebreid, waardoor vele programma's van CNN International zijn komen te vervallen.
Kijkcijfers.
CNN was de pionier in continue nieuws-verslaggeving, maar verloor stelselmatig marktaandeel.
Vanaf 2015 werd FOX News de meest bekeken kabelzender algemeen, met in 2019 gemiddeld 1,4 miljoen kijkers, 2,5 miljoen prime-time (8 tot 11 PM) met als absolute uitschieter gemiddeld 3,3 miljoen kijkers voor Hannity.
CNN bengelt daar ondertussen ver onder en haalde in 2019 in prime-time gemiddeld slechts 0,65 miljoen kijkers. Het tweede grootste nieuwsnetwerk, het progressieve MSNBC, haalde in 2019 gemiddeld 1,3 miljoen kijkers.
Onderscheidingen.
1998: Four Freedoms Award voor vrijheid van meningsuiting
Incidenten.
Op 29 oktober 2018 maakte CNN-baas Jeff Zucker bekend dat op een postkantoor in Atlanta een verdacht pakket was onderschept dat was bestemd voor de nieuwszender. Het pakket bleek net als vijftien andere bompakketten te zijn verstuurd door Cesar Sayoc, een geregistreerde Republikein en fervent Trump-aanhanger. Een week eerder werden een explosief en een envelop met wit poeder, geadresseerd aan CNN-commentator en voormalig CIA-chef John Brennan, aangetroffen in de postkamer van een CNN-kantoor in New York.
Jeff Zucker, sinds 2013 CEO van CNN, nam in februari 2022 per direct ontslag. Hij nam het besluit omdat naar buiten was gekomen dat hij een relatie heeft met een naaste collega. 

</doc>
<doc id="35811" url="https://nl.wikipedia.org/wiki?curid=35811" title="Ambtenaar">
Ambtenaar

Een ambtenaar is iemand die, op grond van een bijzondere vorm van arbeidsovereenkomst of benoeming, werkzaam is voor een overheid. De rechtspositie van een ambtenaar in het ambtenarenrecht, verschilt van die van een in loondienst werkzame werknemer in het reguliere arbeidsrecht. Ambtenaren zijn werkzaam bij de rijksoverheid (Nederland), de federale overheid (België), een gemeenschap (België), een gewest (België), een provincie, een gemeente, een waterschap of bij instellingen die worden beheerd door de staat of openbare lichamen. Navenant worden zij aangeduid als rijksambtenaren, federale ambtenaren, gemeenschapsambtenaren, gewestelijke ambtenaren, provincieambtenaren, gemeenteambtenaren, waterschapsambtenaren, onderwijsambtenaren, politieambtenaren, militaire ambtenaren.
Afhankelijk van hun functie, leggen ambtenaren een zuiveringseed of ambtseed af.
Topambtenaar.
Een ambtenaar in een hoge positie wordt wel topambtenaar genoemd. Dit is geen officiële benaming. De hoogste ambtenaar van een ministerie is de secretaris-generaal.
Definitie.
Soms bedoelt men met "ambtenaar" slechts de administratieve ambtenaren, waarbij de specifieke statuten voor militairen, politie en onderwijzend personeel niet als "gewone ambtenaren" worden gezien. Vaak wordt de definitie van ambtenaar uitgebreid tot contractuele ambtenaren, die geen eed afleggen maar waarbij de rechtspositieregeling niet geschiedt door een wettelijke statuut maar door een arbeidscontract als werknemer. Daarnaast worden ook werknemers van semioverheidsinstellingen veelvuldig als ambtenaren gezien.
Tot 1 januari 2020 werd onder ambtenaar verstaan een natuurlijk persoon, die is aangesteld in een openbare betrekking (het "openbaar ambt") om, ondergeschikt aan een hoger gezag, een deel van de overheidstaak te verrichten. Per 1 januari 2020 is het (in Nederland) diegene die met een overheidswerkgever een arbeidsovereenkomst heeft afgesloten.
Etymologie.
Het woord 'ambt' is ontstaan als verkorting van 'ambacht' en daarvan gescheiden door splitsing van de betekenissen: ambacht voor handwerk en ambt voor "hogere" functies. Het openbaar ambt refereert naar de openbare functies die een beambte kan uitoefenen. Een beambte (die een ambt uitoefent) kan echter ook voor een privé-bedrijf werken. In de praktijk ging "ambt" voornamelijk verwijzen naar het "openbaar ambt". Bij het ontstaan van de term ambtenaar werd het adjectief "openbaar" niet meer overgenomen, terwijl de term "ambtenaar" wel steeds verwijst naar diegene die een "openbaar" ambt uitoefent. In het Frans vond een gelijkaardige evolutie plaats: van "fonction publique" (openbaar ambt) naar "fonctionnaire" (ambtenaar).
Geschiedenis.
Voorlopers van de tegenwoordige ambtenaren waren de dienaren van de vorsten in de late middeleeuwen. Keizer Frederik II stelde in 1231 een nieuwe regeling voor de ambtenarij in. Daarbij werd voor het eerst een staat gebaseerd op een zuiver wereldlijk bestuur, waarvan de ambtenaren recht hadden op een goede honorering en oudedagvoorziening, maar ook onderworpen waren aan een uitgebreid controlesysteem en bijzondere gehoorzaamheidsplichten.
Pas aan het begin van de 19e eeuw werd de Europese ambtenarij onderworpen aan de staat en de wet in plaats van een vorst. De Franse Revolutie was mede bepalend voor het ontstaan van de moderne ambtenarij.
Ambtenaren zijn doorgaans moeilijker te ontslaan dan (contractuele) werknemers. Het hierachter schuilgaande idee is om een rem te vormen op overheidswillekeur en om te vermijden dat telkens er een nieuwe heerser is, alle ambtenaren worden ontslagen en er nieuwe ambtenaren worden benoemd (wier benoeming dan soms het gevolg kan zijn van nepotisme).
Rechtspositie.
In veel opzichten lijkt de positie van een ambtenaar op die van werknemers die werkzaam zijn op grond van een arbeidsovereenkomst, te weten:
In juridische zin is er echter sprake van een fundamenteel verschil tussen de positie van ambtenaren en die van werknemers die werkzaam zijn op grond van een arbeidsovereenkomst. Een ambtenaar wordt namelijk door middel van een "eenzijdige" rechtshandeling - een statuut - door de overheid 'aangesteld'. De aanstelling wordt in een besluit vastgelegd. Buiten de overheid gaan werknemer en werkgever samen een "tweezijdige" arbeidsovereenkomst aan. Dat juridische verschil van aanstelling neemt natuurlijk niet weg dat ook een natuurlijk persoon die als ambtenaar werkzaam zal zijn hiermee gelijk een werknemer tot overeenstemming met zijn wederpartij dient te zijn gekomen alvorens de aanstelling formeel wordt vastgelegd.
Bovengenoemd verschil heeft gevolgen voor de rechten en plichten van ambtenaren die van land tot land verschillen. Bijvoorbeeld:
De bijzondere rechtspositie van ambtenaren wordt en is in veel landen steeds meer in overeenstemming gebracht met die van werknemers die op grond van een arbeidsovereenkomst werkzaam zijn.
Nederland.
De ambtenaar heeft in Nederland een door de Ambtenarenwet 2017 gewaarborgde rechtspositie. Deze wet droeg tot 1 januari 2020 de beslissing van geschillen tussen ambtenaren en overheid in eerste instantie op aan de kamers van bestuursrechtelijke zaken van de arrondissementsrechtbanken, in hoger beroep aan de Centrale Raad van Beroep. De arbeidsvoorwaarden waren geregeld in het Ambtenarenreglement.
Een ambtelijke aanstelling was in vaste dienst of in tijdelijke dienst. Aanstelling in tijdelijke dienst geschiedde voor bepaalde of voor onbepaalde tijd.
Het ambtelijk en het privaatrechtelijk ontslagrecht verschilden van elkaar op formele punten. In het bijzonder onderwijs geldt een hybride ontslagrecht dat formeel op het Burgerlijk Wetboek is gebaseerd, maar ook elementen kent die op het ambtelijk ontslagrecht zijn gebaseerd.
In 1903 voerde het kabinet-Kuyper in reactie op een grote spoorwegstaking een stakingsverbod in voor ambtenaren en werknemers in bepaalde sectoren (zoals de spoorwegen). In 1979 werd dit verbod door het kabinet-Van Agt I weer opgeheven.
Salaris.
In Nederland werd het salaris van rijksambtenaren geregeld in het Bezoldigingsbesluit Burgerlijke Rijksambtenaren 1984. Voor politie, defensie zijn afwijkende regelingen opgesteld. Dit gold ook voor ambtenaren van decentrale overheden.
Bij de rijksoverheid zijn 19 salarisschalen. De eerste 5 schalen zijn in principe bedoeld voor functies waarvoor weinig opleiding vereist is, schaal 6 en 7 voor functies op mbo-niveau, schaal 8 en 9 voor functies op hbo-niveau en schaal 10 tot en met 18 voor functies op universitair niveau. Iedere schaal bevat een aantal treden; de overgang naar de volgende trede, de "periodieke verhoging" geschiedt meestal automatisch. Ook bevorderingen naar de volgende schaal komen soms automatisch tot stand. Als gevolg van deze regel verdienen de laagste ambtenaren vaak meer dan werknemers met soortgelijke functies in het bedrijfsleven en de hoogste ambtenaren minder. De laagste ambtenaren kunnen bijvoorbeeld opklimmen tot de top van schaal 3 waar zij anderhalfmaal het minimumloon verdienen. Het salaris in schaal 18 is iets meer dan zesmaal het minimumloon.
De topfunctionarissen bij een ministerie (ook wel departement genoemd) behoren tot de Topmanagementgroep (kortweg TMG genoemd) en zijn niet ingedeeld in een van de hierboven genoemde salarisschalen maar krijgen een vast bedrag. Dit wordt wel schaal of niveau 19 genoemd. Onder de TMG vallen de volgende functies:
Deelname aan het Algemeen Burgerlijk Pensioenfonds.
Ambtenaren (in de strikte zin van diegenen die een arbeidsovereenkomst hebben gesloten met een overheidswerkgever) vormen een deel van het personeel in de sectoren die bij elkaar worden aangeduid als overheid en onderwijs (O &amp; O). Dit heeft onder meer betrekking op ABP-pensioen, en op eigenrisicodragerschap voor de WW van de werkgevers.
Onder meer het bijzonder onderwijs valt wel onder O &amp; O, maar er zijn geen ambtelijke aanstellingen, maar arbeidsovereenkomsten naar burgerlijk recht.
Huidige ontwikkelingen.
In 2005 heeft een werkgroep van het ministerie van Binnenlandse Zaken en Koninkrijksrelaties onderzoek gedaan naar de mogelijkheid om het onderscheid ambtenaar/werknemer op te heffen, door van alle ambtenaren 'gewone' werknemers te maken.
Volgens het Regeerakkoord 2012 wordt het ontslagrecht van ambtenaren in overeenstemming gebracht met het ontslagrecht van werknemers buiten de overheid. Ook secundaire arbeidsvoorwaarden van ambtenaren worden – na raadpleging van de sociale partners – gelijkgetrokken met die in de private sector.
Per 1 januari 2020 is ingegaan de "Wet van 9 maart 2017 tot wijziging van de Ambtenarenwet en enige andere wetten in verband met het in overeenstemming brengen van de rechtspositie van ambtenaren met die van werknemers met een arbeidsovereenkomst naar burgerlijk recht (Wet normalisering rechtspositie ambtenaren)", tegelijk met alle benodigde invoerings- en aanpassingswetgeving. Met de Wet normalisering rechtspositie ambtenaren (Wnra) is de rechtspositie van rijksambtenaren zoveel mogelijk hetzelfde geworden als die van medewerkers in het bedrijfsleven.
Terugkeerregeling.
Artikel 3, zesde lid, "Wet Incompatibiliteiten Staten-Generaal en Europees Parlement" met de "Circulaire Ontslag of terugkeerrecht rijksambtenaren na een periode lidmaatschap Tweede Kamer of Europees Parlement" bepalen dat in het geval een rijksambtenaar lid wordt van de Tweede Kamer of het Europees Parlement hem eervol ontslag wordt verleend, dan wel – op zijn verzoek – wordt ontheven van de waarneming van zijn ambt (dus een soort verlof wordt toegekend). Het is geen recht, het verzoek kan worden geweigerd. Na één zittingstermijn moet de ambtenaar kiezen welke carrière hij wil voortzetten: hij moet weer als ambtenaar gaan werken of wordt eervol ontslagen.
Gemeenteambtenaar.
Ook voor personeel dat bij een gemeente werkt is de Collectieve arbeidsvoorwaardenregeling en de Uitwerkingsovereenkomst (CAR-UWO) van toepassing. De uitwerking in CAR-UWO-artikelen had lokaal pas rechtskracht als het college van B&amp;W deze heeft overgenomen in de plaatselijke arbeidsvoorwaardenregeling.
CAR-UWO is niet van toepassing op onder meer de volgende medewerkers, ondanks dat zij door het college of de gemeenteraad zijn benoemd:
België.
Aanvankelijk werd de term ambtenaar in België voornamelijk gebezigd voor het staatspersoneel van het hoogste niveau ( 1 of A ), de rest van het personeel werd aangeduid als beambte. Arbeidsrechtelijk gesproken ging het wel om ambtenaren voor elke functie. In België wordt het "statuut van de ambtenaren" geregeld door het Koninklijk Besluit van 2 oktober 1937, het zogenaamde "statuut Camu"; dit statuut werd weliswaar reeds herhaalde malen aangepast en uitgebreid. Het statuut Camu geldt echter enkel voor de statutaire federale administratieve ambtenaren van de federale uitvoerende macht. De rechtspositieregeling (het 'statuut'), van de statutaire ambtenaren van de gemeenschappen en gewesten, wordt geregeld in besluiten van de desbetreffende Gemeenschap of het Gewest zelf, binnen een gemeenschappelijk kader, dat men het Algemene Principes Koninklijk Besluit (APKB) noemt.
Zowel op het federale, regionale als lokale niveau zijn er naast statutaire (administratieve) ambtenaren ook contractuele ambtenaren en mandaathouders (dit laatste voor de hoogste functies). Daarnaast zijn er op het federale niveau naast de statutaire "administratieve" ambtenaren ook nog specifieke statuten voor militairen, politieagenten, medewerkers van inlichtingendiensten... Op het regionale niveau zijn er ook specifieke statuten voor leraren.
Salaris.
Federale administratieve ambtenaren worden aangeworven in vier verschillende niveaus. Om in het niveau A aangeworven te worden, moet je in het bezit zijn van een universitair diploma of een gelijkwaardig diploma. Voor niveau B is een bachelordiploma vereist. Voor niveau C volstaat een diploma secundair onderwijs en voor niveau D zijn er geen diplomavereisten. Deze niveaus gelden ook voor de contractuele federale administratieve ambtenaren. Binnen één niveau zijn er nog verschillende klassen. Zo bestaan er binnen niveau A zes klassen, gaande van A1 (laagste) tot A6 (hoogste). Per niveau of klasse gelden er verschillende titels:
Een gelijkaardige indeling in niveaus wordt gebruikt bij regionale en lokale overheden. Binnen één niveau zijn er echter andere indelingen in klassen, waarbij er bij de regionale overheden minder (rangen A1-A3) en bij de lokale overheden meer (graden A1-A10) klassen bestaan.
Duitsland.
In Duitsland hebben met name hogere functionarissen bij de overheid de status "Beamter". Daarnaast heeft de overheid ook werknemers in dienst, via een arbeidscontract. De trend is om het aantal functionarissen met de status 'Beamter' te beperken.
De Duitse ambtenarij werd na de Tweede Wereldoorlog verweten dat ze in hun toewijding en plichtsgetrouwheid kritiekloos aan de misdaden van de nazi's hadden meegewerkt. Professor Robert D' Harcourt, die het optreden van de ambtenaren tijdens de Tweede Wereldoorlog onderzocht in opdracht van de geallieerden constateerde: "De Duitse ambtenarij werkt met benijdenswaardige efficiëntie, echter in het onrecht evenzeer als in het recht. Het enige wat het geleerd heeft, is als een geolied raderwerk te blijven draaien."
In 1945 werd de ambtenarenstatus door het geallieerde bestuur in eerste instantie afgeschaft. In de Bondsrepubliek werd het in juli 1950 weer ingevoerd. In artikel 33 van de grondwet staat sindsdien dat de uitoefening van de bevoegdheden van de openbare macht aan leden van de overheidsdienst moet worden toebedeeld, die in een publiekrechtelijke dienstverband staan.
Algemeen.
In de jaren 90 werden veel ambtenarenposten vervangen door werknemerposities, met name in de geprivatiseerde luchtverkeersleiding, de posterijen en de Deutsche Bundesbahn.
In de DDR had men geen ambtenaren; tegenwoordig zijn er in het oosten van Duitsland nog steeds minder ambtenaren dan in het gebied van de oude Bondsrepubliek.

</doc>
<doc id="35812" url="https://nl.wikipedia.org/wiki?curid=35812" title="Voetballer">
Voetballer

Een voetballer of voetbalster is iemand die als teamspeler de balsport voetbal speelt.
Wordt een voetballer door zijn club betaald en is deze betaling zijn voornaamste bron van inkomsten, dan spreekt men wel van een profvoetballer. Is het laatste niet het geval, dan wordt de voetballer semiprofessioneel (vaak afgekort tot semiprof) genoemd. Wordt de speler helemaal niet betaald voor zijn diensten, dan is hij of zij een amateur.

</doc>
<doc id="35814" url="https://nl.wikipedia.org/wiki?curid=35814" title="Mail-Art">
Mail-Art



</doc>
<doc id="35817" url="https://nl.wikipedia.org/wiki?curid=35817" title="Pinksterbloem">
Pinksterbloem

De pinksterbloem ("Cardamine pratensis") is een plant uit de kruisbloemenfamilie. De soort komt van nature voor in Nederland en België.
Beschrijving.
De soort kan tot 50 cm hoog worden. De plant heeft een bladrozet. De stengel is hol en rond. De bladeren zijn samengesteld. De deelblaadjes van het bladrozet zijn kort en breed en vaak bochtig getand. De stengelbladeren zijn smal en lang. De vrucht is een hauw. Deze zijn bij de pinksterbloem smal en maximaal 5,5 cm lang.
De bloemen zijn tweeslachtig, er zijn zes meeldraden en een stamper met een korte stijl. De meeldraden hebben gele helmknoppen en komen voor in drie paar, waarvan twee lange van 5–10 mm en een korte van 3 tot 6 mm. Het vruchtbeginsel bestaat uit twee gefuseerde vruchtbladen, is bovenstandig en bevat twintig tot dertig zaadknoppen. De bloemen groeien in een tros. De kelkbladen zijn onderaan met elkaar vergroeid, de kroonbladen niet. De kroonbladen zijn maximaal 1,8 cm lang en hebben een lila tot roze kleur met paarse aders, ze zijn zelden wit.
Naam.
De plant bloeit ondanks haar naam met name in de periode vóór Pinksteren. Eind april is meestal het hoogtepunt. Een mogelijke verklaring voor de naam is dat het bloeit als de pinken (jonge koeien) voor het eerst de weide in gaan.
In Friesland wordt het fluitenkruid, dat wel rond Pinksteren bloeit, ook weleens pinksterbloem of pinksterblom genoemd.
Ecologie.
De plant komt voor in graslanden, bossen en in moeras. In een omgeving die heel nat is, heeft ze zich op een bijzondere manier aan dit milieu aangepast. De deelblaadjes zijn dan kortgesteeld en beginnen al, terwijl ze nog aan de plant zitten, worteltjes te vormen. Wanneer ze van de plant afvallen, kunnen ze uitgroeien tot nieuwe planten. Het zaad komt in een dergelijk permanent nat milieu slecht tot ontkieming en op deze wijze kan de soort zich toch nog voortplanten.
In Nederland en België is de soort zeer algemeen, ze komt nog steeds overal voor. Toch is ze sterk achteruitgegaan. Vroeger kleurde ze vele weilanden paars op het hoogtepunt van haar bloei. Tegenwoordig is ze door de intensivering van de landbouw meestal beperkt tot de slootkanten. Ook komt de plant voor in gazons, waar ze door het intensieve maaibeheer niet tot bloei komt. Wanneer de eerste maaibeurten achterwege blijven, blijkt door de uitbundige bloei van pinksterbloemen hoeveel de soort erin voorkomt.
De pinksterbloem wordt ook wel "schuimkruid" genoemd (wat overeenkomt met de Duitse naam "Wiesen-Schaumkraut"), vanwege de voorkeur van het schuimbeestje voor deze plant. Het schuimbeestje is een cicade waarvan de nimf, de larve leeft in een schuimnest dat doet denken aan speeksel.
Syntaxonomie.
De pinksterbloem is een kensoort voor de klasse van matig voedselrijke graslanden ("Molinio-Arrhenatheretea"), een klasse van plantengemeenschappen van matig droge tot natte, matig voedselrijke tot voedselrijke graslanden.
Het is daarnaast een kensoort voor het onderverbond Circaeo-Alnenion van het verbond van els en gewone vogelkers.
Folklore.
In een vrijwel uitgestorven folkloristisch voorjaarsfeest werd rond Pinksteren uit de jonge meisjes van het dorp een "Pinksterblom", of Pinksterbruid gekozen, die daarna met bloemen en sieraden opgesmukt zingend en bedelend door het dorp trok.
Vermeende geneeskrachtige werking.
Pinksterbloem werd vroeger gebruikt tegen voorjaarsmoeheid vanwege het hoge gehalte aan vitamine C. Van de soort werd gedacht dat ze voor sommige ziekten een geneeskrachtige werking had.

</doc>
<doc id="35819" url="https://nl.wikipedia.org/wiki?curid=35819" title="Zuid Limburg">
Zuid Limburg



</doc>
<doc id="35831" url="https://nl.wikipedia.org/wiki?curid=35831" title="Amerikaans">
Amerikaans



</doc>
<doc id="35832" url="https://nl.wikipedia.org/wiki?curid=35832" title="Linux kernel">
Linux kernel



</doc>
<doc id="35833" url="https://nl.wikipedia.org/wiki?curid=35833" title="Amber (fantasy)">
Amber (fantasy)



</doc>
<doc id="35839" url="https://nl.wikipedia.org/wiki?curid=35839" title="Saybia">
Saybia

Saybia is een Deense rockband. De groep maakt dromerige pop-/rockliedjes, waarvan "The Day After Tomorrow", "The Second You Sleep", en "I Surrender" wellicht de bekendste zijn.
Biografie.
De band werd in 1993 in Nyborg opgericht door Søren Huss, Jeppe Knudsen, Palle Sørensen, en Thomas Dahl. In 1997 verliet gitarist Thomas de band, terwijl Sebastian Sandstrøm en Jess Jensen erbij kwamen. Saybia's bezetting is sindsdien niet meer veranderd.
In 1998 nam de band op eigen kosten de ep "Dawn of a New Life" op, in 1999 gevolgd door "Chapter 2", en in 2000 door "Chapter 3". Alle ep's verkochten ze in deze periode zelf tijdens hun optredens. In het voorjaar van 2001 kreeg Saybia een platencontract bij EMI. Daarna ging het hard. De singles "Fool's Corner" en "The Day After Tomorrow", die op hun eerste commerciële ep "Saybia" (2001) staan, zorgden voor hun eerste succes in Denemarken. De band werd opgemerkt door de Deense radiozender P3, en won in december van dat jaar de P3 Award voor beste nieuwe act. "Fool's Corner" werd ook nog als soundtrack opgenomen in de Deense film "En Kort en Lang" (Engels: "Shake It All About") (2001) van regisseur Hella Joof.
Op 28 juni 2002 stond Saybia op het hoofdpodium van het Deense festival Roskilde, een van de grootste festivals van Europa. In 2002 kwam ook het eerste studioalbum "The Second You Sleep" uit. Het album kwam op nummer één binnen in de Deense hitlijsten. In het najaar van 2002 verscheen het album in Nederland, waarna de rest van Europa volgde. In Nederland bereikte het de zesde plaats in de Album Top 100. "The Day After Tomorrow" was de eerste single van het album, en werd in 2003 nogmaals uitgebracht. Het was hun eerste hit in Vlaanderen en Nederland.
In 2003 bracht Saybia "Live EP" uit, opgenomen in concerthal 013 in Tilburg. Na zeven maanden toeren door Europa ontstonden er echter spanningen binnen de groep en kwam het punt van uit elkaar gaan dichtbij. De groep herpakte zich en kwam in 2004 met het tweede studioalbum "These Are the Days", met als eerste single "Brilliant sky". Hierna volgde de single "I Surrender".
In 2004 won Saybia een EBBA. De European Border Breakers Awards zijn prijzen die jaarlijks worden uitgereikt aan tien jonge veelbelovende Europese artiesten die het jaar ervoor succesvol buiten de eigen landsgrenzen debuteerden.
In 2007 kwam Saybia met het derde studioalbum "Eyes on the Highway", met de eerste single "Angel". In december van dat jaar sloeg voor Søren het noodlot toe, toen zijn vriendin bij een auto-ongeluk om het leven kwam. Zijn dochtertje overleefde het ongeluk, maar voor de zanger brak een moeilijke periode aan. In september 2008 kondigde Saybia aan om voorlopig te stoppen. Op 6 november 2008 speelden ze hun voorlopig laatste concert in Kopenhagen. In 2010 pakten ze de draad weer op en verschenen ze weer op diverse podia.
Tijdens het festival Dijkpop (12 juli 2014) gaf Søren Huss aan net terug te zijn uit Los Angeles waar ze een nieuw album hadden opgenomen. Als voorproefje speelden ze op dat festival een aantal nummers ervan.
Begin oktober 2015 kwam het nieuwe album "No Sound from the Outside" uit. De release van dit album ging gepaard met een nieuwe reeks live-concerten, waarvan er een aantal in Nederland waren.
Saybia in Nederland en België.
Saybia was voor het eerst in Nederland te zien op Eurosonic in Groningen. Ze speelden op 11 januari 2002 in de zaal van Vindicat op de Grote Markt. Daarna waren ze te zien op 25 mei 2002 in de Melkweg (Amsterdam). Twee dagen later was het eerste concert in België in Botanique (Brussel). In het najaar van 2002 volgde de eerste clubtour door Nederland en België, en op 12 en 13 december 2002 stond Saybia in het voorprogramma van de Nederlandse band Kane in Ahoy (Rotterdam). Tot 2008 gaf Saybia meerdere concerten per jaar in Nederland en België.
Op festivals in Nederland was Saybia in 2002, 2003, en 2007 te zien op Lowlands (in 2002 op zondagochtend in de kleine Indiatent; een jaar later in de stampvolle Alpha; en in 2007 in de Grolschtent); in 2003, 2005, en 2008 op Pinkpop (op de tentstage); en in 2008 onder andere op Paaspop en Dauwpop. In 2010 stond Saybia weer in Nederland, namelijk op Bospop. In november 2011 stond Saybia in Paard van Troye (Den Haag), Effenaar, Tivoli (Utrecht), Patronaat (Haarlem), en Metropool (Hengelo). Op 24 augustus 2013 speelde de band op Pinkpop Classic. In oktober 2015 gaf Saybia opnieuw een aantal live-concerten in Nederland, evenals in 2016. Zo stond Saybia op Paaspop en Dauwpop, en gaven zij een concert in De Oosterpoort.

</doc>
<doc id="35850" url="https://nl.wikipedia.org/wiki?curid=35850" title="Zeilboot">
Zeilboot



</doc>
<doc id="35851" url="https://nl.wikipedia.org/wiki?curid=35851" title="Pulchri Studio">
Pulchri Studio

Pulchri Studio (Latijn: "door beoefening van het schone") is een schilderkundig genootschap en galerie voor hedendaagse kunst sinds 1847 in Den Haag. Sinds 1898 is Pulchri Studio gevestigd in het monumentale pand aan het Lange Voorhout 15 in het centrum van Den Haag. Naast haar vele kunstenaarsleden kent Pulchri Studio ook kunstlievende leden die als mecenas van de kunsten lid van het genootschap zijn. In de prachtige zalen van Pulchri Studio zijn per jaar ongeveer tachtig tentoonstellingen te zien met werk van leden en niet-leden. Daarmee is Pulchri een bijzondere vereniging die onafhankelijk van galerie en museum functioneert.
Oprichting.
In januari 1847 besloten Hardenberg, Roelofs, Van Hove en de Weissenbruchs een Schilderkundig Genootschap op te richten voor het tekenen naar levend model, het bevorderen van de belangen van de beeldende kunst en de leden, en het houden van kunstbeschouwingen. Een maand later was Pulchri Studio (‘door beoefening van het schone’) een feit. Van Hove werd de eerste voorzitter, kunstenaars als Bosboom, Bles en Rochusssen sloten zich aan en koning Willem II werd de eerste beschermheer van het genootschap. Verscheidene Oranjeprinsen werden tot ‘Eerelid’ benoemd.
Hofje van Nieuwkoop.
De behoefte aan een ‘eigen haard’ leidde ertoe dat in 1861 het hoofdgebouw en de tuin met kegelbaan van het Hofje van Nieuwkoop werden gehuurd, waarna ook kunstenaars van andere disciplines als theater, architectuur en muziek als lid konden toetreden. Omdat die locatie snel te klein werd, kocht Pulchri Studio in 1887 het pand Prinsengracht 57 aan, waarvoor onder meer een verkooptentoonstelling het benodigde geld opleverde. De vereniging bloeide, het aantal kunstenaars nam gestaag toe en de eerste befaamde feesten werden gegeven.
Mesdag.
Toen ook het pand aan de Prinsengracht te klein werd, kochten de gebroeders Mesdag omstreeks 1900 de patriciërswoning Lange Voorhout 15, waaraan enkele indrukwekkende tentoonstellingszalen konden worden toegevoegd. Bij de ingebruikneming in 1901 beschikte Pulchri Studio over de ruimte waar het genootschap kon uitgroeien tot zijn huidige betekenis en omvang.
Door de aanhoudende groei van het aantal leden ontstond de behoefte aan een uitbreiding van tentoonstellingsruimte. Ook die kwam er dankzij de energieke en doortastende leiding van Hendrik Willem Mesdag, die in 1889 voorzitter van Pulchri Studio werd. Mesdag ontwikkelde zich tot een monumentale voorzitter. Hij fungeerde als een rots in de branding. 
Op 1 februari 1898 stelde Mesdag als voorzitter, terwijl zijn broer Taco penningmeester was, aan het bestuur voor het pand aan het Lange Voorhout 15 voor de vereniging aan te kopen, of beter gezegd, er mee in te stemmen dat hij het inmiddels voor de vereniging had gekocht. Op 9 augustus 1900 legde Mesdag de eerste steen voor de verbouwing van het pand. Een jaar later werden de zalen in gebruik genomen met een eerste ledententoonstelling. Die opening viel samen met de viering van zijn 70ste verjaardag van de vereniging. Met de verwerving van het pand aan het Lange Voorhout kreeg Pulchri Studio de beschikking over een ‘eigen huis’ met de mooiste expositiezalen van het land,
In december 1906 legde Mesdag zijn voorzitterschap neer. Daarna bleef hij tot zijn dood in 1915 erevoorzitter.
Feestelijkheden.
Pulchri Studio slaagde er in een rijk programma van feestelijkheden te presenteren met biljart- en kaartwedstrijden en bijvoorbeeld in 1921 een groots ‘Fête de Têtes’, een grimeerwedstrijd waarin figuren optraden als Frans Liszt, Apachen, Japanners, Chinezen e.a., zij het zonder dames. Er werden muziek- en dansuitvoeringen en toneelstukken gegeven, waarbij Pulchri-leden als Willy Sluiter en Piet van der Hem zorgden voor de decoraties. In de zalen werden de ledententoonstellingen gehouden, maar ook exposities van onder meer Schotse, Hongaarse, Spaanse, Italiaanse, Poolse, Belgische en Zweedse schilderkunst. Zo droeg Pulchri Studio bij tot het bekend worden van nieuwe ontwikkelingen in de beeldende kunst.
Koningin Wilhelmina.
Koningin Wilhelmina, in 1898 ingehuldigd, had net als haar moeder, de regentes Koningin Emma, een warme belangstelling voor cultuur als een van de aspecten van de samenleving. Maar ook zijzelf was een niet onverdienstelijk schilderes en liet een omvangrijk oeuvre na van schilderijen en tekeningen. In haar autobiografie ‘Eenzaam maar niet alleen’ beschrijft Wilhelmina hoe zij ´door De Schepper geïnspireerd met tintelend genoegen´ de penselen opneemt om te gaan schilderen. Haar benoeming tot werkend lid van Pulchri Studio in 1932 beschouwde koningin Wilhelmina als een bekroning. Behalve werkend lid was Wilhelmina ook beschermvrouwe van Pulchri Studio. Vanwege de samenwerking van Pulchri Studio met de Duitse bezetter beëindigde koningin Wilhelmina in 1946 haar werkend lidmaatschap en wenste zij niet langer beschermvrouwe te zijn. Pas in 1997 was prinses Beatrix opnieuw bereid beschermvrouwe van Pulchri Studio te worden.
Abstractie en figuratie.
Vanaf haar allereerste begin onderhield Pulchri Studio nauwe banden met de internationale kunstwereld. 
Kunstenaars Ouborg, Nanninga, Hussem en Sinemus kwamen als eersten met abstract werk dat leidde tot heftige discussies over figuratie en abstractie. Haagse realisten als Van Heel, Andréa, Berserik en Draijer stelden zich op tegenover de ‘experimentelen’, die weer aansluiting zochten bij de groep ‘Vrij Beelden’. Kunstenaars van verschillende richting waren lid van Pulchri Studio, de meeste leden van ‘Verve’ waren ook Pulchri-lid: Berserik, Van Heel, Schrofer, Bouthoorn en Westerik. Anderen behoorden tot de experimentele groep ‘Fugare’. 
Prijzen.
Tijdens de voorjaarssalon wordt sinds 1952 de Jacob Hartogprijs uitgereikt. Bij de najaarssalon de Van Ommeren de Voogtprijs en tot 1969 de Jacob Marisprijs.
Pulchri nu.
Pulchri heeft inmiddels een schommelend aantal van circa 400 kunstenaarsleden en 600 kunstlievende leden.
Na een financiële sanering, een uitgebreide verjonging en grote verbouwing aan het begin van deze eeuw is Pulchri weer geheel bij de tijd en bestaat de vereniging inmiddels meer dan 175 jaar.
Dankzij het concept en beleid van de vereniging is Pulchri Studio ongeveer de enige vrijplaats waar kunstenaars onafhankelijk van galerie en museum vrij en naar eigen overtuiging kunnen functioneren.

</doc>
<doc id="35853" url="https://nl.wikipedia.org/wiki?curid=35853" title="Lijst van betaalde voetbalclubs in België">
Lijst van betaalde voetbalclubs in België



</doc>
<doc id="35854" url="https://nl.wikipedia.org/wiki?curid=35854" title="Ionenmotor">
Ionenmotor

Een ionenmotor is een raketmotor die zijn voortstuwingskracht produceert door ionen met hoge snelheid af te stoten.
Hoewel het grote publiek de ionenmotor hooguit zal associëren met sciencefictionseries zoals "Star Trek", bestaat de ionenmotor wel degelijk. Het principe is aan het begin van de 20e eeuw bedacht door Hermann Oberth, en wordt sinds een aantal jaren in de ruimtevaart toegepast.
Werking van de ionenmotor.
In een ionenmotor wordt stuwstof niet verbrand, maar geïoniseerd. Er wordt bijvoorbeeld een atoom geïoniseerd doordat het geraakt wordt door een elektron met hoge energie, waarbij een tweede elektron vrijkomt en dus een positief ion overblijft. Om de lading van het ruimtevaartuig neutraal te houden worden met een apart onderdeel, de "neutralizer", ook elektronen naar de ruimte uitgestoten, maar met een lagere snelheid.
De vrijkomende ionen passeren twee sterk elektrisch geladen roosters en worden daardoor versneld. De kracht die de versnelling van de ionen veroorzaakt, zorgt voor een tegenovergestelde reactiekracht, dit is de stuwkracht die de ionenmotor produceert.
Als stuwstof worden zware edelgassen xenon, krypton en argon gebruikt. In het verleden is wel geëxperimenteerd met natrium en kwik, maar deze stoffen hadden een eroderende werking op de ionenmotor.
De elektrische energie die nodig is voor het ioniseren van de stuwstof en het versnellen van de vrijkomende ionen wordt ontleend aan zonnepanelen. In de toekomst worden hier wellicht ook kernreactoren voor gebruikt.
Vergelijking met conventionele raketmotor.
Conventionele raketmotoren kunnen gedurende een korte tijd een enorme versnelling geven, maar verbruiken daarbij ook grote hoeveelheden brandstof. De brandstofvoorraad zelf moet evenals het ruimtevaartuig ook voortgestuwd worden. De raketmotoren moeten bestand zijn tegen enorme krachten en hoge temperaturen, wat stevige (en dus zware) raketmotoren noodzakelijk maakt, die ook voortgestuwd moeten worden. Consequentie hiervan is dat het ruimtevaartuig nog meer brandstof mee moet nemen.
Ionenmotoren daarentegen produceren een lage stuwkracht, maar zijn wat betreft reactiemassa bijzonder zuinig. Ze produceren per kilogram stuwstof meer voortstuwingskracht dan conventionele raketmotoren. Ze kunnen op de lange duur dus dezelfde snelheid bereiken, maar met een veel lager stuwstofverbruik door de veel hogere uitstootsnelheid. Het ruimtevaartuig hoeft daarom minder stuwstof mee te nemen. Ionenmotoren zijn ook veel lichter van constructie, leggen daarom minder gewicht in de schaal, wat dus weer stuwstof- en dus massabesparing oplevert.
Toepassing.
Ionenmotoren zijn door hun lage stuwkracht ongeschikt om ruimtevaartuigen te lanceren, daar zijn nog conventionele raketmotoren voor nodig. Zodra het ruimtevaartuig de ruimte heeft bereikt, kan de ionenmotor de voortstuwing in principe overnemen.
De ionenmotor kan jarenlang ononderbroken functioneren. Verre bestemmingen, bijvoorbeeld Jupiter en verder, kunnen met behulp van ionenmotoren aanzienlijk sneller worden bereikt.
De ionenmotor is voor het eerst uitgebreid getest door het onbemande ruimtevaartuig Deep Space 1. Deep Space 1 werd door NASA op 24 oktober 1998 gelanceerd en was primair bedoeld om een aantal nieuwe ruimtevaarttechnologieën te testen, waaronder de ionenmotor. Aan het eind van de missie was de snelheid van Deep Space 1 dankzij de ionenmotor met 4,4 kilometer per seconde toegenomen, na verbruik van slechts 81,5 kilogram brandstof. Met een conventionele raketmotor zou met dezelfde hoeveelheid brandstof slechts een tiende van die versnelling zijn bereikt.
De Europese Astra 2A satelliet, die televisiesignalen doorzendt, is voorzien van een ionenmotor. De wisselende aantrekkingskrachten van de Maan en de Zon zorgen ervoor dat dergelijke satellieten regelmatig koerscorrecties moeten uitvoeren. De hoeveelheid brandstof die meegenomen kan worden is beperkt, maar doordat de ionenmotor van de Astra 2A veel zuiniger is zal de levensduur van deze satelliet veel langer zijn dan de gebruikelijke periode van ongeveer 10 jaar.
De SMART-1 van ruimtevaartorganisatie ESA heeft ook een ionenmotor. De onbemande SMART-1 is op 28 september 2003 gelanceerd en heeft in de nacht van 15 op 16 november 2004 een elliptische polaire baan rond de Maan bereikt en er werd in januari 2005 begonnen met het onderzoek. SMART-1 deed daar veel langer over dan een ruimtevaartuig met een conventionele raketmotor, maar was veel zuiniger en dus veel goedkoper. De missie is op 3 september 2006 geëindigd met het neerstorten van de sonde op de Maan.
Op 5 juni 2010 vestigde de ionenmotor van de ruimtesonde Dawn een nieuw record voor de grootste snelheidsverandering die een raketvoortstuwingssysteem ooit in de ruimte heeft veroorzaakt. Sinds de lancering in september 2007 heeft de ionenmotor de snelheid van de ruimtesonde met ruim 5,7 kilometer per seconde verhoogd. Daarmee is het oude record uit december 2001 van Deep Space 1 verbroken.
NASA werkt aan de ontwikkeling van een ionenmotor die van elektrische energie wordt voorzien door middel van een kernreactor. Dit maakt het gebruik van ionenmotoren voor ruimtevluchten mogelijk naar bestemmingen die zo ver van de Zon zijn verwijderd, dat zonnepanelen daar niet genoeg energie kunnen leveren.
De vanaf 2019 door SpaceX gelanceerde eerste generatie Starlink satellieten maken gebruik van een ionenmotor voor precisie-navigatie in de ruimte en om de satellieten na gebruik in een lagere baan te brengen waardoor hij zal verbranden. Deze ionenmotor gebruikt krypton als aandrijfmedium. Bij de tweede generatie Starlink satellieten is dat argon.

</doc>
<doc id="35857" url="https://nl.wikipedia.org/wiki?curid=35857" title="Lijst van betaalde voetbalclubs in Nederland">
Lijst van betaalde voetbalclubs in Nederland



</doc>
<doc id="35859" url="https://nl.wikipedia.org/wiki?curid=35859" title="Zeilschip">
Zeilschip

 
Een zeilschip of zeilboot is een schip dat met behulp van zeilen wordt voortbewogen door windkracht. Ook (zeil)jachten behoren tot de zeilschepen. Zeilschepen waren in het verleden lange tijd het belangrijkste vervoermiddel voor het vervoer van goederen en personen over langere afstanden. Die rol is met de komst van stoom- en motorschepen in de 19e eeuw door deze overgenomen. Ook waren tot in de 19de eeuw de meeste oorlogsschepen zeilschepen. Tegenwoordig worden zeilschepen voornamelijk voor recreatieve doeleinden gebruikt.
Verschil tussen zeilboot en zeilschip.
Met 'zeilboot' worden over het algemeen de wat kleinere vaartuigen aangeduid die voor sport of recreatie gebruikt worden. Een zeilschip is groter en wordt doorgaans gebruikt voor vracht- of passagiersvaart. De grens tussen beide is echter niet eenduidig te trekken. Er wordt wel gezegd: "Je kunt een boot wel op een schip zetten, een schip niet op een boot."
Opbouw.
Bij een zeilschip worden de volgende onderdelen onderscheiden:
Indien een zeilschip twee of drie rompen heeft, wordt er gesproken over respectievelijk een catamaran of een trimaran.
Het geheel waaruit de mast, het want, de zeilen, het touwwerk en de rondhouten die nodig zijn om een schip voort te bewegen en om een schip te laten ankeren, bestaat, noemt men de tuigage. De aan boord aanwezige hijstoestellen voor het laden en lossen van lading behoren, evenals de sloepen, ook tot de tuigage. Er zijn veel verschillende soorten tuigage.
Zeilboottypen.
Zeilboten met twee of meer masten worden geklasseerd in meerdere typen, afhankelijk van de hoogte en plaatsing van de masten. Voor de tweemasters zijn er de volgende typen:
Zeilklasse.
Een zeilboot kan tot een bepaalde klasse worden gedefinieerd voor de zeilwedstrijden. Voor een klasse is vrij scherp omschreven wat de eisen zijn waaraan de boten van die klasse moeten voldoen. Voor de meeste van die klassen worden ook regatta's georganiseerd. Een aantal van de klassen is een olympische klasse, daar worden op de Olympische Spelen wedstrijden in gevaren. De eenheidsklassen hebben vaak een zeilteken in het zeil, waardoor ze van grotere afstand gemakkelijk te herkennen zijn.
Een opsomming van een aantal van de klassen:
Met ongeklasseerde boten kunnen ook wedstrijden gezeild worden. Hiervoor wordt door middel van een meting een handicapfactor bepaald, zodat alle deelnemende schepen een eerlijke kans hebben om te winnen.
Traditionele zeilschepen.
Onder deze term worden zeilschepen verstaan die vroeger bedrijfsmatig in de vrachtvaart gebruikt werden. Ook replica's van oude schepen vallen hieronder. Voor hun oorspronkelijke doel worden de schepen tegenwoordig niet meer gebruikt, maar ze varen wel, ofwel als varend woonschip, recreatievaartuig van een particulier ofwel (vaker) als vaartuig in de chartervaart. De Nederlandse vloot van charterschepen telt zo'n 500 schepen.
Een andere naam voor deze laatste groep van klassieke schepen, gebaseerd met name op de oudere zeilende binnenvaart- en kustvaartschepen, is de 'bruine vloot', verwijzend naar de overwegende kleur van de zeilen die door de schepen gevoerd worden.
Als traditionele zeilschepen voldoen aan de voorwaarden, kunnen ze worden opgenomen in het Register Varend Erfgoed Nederland als Varend monument.
Jaarlijks wordt er nog steeds een zogenaamde strontrace gehouden tussen het Friese plaatsje Workum en Warmond (Zuid-Holland). De race is in principe een race tussen diverse categorieën van schepen, maar er nemen voornamelijk skûtsjes aan deel. De bedoeling is om zonder hulp van een motor van Workum naar Warmond te komen, met een vracht (stront in de originele races, maar aangezien dat nu niet meer kan wegens de stank, is dit nu vervangen door gedroogde koemest in zakken).
Verder wordt er in dezelfde periode gevist met originele vissersvaartuigen, die oude technieken gebruiken om zoveel mogelijk vis te vangen. Te denken valt hierbij aan staand want, hoekwant en treilervissen. Schepen die hierbij worden gebruikt, zijn onder andere lemsteraken en Staverse jollen, maar ook botters, hengsten, hoogaarzen, schokkers. Deze schepen werden in verschillende delen van het land gebruikt voor de visvangst, ieder scheepstype geschikt voor het eigen water. Het schip dat op de traditionele veiling het meeste geld ontvangt voor de vangst, is de winnaar.
Een derde onderdeel van de week is de Beurtveer, waarbij de grotere schepen (klippers, tjalken, aken) een route varen om vracht af te leveren en passagiers te wisselen.
Reistijden van zeilschepen.
Op de voorgrond staat, dat een zeilschip, door zijn bouw, snel of traag kan zijn. Dat is dan ook bepalend voor de reistijden van zeilschepen. Vervolgens moet ook het seizoen of jaargetijde in aanmerking genomen worden en of er wel of niet van een gunstige wind gebruik gemaakt kan worden. Ten slotte is ook het aantal havens dat tijdens de reis wordt aangedaan bepalend, want hierdoor zal de duur van de reis worden beïnvloed. Daardoor variëren de reistijden rond het jaar 1900 enorm per reis in genoemde voorbeelden.

</doc>
<doc id="35861" url="https://nl.wikipedia.org/wiki?curid=35861" title="GNU-project">
GNU-project



</doc>
<doc id="35862" url="https://nl.wikipedia.org/wiki?curid=35862" title="Pindarus">
Pindarus

Pindarus of Pindaros (Grieks: "Πίνδαρος", Nederlands, verouderd: "Pindaar") (518 v.Chr. of 522 v.Chr. – ca. 443 v.Chr.) was een Griekse dichter.
Biografie.
Bronnen.
Naar klassieke traditie werden de literaire werken, en dan in het bijzonder uitspraken in de eerste persoon, lange tijd gebruikt als bron om informatie te verkrijgen over het leven en de ideeën van een auteur. Volgens de moderne opvatting is het echter belangrijk om een onderscheid te maken tussen de dichter en de verteller, waardoor de biografische uitspraken die gedaan werden op basis van Pindarus' lyriek als grotendeels ongefundeerd beschouwd worden. Over de moeilijkheid om biografische gegevens te achterhalen van Oudgriekse poëten wordt uitgebreid ingegaan in het boek "The lives of Greek poets" van Mary Lefkowitz. Door deze moeilijkheid is de beschikbare informatie over het leven van Pindarus beperkt.
Leven.
Pindarus was van afkomst een aristocraat uit Cynoscephalae, een dorpje nabij Thebe. Hij begon met dichten op 20-jarige leeftijd.
Zijn dichtwerk werd in geheel Griekenland geroemd en, ondanks de zeer moeilijke vorm, tot in de Byzantijnse tijd als schoollectuur gebruikt. Door zijn faam raakte Pindarus verbonden aan de Pythische (Delphi) en de Olympische Spelen, waar hij de epinikia (Grieks: ἐπινικία) dichtte. Een epinikion is een ode aan een overwinnaar van een van de vele spelen in het oude Griekenland. Deze lofzangen werden gemaakt op vraag van een opdrachtgever. Pindarus werd dus betaald voor het schrijven van deze oden. Het dichten van epinikia bracht hem in nauwe relatie met vele "groten der aarde". Hij verkeerde in dezelfde kringen als Simonides en diens neef Bacchylides, twee andere Griekse dichters van overwinningsliederen. Toen Alexander de Grote in 335 v.Chr. Thebe verwoestte, liet hij alleen Pindarus’ huis met respect behandelen.
Politieke visie.
Pindarus was nauw verbonden met de elite waarvoor hij dichtte. De overwinningsodes geschreven voor een vorst van Syracuse, Hieron, zijn hier een mooi voorbeeld van, en een goede illustratie van het kundig verweven van enerzijds lof op een specifieke vorst en diens heerschappij en anderzijds mythische elementen. In een aantal odes verwijst Pindarus expliciet naar politieke gebeurtenissen, waarin de geprezen overwinnaar een belangrijke rol speelde (bijvoorbeeld de 1ste "Pythische" ode). In hoeverre Pindarus’ odes zijn eigen politieke overtuigingen weergeven is omstreden.
Door zijn relatie met Thebe, zou Pindarus na de Perzische Oorlogen de Griekse overwinning niet vrijuit hebben kunnen bezingen. Thebe had namelijk gecollaboreerd met de Perzen. Die tweestrijd tussen panhelleense sentimenten en trouw aan zijn eigen afkomst kan men eventueel opmaken uit enkele overwinningsodes, onder andere de 5de en 8ste "Isthmische" odes.
In Pindarus' werken zijn weinig uitgesproken politieke standpunten te vinden. Enkel in de "Tweede Pythische Ode" lijkt hij een houding te tonen die tegen democratie is. argumenteert echter dat dit niet tegen de idee van democratie is, maar tegen de gewelddadige democratische revoluties die zich op Sicilië afspeelden.
Literaire werken.
Pindarus was een dichter van koorlyriek, wat al sinds de gedichten van Alcman in de 7e eeuw v.Chr. een belangrijk genre was binnen de Griekse literatuur. In tegenstelling tot de persoonlijkere monodische lyriek, was dit soort lyriek een publieke aangelegenheid. De gedichten werden gezongen door een koor van dansers op religieuze festivals of belangrijke familiale evenementen zoals huwelijken of begrafenissen. Pindarus werkte voor zijn overwinningsoden of epinikia op commissie als een manier voor rijke aristocraten om hun hoge positie in de maatschappij te bekrachtigen.
Er zijn 45 "Epinikia" bewaard, opgedeeld in 4 boeken, verbonden aan de Panhelleense spelen:
Er zijn enkele fragmenten bewaard uit werken die verder verloren zijn:
Kenmerken.
Formeel.
De Griekse literaire genres, met uitzondering van de monodische lyriek dat geschreven werd in het dialect van de dichter, gebruiken een vaste variant van het Oudgrieks. In het geval van de koorlyriek is dat het Dorische dialect, met veel ontleningen uit het episch-Ionisch van Homeros en het Eolisch. Het dialect is dus artificieel; het is een soort kunsttaal. In het geval van Pindarus liet het zijn lyriek toe om over de regionale taalgrenzen heen verspreid te worden. Bovendien benadrukte het dialect in zijn overwinningsoden op die manier het panhelleense aspect van de spelen.
De oden volgen meestal een triadische structuur (strofe + antistrofe) van maximum 5 triades. De vierde "Pythische ode", die 13 triades lang is, is hierop een uitzondering.
De ode begint bijna altijd met de aanroeping van de muze. Dit wordt gevolgd door lof op de overwinnaar, zoals in de 4de "Pythische" ode, hier vertaald door Patrick Lateur:
De mythe wordt vervolgens geïntroduceerd, waarna die meestal een cirkelvormige structuur volgt. Op het einde komt Pindarus op thematisch en temporeel vlak terug op het moment waar het mythische verhaal begon.
Ook hier is de 4de Pythische ode een uitzondering. Eerst wordt dezelfde structuur gevolgd, maar dan wijkt Pindarus op het einde af door de ode te veranderen in een pleidooi voor de terugkeer van Damofilos naar Kyrene.
Stilistisch.
Pindarus staat bekend voor zijn grote verbeelding en techniek in zijn poëzie.
Hij vertoont een grote verscheidenheid en zin voor variatie: voor elke ode is er een andere metrische vormgeving en gebruikt hij een uitgebreide woordenschat.
Pindarus’ schrijfstijl wordt gekenmerkt door sterke verbale uitdrukkingen en volle beschrijvingen. Hij maakt veel gebruik van stijlfiguren zoals brachylogie en ellipsen.
Door de regelmatige oppositie tussen verzen en het weglaten van partikels creëert Pindarus een asymmetrie in zijn werk.
Ook bekend bij Pindarus zijn de abrupte overgangen. Een techniek typerend voor veel van Pindarus’ poëzie is het zogenaamde ‘Abbruchsformel’ of ‘break-off’, waarbij Pindarus het narratief onderbreekt en in de eerste persoon (of met een aansporende imperatief, vaak χρή (chrē): het is nodig) een uitspraak doet. Dit gebeurt vaak op een punt in de ode waar er verwezen wordt naar grootse gebeurtenissen die ofwel met dood en verderf te maken hebben, of met een goddelijke straf. De dichter spoort zichzelf vaak aan om over vrolijkere dingen te dichten, of om de goden altijd correct te eren. Deze onderbreking gaat meestal gepaard met een asyndeton. Het onderstaande voorbeeld komt uit de 3de Pythische ode:
Thematisch.
Het centrale thema van elke ode is een overwinning van een atleet in een van de bovengenoemde spelen: Olympische, Pythische, Nemeïsche en de Isthmische. Zowel de 4de als de 5de Pythische ode, bijvoorbeeld, zijn geschreven ter ere van wagenrenner Arkesilas van Kyrene. De stamboom en heroïsche daden van de voorouders van deze overwinnaar worden vermeld, vaak gelinkt aan een mythisch element. De sociale context van elke overwinnaar wordt geschetst en geassocieerd met rijkdom en luxe. De winnaars lijken dan ook eerder uit de bovenlaag van de maatschappij te komen. 
Mythes zijn een fundamenteel component van de overwinningsodes. Het mythische verleden wordt door Pindarus verbonden met actuele gebeurtenissen uit de 5de eeuw v.C. en de overwinning van de spelen. In de 4de Pythische ode wordt bijvoorbeeld de mythe van de Argonauten en Jason uitvoerig uitgebeeld, terwijl de ode tegelijk verbonden is met de overwinning van Arkesilas, de koning van Kyrene. De versie van de mythe die Pindarus schrijft is ouder dan de gekendere versie uit het epos van Apollonius van Rhodos (3e eeuw v. Chr.), al heeft Pindarus' karakterisering van Jason en Medea volgens J.T. Barkhuizen geen cruciale invloed gehad op de Argonautica van Apollonius. Medea wordt, in tegenstelling tot de centrale positie die ze inneemt bij Apollonius, overschaduwt door de figuur van Jason als held. Aangezien de vierde Pythische ode uitzonderlijk lang is, is dit ook het geval voor de verwerkte mythe. Desondanks is het tragische einde van de mythe niet aanwezig in de ode, al kunnen we ervan uitgaan dat gruwelijke elementen van het verhaal al aanwezig waren en dat Pindarus hiervan op de hoogte was. Met een focus op de jonge, krachtige en heldhaftige figuur van Jason, een idealisatie van de klassieke held, zorgt Pindarus ervoor dat zijn ode feestelijk en triomfantelijk van toon is.
Hier vertaald door Patrick Lateur:

</doc>
<doc id="35863" url="https://nl.wikipedia.org/wiki?curid=35863" title="Saint Lucia">
Saint Lucia

Saint Lucia is een onafhankelijke eilandnatie in het Caribisch gebied. Het eiland, dat een landoppervlakte heeft van 606 km² en inwoners telt, behoort tot de Bovenwindse Eilanden en ligt ten noorden van Saint Vincent en de Grenadines en ten zuiden van Martinique.
Oorspronkelijk werd het eiland bewoond door de Arowakken en daarna door de Cariben, die zich jarenlang verzet hebben tegen de Europese kolonisten. De koloniale tijd werd gekenmerkt door de import van slaven uit Afrika om op de bananen- en suikerplantages te werken. Het bestuur over Saint Lucia vormde eeuwenlang een twistappel tussen de Fransen en de Engelsen, waardoor de kolonie veertien keer van eigenaar wisselde voordat ze uiteindelijk in Britse handen viel. Dit verlangen om Saint Lucia te bemachtigen, alsmede de schoonheid van het land, leverde Saint Lucia de bijnaam "Helena van West-Indië" op, naar de Griekse mythologische figuur Helena.
Op 22 februari 1979 werd het eiland onafhankelijk, met de Britse koningin Elizabeth II als staatshoofd van het Commonwealth realm. Tegenwoordig wordt Saint Lucia jaarlijks door honderdduizenden toeristen bezocht vanwege het aangename klimaat, de zandstranden en de natuur. Het toerisme is dan ook de belangrijkste tak geworden van de Saint Luciaanse economie. In 2022 werd Charles III koning van Saint Lucia.
Geografie.
Ligging en landschap.
Saint Lucia is een eiland in het Caribisch gebied en maakt deel uit van de Bovenwindse Eilanden. Het eiland ligt 42 km ten noorden van Saint Vincent en de Grenadines, 37 km ten zuiden van Martinique en 180 km ten noordwesten van Barbados. Saint Lucia wordt omringd door de Caribische Zee in het westen, de Atlantische Oceaan in het oosten, de Straat van Saint Lucia in het noorden en de Passage van Saint Vincent in het zuiden. Het eiland is maximaal 43,5 km lang en 22,5 km breed. De kustlijn is in totaal 158 km lang en de totale oppervlakte bedraagt 616 km². Daarmee is het land ongeveer 3,5 keer zo groot als het eiland Texel. Naast het hoofdeiland behoren tot Saint Lucia ook een paar zeer kleine eilandjes die vlak voor de Saint Luciaanse kust liggen. Het bekendste eiland is het 0,17 km² grote Pigeon Island dat sinds 1972 met het hoofdeiland verbonden is.
Saint Lucia is net als de meeste andere Bovenwindse Eilanden opgebouwd uit vulkanische rots, maar het eiland is wel veel bergachtiger dan de meeste andere Caribische eilanden. Het hoogste punt is de 950 meter hoge Mount Gimie. Deze berg bevindt zich in het bergachtige met regenwouden bedekte binnenland. Aan de zuidwestkust van het eiland liggen twee vulkanische pluggen, de Pitons, die op de werelderfgoedlijst van de UNESCO staan. De Pitons maken net als de Sulphur Springs deel uit van de caldera Qualibou (ook wel Soufrière Volcanic Centre genoemd), die 32.000 tot 39.000 jaar geleden ontstaan is door een grote eruptie. De laatste eruptie van de Pitons, een freatische eruptie, stamt uit 1766. Tussen de vele bergen in bevinden zich vruchtbare valleien, waar zich onder andere bananenplantages bevinden en waardoor de vele rivieren stromen die vanuit het binnenland naar de kust lopen. Aan de kust liggen diverse zandstranden.
De grootste plaats op Saint Lucia is Castries aan de noordwestkust van het eiland. Castries is de hoofdstad van Saint Lucia en hier woont een derde van de bevolking. De andere grotere plaatsen liggen ook aan de kust. Soufrière ligt in het westen, Gros Islet in het noorden en Vieux Fort in het zuiden. Het centrale deel van het eiland is slechts dunbevolkt.
Klimaat.
Saint Lucia ligt in de tropische zone en heeft een tropisch regenwoudklimaat (Af-klimaat). Het is over het algemeen warm, maar de temperatuur wordt op de stranden aan de noordkant van het eiland enigszins gematigd door de noordoostelijke winden. De gemiddelde jaarlijkse temperatuur ligt op 27 °C. In Castries, dat op 205 m boven zeeniveau ligt, varieert de maximumtemperatuur van 31 °C in de warmste maand (september) tot 27 °C in de koudste maand (januari). De minimumtemperatuur varieert er van 24 °C in januari tot 27 °C in juni. In het hoger gelegen binnenland liggen de temperaturen over het algemeen wat lager. Het regenseizoen op Saint Lucia begint in juni en duurt tot december, waarna het drogere seizoen begint. De gemiddelde jaarlijkse neerslag bedraagt 2300 mm aan de kust tot 3800 mm in het binnenland (ter vergelijking: in Nederland en België ligt het gemiddeld rond de 800 mm per jaar). Het land wordt soms getroffen door orkanen, maar van de zwaarste orkanen blijft het gebied meestal bespaard. De hevigste orkaan in de recente geschiedenis was de orkaan Allen, die in 1980 het landbouwgebied zwaar trof en 27 mensen het leven heeft gekost. De kans op orkanen is het grootst in de maanden juli en augustus.
Flora en fauna.
De combinatie van veel zonneschijn, veel regenval en een vruchtbare bodem zorgen voor een grote verscheidenheid aan tropische flora, waaronder de hibiscus, de flamboyant, de plumeria, de magnolia, de orchidee, de jasmijn en de bougainvillea. Het tropische regenwoud bestaat verder uit onder andere de "Swietenia mahagoni" (mahonieboom) en de rubberboom. Ongeveer 28% van het landoppervlak is bebost. Er bevinden zich geen grote dieren op Saint Lucia. Veelvoorkomende dieren zijn vleermuizen, leguanen en diverse soorten kleine slangen. Daarnaast zijn er ook knaagdieren als agoeti's en zuidelijke opossums. De "Megalomys luciae" leefde alleen op Saint Lucia, maar is in de tweede helft van de 19e eeuw uitgestorven. In de centrale hooglanden zitten veel vogels, waaronder tirannen, kolibries, duiven, Saint Luciaanse grondvinken en de zeer zeldzame, mogelijk al uitgestorven Sempers zanger ("Leucopeza semperi"). De beroemdste vogel van het eiland is echter de Sint-Lucia-amazone ("Amazona versicolor"), die dankzij speciale beschermingsmaatregelen voor uitsterven is behoed. In de zeeën rondom Saint Lucia zitten onder andere zeekreeften, schildpadden, zeeslakken, Caribische lamantijnen, dolfijnen en vele verschillende soorten vissen, zoals blauwe marlijnen, tarpons, gratenvissen en barracuda's.
Net zoals op vele eilanden het geval is, worden veel oorspronkelijke, inheemse planten en dieren van St. Lucia sterk verdrukt door invasieve soorten planten en dieren (exoten) zoals mangoesten. Dit heeft grote gevolgen voor zowel land- en tuinbouw als de biodiversiteit. Voedselveiligheid en behoud van biodiversiteit zijn dan ook een belangrijke onderwerpen voor de overheid.
Geschiedenis.
Prekoloniale tijd.
De oorspronkelijke bewoners van Saint Lucia waren de Arowakken. Zij zijn waarschijnlijk tussen 200 en 400 na Christus vanuit Zuid-Amerika naar het eiland geëmigreerd. Zij noemden het eiland "Iouanalao", dat "land van de leguanen" betekent. Op het eiland zijn op verschillende plaatsen aardewerken potten teruggevonden uit de Arowakkentijd.
Tussen 800 en 1000 hebben de Cariben langzaamaan de plaats van de Arowakken ingenomen. Zij noemden het eiland "Hewanarau", en later "Hewanorra". De Cariben hadden een complexe samenleving opgebouwd op het eiland met koningen en sjamanen. Ook beschikten ze over kano's waar meer dan 100 mensen in konden en snel genoeg waren om een zeilschip bij te kunnen houden. Door de Europeanen werden de Cariben gevreesd om hun strijdlust.
Koloniale tijd.
Het is onduidelijk wanneer de eerste Europeanen in Saint Lucia aankwamen. Mogelijk zette Columbus in 1492 al voet aan wal, maar dat kan ook omstreeks 1500 geweest zijn. Het verhaal over de oorsprong van de naam Saint Lucia gaat terug op Franse schipbreukelingen die op 13 december 1502 op Saint Lucia zouden zijn gestrand. Deze Franse zeelui zouden het eiland "Sainte Alousie" genoemd hebben, naar de heilige Lucia van Syracuse, omdat 13 december de naamdag van deze heilige is. De waarheid van dit verhaal wordt in twijfel getrokken, maar wel staat vast dat op Spaanse documenten uit 1511 het eiland wordt geclaimd voor de Spaanse Kroon onder de naam "Sancta Lucia". De Franse piraat François Le Clerc, die vanwege zijn houten been bekendstond onder de naam "Jambe de Bois" (Houtenbeen), bezocht Saint Lucia herhaaldelijk in de jaren 1550. Zowel de Nederlanders, de Engelsen, als de Fransen probeerden in de 17e eeuw een handelspost op te zetten op Saint Lucia, maar ze stuitten allemaal op hevig verzet van de Cariben. Rond 1600 werd door de Nederlanders het eerste Europese kamp gebouwd in wat nu Vieux Fort heet. In 1605 raakte het Engelse schip "Olive Branch" door de wind uit koers op zijn weg naar Guyana. De 67 opvarenden begonnen een nederzetting op Saint Lucia, maar na vijf weken waren er, door ziekte en conflicten met de Cariben, nog maar 19 van hen in leven en ontvluchtten ze het eiland. In 1635 claimden de Fransen het eiland, maar het waren de Engelsen die in 1639 weer probeerden een nederzetting te bouwen op Saint Lucia. Ook ditmaal werden de Engelsen echter weer snel verdreven door de Cariben.
In 1643 slaagde de gouverneur van Martinique, Jacques Dyel du Parquet, er als eerste Europeaan in om een permanente nederzetting te bouwen op Saint Lucia. De eerste gouverneur werd De Rousselan. Hij trouwde met een Caribische vrouw en bleef tot aan zijn dood in 1654 op het eiland wonen. In 1660 werd er een verdrag met de Cariben gesloten. In 1664 claimde Thomas Warner (de zoon van de gelijknamige gouverneur van Saint Kitts) Saint Lucia voor Engeland. Hij bracht 1000 man naar het eiland om het te verdedigen tegen de Fransen, maar van hen waren er, voornamelijk door toedoen van ziektes, na twee jaar nog slechts 89 in leven. In 1666 kwamen de Fransen terug en herwonnen ze de controle over het eiland. Sindsdien is het eiland diverse malen van de Fransen op de Engelsen en vice versa overgegaan naar aanleiding van verschillende verdragen en veroveringen, maar de Franse nederzetting bleef bestaan en halverwege de 18e eeuw was het eiland de facto een Franse kolonie.
Zowel de Fransen als de Engelsen vonden Saint Lucia aantrekkelijk voor de suikerindustrie. Deze werd in 1765 door de Fransen opgezet, nadat ze in 1763 Saint Lucia hadden verkregen bij de Vrede van Parijs (de Britten hadden het eiland in 1762 nog op de Fransen veroverd). Tijdens de Slag bij Morne de la Vierge op 18 december 1778, die volgde op de Slag bij Saint Lucia, werd het eiland weer door de Britten bezet. Bij de Vrede van Parijs van 1783 kwam Saint Lucia echter alweer toe aan Frankrijk. Na de Franse Revolutie werd er een revolutionair tribunaal naar Saint Lucia gestuurd onder aanvoering van kapitein La Crosse, met als opdracht om met de guillotine diverse royalisten te executeren. In 1794 verklaarde de gouverneur alle slaven op het eiland vrij. Een korte tijd later vielen de Britten Saint Lucia binnen als reactie op de zorgen van rijke plantagehouders over de beslissing de slaven vrij te verklaren. Na jarenlange gevechten, waarbij in 1796 Castries voor een groot deel afbrandde, werd de slavernij hersteld. De Britten wonnen in 1803 en verkregen Saint Lucia in 1814 definitief. In 1807 schaften de Britten de slavenhandel af, maar de slavernij zelf werd pas in 1834 afgeschaft.
Zelfbestuur en onafhankelijkheid.
In 1838 werd Saint Lucia bij de Britse Bovenwindse Eilanden gevoegd en dientengevolge bestuurd vanuit Barbados en vanaf 1885 vanuit Grenada. In 1924 kreeg Saint Lucia een eerste vorm van eigen bestuur en in 1956 werd een ministeriële overheid geïnstalleerd. In 1958 ging Saint Lucia op in de West-Indische Federatie, een semiautonoom afhankelijk gebied van het Verenigd Koninkrijk. In 1962 viel, met de uittreding van Jamaica, de federatie uiteen en werd er een kleinere federatie opgezet. Maar ook deze federatie mislukte en daarom werd besloten tot het opzetten van de West-Indische Geassocieerde Staten (West Indies Associated States), die naast Saint Lucia en het Verenigd Koninkrijk ook diverse andere Britse Boven- en Benedenwindse Eilanden omvatte: Saint Vincent, Grenada, Dominica, Antigua, Saint Kitts en Nevis en Anguilla. Als een geassocieerde staat van het Verenigd Koninkrijk had Saint Lucia van 1967 tot 1979 de volledige verantwoordelijkheid over het binnenlands bestuur. Alleen buitenlandse aangelegenheden en defensie vielen onder de verantwoordelijkheid van het Verenigd Koninkrijk.
Op 22 februari 1979 kwam aan deze situatie een einde en verkreeg het land de volledige onafhankelijkheid. Koning Charles III is nog wel het staatshoofd van Saint Lucia en het land is een actief lid van het Gemenebest van Naties.
Demografie.
In Saint Lucia wonen ongeveer 160.000 mensen, van wie de helft in stedelijke gebieden. De grootste plaats is Castries met ruim 10.000 inwoners (2001). Veruit het grootste deel van de bevolking (80%) is van Afrikaanse afkomst. Dit zijn afstammelingen van de slaven die in de koloniale tijd naar Saint Lucia zijn gebracht. Andere bevolkingsgroepen zijn mulatten (mensen met zowel blanke als zwarte voorouders), zambo's (mensen met zowel Afrikaanse als indiaanse voorouders), Afro-Aziaten, Indiërs, blanken (vooral nakomelingen van Ierse, Schotse, Engelse en Duitse kolonisten), Oost-Aziaten en Arabieren. Zo'n 23% van de bevolking is jonger dan 15 jaar en 10% is ouder dan 65 jaar (gegevens uit 2011).
De meeste inwoners van het eiland zijn rooms-katholiek. Bij de census van 2001 rekende 67,5% van de bevolking zich tot deze religie. Daarnaast behoort zo'n 24% van de bevolking tot een protestantse kerk. Onder hen bevinden zich zevendedagsadventisten, anglicanen, evangelische christenen en aanhangers van de pinkstergemeente. Zo'n 2% van de bevolking wordt tot de rastafaribeweging gerekend.
De belangrijkste en tevens enige officiële taal van het land is het Engels, maar er zijn ook veel mensen die Saint Luciaans Creools spreken. Dit is een Franse creoolse taal, die het resultaat is van de invloed die Frankrijk als kolonisator van het eiland heeft gehad.
Bestuur en instellingen.
Politiek.
Saint Lucia is een onafhankelijke parlementaire democratie met de Britse koning Charles III als staatshoofd (een Commonwealth realm). Hij heeft de titel "Koning van Saint Lucia" en wordt vertegenwoordigd door een gouverneur-generaal. De gouverneur-generaal is sinds 2021 Errol Charles. De uitvoerende macht is in handen van de premier en zijn kabinet. De premier is doorgaans de leider van de partij die de verkiezingen gewonnen heeft voor het House of Assembly. Iedere vijf jaar worden er verkiezingen gehouden voor het uit 17 zetels bestaande House of Assembly. Het andere deel van het parlement, de Senaat, bestaat uit 11 zetels. De leden van de Senaat worden niet door het volk gekozen, maar benoemd door de gouverneur-generaal. De gouverneur-generaal heeft de mogelijkheid om het House of Assembly vervroegd te ontbinden en nieuwe verkiezingen uit te schrijven, wanneer het House of Assembly het vertrouwen in de regering heeft opgezegd. Verder heeft de gouverneur-generaal voornamelijk ceremoniële taken, zoals het openen van het parlementaire jaar door middel van het uitspreken van de troonrede en het ondertekenen van wetten die door het parlement zijn aangenomen.
Jarenlang was de conservatieve United Workers Party (UWP) de grootste partij in de Saint Luciaanse politiek, maar bij de verkiezingen van 1997 won de sociaaldemocratische Saint Lucia Labour Party (SLP) 16 van de 17 zetels in het House of Assembly en werd Kenny Anthony namens de SLP premier van Saint Lucia. Sindsdien werd de macht regelmatig tussen de twee partijen afgewisseld. Zo wist in 2006 de UWP de touwtjes weer in handen te krijgen door 11 van de 17 zetels te bemachtigen, waarop John Compton, die in 1979 en van 1982 tot 1996 ook al premier geweest was, weer regeringsleider werd. In 2007 overleed Compton echter en werd hij opgevolgd door Stephenson King. Bij de verkiezingen van 2011 won de SLP op haar beurt 11 van de 17 zetels, waarna Kenny Anthony op 30 november 2011 opnieuw het premierschap op zich nam. Vijf jaar later, in 2016, werd de UWP weer de grootste en werd partijleider Allen Chastanet premier. De verkiezingen van 2021 leidden eveneens tot een machtswisseling, toen de UWP een forse nederlaag leed en Philip Pierre (SLP) aantrad als premier.
Naast de UWP en de SLP zijn er nog enkele kleine politieke partijen, maar deze partijen hebben geen zetels in het parlement.
Bestuurlijke indeling.
Officieel worden de lokale bestuurders door het volk gekozen, maar verkiezingen voor de lokale overheid werden bij de onafhankelijkheid in 1979 opgeschort en zijn sindsdien nooit gehouden. Bestuurders worden in de praktijk door de centrale overheid benoemd. De macht in het land is sinds de onafhankelijkheid steeds meer verschoven in de richting van de centrale overheid en de lokale overheden zijn steeds onbelangrijker geworden. De bronnen spreken elkaar tegen over hoe de administratieve onderverdeling van het land in elkaar zit. CIA (in The World Factbook) en de ISO (in ISO 3166-2) spreken beiden van een onderverdeling in 11 kwartieren, terwijl het CLGF (Commonwealth Local Government Forum) uitgaat van een indeling in 13 kwartieren. De onderverdeling in 11 kwartieren staat hieronder weergegeven.
Voor de statistieken wordt door het Saint Lucia Government Statistics Department een indeling aangehouden die bestaat uit 11 districten:
Veiligheid en defensie.
De wetshandhaving in Saint Lucia ligt bij de Royal Saint Lucia Police Force, waaronder ook de kustwacht valt. Deze politiemacht wordt getraind door de United States Southern Command (USSOUTHCOM). Het land heeft geen echt leger. De defensie is de verantwoordelijkheid van het Regionaal Veiligheidssysteem. Dit is een internationale organisatie waarbij diverse Caribische landen zich aangesloten hebben om gezamenlijk de defensie te regelen.
Onderwijs en wetenschap.
Onderwijs is gratis en verplicht voor alle kinderen van 5 tot 15 jaar. De uitgaven aan onderwijs bedragen zo'n 6% van het bruto binnenlands product. Op Saint Lucia is een vestiging van de open campus van de University of the West Indies. Daarnaast is er een aantal medische scholen, te weten de International American University College of Medicine, de Destiny University School of Medicine &amp; Health Sciences en de Spartan Health Sciences University. De belangrijkste middelbare school voor jongens is het Saint Mary's College. Het land heeft twee Nobelprijswinnaars voortgebracht, Derek Walcott en William Arthur Lewis, die toevalligerwijs beiden op 23 januari geboren zijn. Derek Walcott won in 1992 de Nobelprijs voor de Literatuur en William Arthur Lewis won in 1979 de Prijs van de Zweedse Rijksbank voor economie (ook wel de Nobelprijs voor de Economie genoemd) voor zijn werk op het gebied van de ontwikkelingseconomie. Hierdoor is Saint Lucia het land met het grootste aantal Nobelprijswinnaars per inwoner.
Gezondheidszorg.
In 2009 bedroegen de uitgaven aan de gezondheidszorg 8,1% van het totale bbp. De zuigelingensterfte ligt op 12,27 doden per 1000 levendgeborenen en de levensverwachting bij de geboorte is 74 jaar voor mannen en 80 jaar voor vrouwen (gegevens uit 2011). Er zijn in Saint Lucia twee openbare ziekenhuizen en er is één privékliniek.
Internationale verhoudingen.
Saint Lucia is lid van de Verenigde Naties, het Gemenebest van Naties, de Organisatie van Amerikaanse Staten (OAS), de Caribische Gemeenschap (Caricom) en de Organisatie van Oost-Caribische Staten. Het land heeft goede relaties met de andere landen in het Caribisch gebied en onderhoudt goede betrekkingen met de belangrijkste handelspartners voor de regio; de Verenigde Staten, Frankrijk en het Verenigd Koninkrijk. De betrekkingen met de Volksrepubliek China zijn echter een stuk minder goed. Jarenlang werden er officiële diplomatieke relaties onderhouden met de Republiek China (Taiwan) tot in 1997 werd besloten de Volksrepubliek China te erkennen als de vertegenwoordiger van China. Op 1 mei 2007 werden de diplomatieke relaties met de Republiek China echter weer aangehaald en binnen enkele dagen verbrak de Volksrepubliek China de diplomatieke banden met Saint Lucia. Op dit geschil na, zijn er verder geen internationale twisten, al leidt de positie van het eiland als doorvoerhaven van drugs vanuit Zuid-Amerika naar Europa en de Verenigde Staten soms wel tot spanningen.
Economie en infrastructuur.
Economie.
Het toerisme is het belangrijkste onderdeel van de Saint Luciaanse economie. De meeste inkomsten worden hiermee gegenereerd en de toeristische sector levert ook de meeste werkgelegenheid op. Ieder jaar bezoeken ongeveer 350.000 toeristen Saint Lucia. Toeristen komen voor het tropische klimaat, het landschap en de vele stranden en resorts. Andere toeristische attracties zijn een drive-invulkaan (de Sulphur Springs), de Diamond Falls Botanical Gardens, de Pitons, het regenwoud en Pigeon Island National Park. De meeste toeristen komen op Saint Lucia als onderdeel van een cruise. De toeristen verblijven vooral in Castries, maar ook Soufrière, Marigot Bay en Gros Islet zijn populaire bestemmingen. Het drukste seizoen is in de droge periode van januari tot april.
Een andere belangrijke tak van de economie in Saint Lucia is de landbouw. Het belangrijk product zijn de bananen, maar het land exporteert ook cacao, mango's, meel, rijst en avocado's. De productiesector van Saint Lucia is de meest diverse van alle Oost-Caribische landen. Desondanks is de economie kwetsbaar voor schokken, zoals een terugloop van het toerisme door internationale economische crises en tegenvallende landbouwopbrengsten als gevolg van orkanen. Het bruto binnenlands product (bbp) bedroeg (in september 2011) US$ 1198 miljoen. Per hoofd van de bevolking komt dit neer op US$ 7.233, wat vergelijkbaar is met dat van Zuid-Afrika of Suriname. De staatsschuld ligt rond de 77% van het bbp. Volgens het Ontwikkelingsprogramma van de Verenigde Naties leeft op Saint Lucia 20,9% van de bevolking van minder dan US$ 1,25 per dag.. De ontwikkelingsindex van het land is echter redelijk hoog met een score van 0,821 (in 2007), hetgeen vergelijkbaar is met dat van Rusland.
De munteenheid van Saint Lucia is sinds 1965 de Oost-Caribische dollar (EC$). Deze munt heeft een vaste wisselkoers ten opzichte van de Amerikaanse dollar en wordt ook gebruikt in Antigua en Barbuda, Dominica, Grenada, Saint Kitts en Nevis, Saint Vincent en de Grenadines, Anguilla en Montserrat. Het geld wordt uitgegeven door de Oost-Caribische Centrale Bank, die zich in Saint Kitts en Nevis bevindt.
Vervoer.
Op Saint Lucia zijn twee vliegvelden. De grootste luchthaven is Hewanorra International Airport, die zich op de zuidoostelijke punt van het eiland bevindt, nabij de stad Vieux Fort. De andere luchthaven, George F. L. Charles Airport, ligt in de buurt van Castries. George F. L. Charles Airport wordt gebruikt voor vluchten binnen de Kleine Antillen en naar Guyana, Hewanorra International Airport hoofdzakelijk voor alle verdere vluchten, waaronder intercontinentale. Vanuit Europa zijn er directe lijnverbindingen met Londen-Gatwick (door British Airways) en met Frankfurt am Main (met Condor).
Behalve per vliegtuig is Saint Lucia ook per boot bereikbaar. De meeste toeristen komen aan met een cruiseschip, maar er gaan ook ferry's vanuit de nabijgelegen eilanden. Er zijn havens in Castries, Cul de Sac en Vieux Fort. Er ligt op Saint Lucia in totaal 1210 km weg.
Cultuur.
Nationale symbolen.
De vlag van Saint Lucia bestaat uit een blauw veld met in het midden een gouden driehoek met daarboven een wit omrande zwarte pijl. De blauwe kleur representeert de lucht en de zee en het goud staat voor de zonneschijn en de welvaart. De zwarte pijl met de witte rand symboliseert de etnische samenstelling van het land. De driehoek en de pijl staan ook voor de twee beroemde vulkanen van Saint Lucia, de Gros Piton en de Petit Piton. Het wapen van Saint Lucia bevat een blauw schild waarop de Engelse Tudor Rose en de Franse fleur de lis staan afgebeeld, waarmee wordt verwezen naar de twee vroegere kolonisators. De kruk in het midden van het schild symboliseert Afrika, waar de meeste voorouders van de Saint Lucianen vandaan komen. Links en rechts van het schild staat een Sint-Lucia-amazone, de nationale vogel van Saint Lucia. Helemaal bovenaan het wapen staat een fakkel, die het baken is om het pad te verlichten, en onderaan het wapen staat het motto van het land, "The land, the people, the light", wat Engels is voor "Het land, het volk, het licht". Het volkslied van Saint Lucia is de "Sons and Daughters of Saint Lucia" dat stamt uit 1967 en in 1979, het jaar van onafhankelijkheid, officieel als volkslied werd aangenomen. Het volkslied is geschreven door Charles Jesse (tekst) en Leton Felix Thomas (muziek).
Tradities en feestdagen.
De nationale feestdagen van Saint Lucia zijn de nieuwjaarsdagen (1 en 2 januari), onafhankelijkheidsdag (22 februari), Dag van de Arbeid (1 mei), Emancipatiedag (1 augustus), de naamdag van Sint Lucia (13 december) en Kerstmis (25 en 26 december). Carnaval wordt ook gevierd op Saint Lucia maar sinds 1999 niet meer in de gebruikelijke periode. De overheid verplaatste het feest namelijk naar midden juli om competitie met het carnaval van Trinidad en Tobago te vermijden en zo meer overzeese bezoekers te kunnen trekken.
Muziek, dans en festivals.
De quadrille is een populaire volksdans. Ook andere Caribische muziekgenres zijn populair, zoals calypso, soca, dancehall, reggae, compás, zouk en salsa. La Woz en La Magwit zijn twee culturele festivals die plaatsvinden op Saint Lucia. La Woz is een festival van de rozenkruisers en La Magwit is een festival van de vrijmetselarij. Het grootste festival is het jaarlijkse Saint Lucian Jazz Festival dat begin mei op diverse plaatsen op het eiland gehouden wordt. Dit festival trekt bezoekers en musici van over de hele wereld. Jounen Kwéyòl (Creooldag) is een cultureel festival dat ieder jaar op de laatste zondag van oktober wordt gevierd.
Literatuur.
Derek Walcott is de belangrijkste Saint Luciaanse schrijver. Hij schrijft zowel toneelstukken als poëzie. In zijn werken spelen de volkscultuur en tradities van de Caribische volkeren een belangrijke rol. Andere thema's zijn geschiedenis, multiculturaliteit en het Caribische landschap. Zijn beroemdste werk is het omvangrijke epos "Omeros" uit 1990 dat als een van de belangrijkste werken van de 20e eeuw wordt gezien en een herschrijving is van de Ilias en de Odyssee van Homerus. In 1992 won hij de Nobelprijs voor de Literatuur voor "zijn poëtisch oeuvre met grote helderheid, gedragen door een historische visie die uit een multicultureel engagement is voortgekomen". Als toneelschrijver heeft hij zo'n 30 toneelstukken op zijn naam staan, waaronder "Dream on Monkey Mountain", "Pantomime" en "The Sea at Dauphin". Een andere Saint Luciaanse dichter is Jane King die de dichtbundels "Into the Centre" en de "Fellow Traveller" heeft geschreven.
Kunst.
In 1950 richtte de schrijver Derek Walcott samen met Maurice Mason de Saint Lucia Arts Guild op om kunstenaars op Saint Lucia te stimuleren. Een belangrijke kunstenaar is Sir Dunstan St. Omer, die in 2010 werd benoemd in de Orde van Sint-Michaël en Sint-George. Door sommigen wordt St. Omer de Michelangelo van het Caribisch gebied genoemd. Hij ontwierp onder andere de Saint Luciaanse vlag.
Sport.
De populairste sport van het land is cricket. Internationaal wordt Saint Lucia daarbij vertegenwoordigd door het West-Indisch cricketelftal, dat in 1975 en 1979 het WK won. Darren Sammy is tot nu toe de enige Saint Luciaan die daarvoor is opgeroepen.
Naast cricket is ook voetbal erg populair, maar beroemde voetballers heeft het land nog niet voortgebracht. Er is een Saint Luciaans voetbalelftal waarmee het land diverse malen meegedaan heeft voor de Caribbean Cup.
In 1996 deed Saint Lucia voor het eerst mee aan de Olympische Zomerspelen en sindsdien heeft het land aan iedere editie meegedaan (zie ook: Saint Lucia op de Olympische Spelen). In 2024 op de Spelen van Parijs won atlete Julien Alfred de eerste Olympische medailles ooit voor het land, op de 100 meter sprint de eerste gouden medaille en op de 200 meter sprint de eerste zilveren medaille. Aan de Olympische Winterspelen heeft Saint Lucia nog nooit deelgenomen.
De beste resultaten van Saint Lucia op de Gemenebestspelen waren het brons voor Dominic Johnson bij het polsstokhoogspringen (in 2002) en het brons voor Levern Spencer bij het hoogspringen (in 2010).
Media.
Saint Lucia kent één publieke televisiezender, National Television Network (NTN), en diverse commerciële zenders, waaronder Helen Television Systems (HTS) en Daher Broadcasting Service (DBS). Verder zijn er in totaal zo'n 25 verschillende radiozenders, waaronder het publieke Radio Saint Lucia (RSL), Radio Caribbean International, Radio 100 (eigendom van HTS) en Hot FM. De geschreven pers bestaat uit onder andere The Voice en The Star die beide drie uitgaven per week hebben. Daarnaast zijn er diverse weekbladen: The Mirror, The Crusader, The Vanguard en de One Caribbean. Er zijn geen kranten die dagelijks verschijnen.

</doc>
<doc id="35869" url="https://nl.wikipedia.org/wiki?curid=35869" title="Programmatuur">
Programmatuur



</doc>
<doc id="35870" url="https://nl.wikipedia.org/wiki?curid=35870" title="Gezegde">
Gezegde



</doc>
<doc id="35872" url="https://nl.wikipedia.org/wiki?curid=35872" title="Pigment">
Pigment

Een pigment is een stof die, net als veel andere stoffen met een kleur, licht in bepaalde kleuren absorbeert en andere reflecteert. Pigmenten hebben een sterke kleur, zodat ze bruikbaar zijn om voorwerpen een andere of betere kleur te geven.
Mensen hebben bepaalde stoffen met een duidelijke kleur gekozen om te gebruiken als pigment op basis van een aantal eigenschappen. Zo moet een pigment een sterke kleur kunnen geven aan het materiaal dat gekleurd moet worden. Ook moet een pigment stabiel zijn in vaste vorm in het temperatuurgebied voor de toepassing.
Sommige pigmenten worden in de natuur of in de bodem aangetroffen. Andere pigmenten worden kunstmatig gemaakt. Organische pigmenten worden gewonnen uit dieren en planten of synthetisch gemaakt, terwijl anorganische pigmenten als mineraal gewonnen worden.
Werking.
Pigmenten ontlenen hun kleurwerking aan de absorptie van bepaalde golflengtes van het zichtbare licht. Een pigment dat alle golflengten absorbeert heeft een zwarte kleur, een pigment dat alle golflengten reflecteert is wit. Een pigment dat vooral rode, oranje en gele golflengtes absorbeert, zal een groenblauwe kleur vertonen. Het pigment vertoont dus de kleur van het licht dat erop reflecteert.
In tegenstelling tot kleurstoffen hechten pigmenten zich als regel slecht aan het te kleuren object, er is meestal een bindmiddel nodig. Ook worden pigmenten als regel niet opgelost zoals kleurstoffen, maar gedispergeerd. Pigmenten blijven dan bestaan als kleine korrels. De korrelgrootte bepaalt daarbij ook nog deels de kleur.
Pigmenten komen van nature voor in de cellen van planten of dieren. Bijna alle cellen aan het oppervlak van een mens bevatten pigment, zoals de huid, ogen en vooral ook het haar. Mensen of dieren die geen pigment bevatten worden albino genoemd.
Toepassing.
Voor het kleuren van verf, drukinkt, make-up, kunststoffen, en veel andere materialen worden pigmenten gebruikt. In de meeste gevallen is een pigment een niet in water oplosbaar poeder. Er bestaan zowel natuurlijke als synthetische pigmenten. Natuurlijke pigmenten kunnen een organische oorsprong hebben, maar worden ook vaak gewonnen als mineraal. Om geschikt te zijn als pigment voor de genoemde toepassingen, moet het een stabiele verbinding zijn die niet door bindmiddelen of andere pigmenten wordt aangetast. Evenmin mag het pigment oxideren onder invloed van de zuurstof in de lucht. Ten slotte moet de kleur lichtecht zijn, en niet onder invloed van zonlicht verbleken. 
De meeste pigmenten hebben wel enige beperkingen, het ideale pigment bestaat niet, zeker niet in alle kleuren. Pigmenten worden toegepast in verven voor het schilderen, het maken van papier en alle andere productieprocessen waarbij materialen een kleur krijgen. 
Milieu en gezondheid.
Omwille van steeds stringentere milieu-, veiligheids- en gezondheidseisen zijn veel anorganische pigmenten die zware metalen bevatten niet langer toegestaan. Regelmatig worden de eisen aangescherpt. 
Zo is loodhoudende verf in Nederland binnenshuis verboden sinds 1934. Later werd het gebruik van loodverf verder aangescherpt en rond 1980 voor alle toepassingen verboden in België en andere delen van de EU, op grond van Europese regelgeving. In het verleden heeft loodhoudende verf, milieu- en gezondheidsschade veroorzaakt, en oude verflagen kunnen nog gezondheidseffecten veroorzaakt, vooral bij kinderen omdat de loodhoudende verf zoet smaakt. 
De cadmiumpigmenten, met hun zeer sterke kleuren, vervingen het zeer giftige kwikhoudende pigment vermiljoen. Maar ook deze cadmiumpigmenten zijn voor veel toepassingen verboden. Voor onder andere kunstschilders is cadmiumhoudende verf nog te koop in 2023. 
Vanaf 2023 zijn - als ander voorbeeld - de stoffen Pigment Blauw 15:3 (koper(III)ftalocyanine) en Pigment Groen 7 (eveneens ftalocyanine, maar dan groen) verboden als middel bij tatoeëren.
Indeling pigmenten.
Pigmenten kunnen organisch of anorganisch zijn. Beide typen worden toegepast om materialen een kleur te geven.
Anorganische pigmenten.
Anorganische pigmenten werden oorspronkelijk gewonnen uit mineralen. Deze pigmenten bestaan meestal uit oxides van metalen. Bekende voorbeelden van, uit mineralen gewonnen, anorganische pigmenten zijn omber of umber, gele oker, rode oker en Rauwe sienna. Een ander pigment is cadmiumsulfide ofwel cadmiumgeel dat deel uitmaakt van de cadmiumpigmenten met kleuren die lopen via geel, oranje en rood naar kastanjebruin. Daarnaast bestaat kobaltblauw ofwel een mengsel van kobalt(II)oxide en aluminiumoxide. Titaanwit oftewel titanium(IV)oxide is eveneens bekend, net zoals zinkwit oftewel zinkoxide.
Tegenwoordig worden anorganische pigmenten meestal synthetisch geproduceerd.
Organische pigmenten.
Organische pigmenten bevatten koolstofverbindingen en waren oorspronkelijk afkomstig van dieren of planten. Vanaf de opkomst van de chemische industrie (sinds ongeveer 1950) worden ze synthetisch gemaakt. Bekende voorbeelden van organische pigmenten zijn sepia (dierlijk) en kraplak (plantaardig). Bekende voorbeelden van synthetische organische pigmenten zijn: alizarine, azopigmenten (het gele, oranje en rode kleurgebied), ftalocyanine (blauwe en groene kleurgebied) en chinacridon (een lichtecht roodviolet pigment).
Organische pigmenten die een metaalatoom bevatten:
Overige organische pigmenten

</doc>
<doc id="35873" url="https://nl.wikipedia.org/wiki?curid=35873" title="Gezegde (zegswijze)">
Gezegde (zegswijze)

Een gezegde is een groep woorden (nooit een complete zin) die samen één betekenis vertegenwoordigen. Gewoonlijk kan die betekenis niet uit de afzonderlijke woorden worden afgeleid, maar moet het gezegde als geheel worden begrepen.
Formele en semantische eigenschappen.
Voorgefabriceerd taalelement.
Een gezegde als 
bestaat dan ook niet zozeer uit deelbetekenissen, samengesteld tot een semantisch (betekenis-)geheel; het moet in figuurlijke zin worden opgevat. De spreker en de hoorder vragen zich niet af óf God wel leeft, en hoe dan, noch ook hoe Hij dat in Frankrijk precies zou doen. Het gezegde houdt ook helemaal niet in dát God in Frankrijk zou (kunnen) leven. Het is een beeld, dat in zijn geheel één idee uitdrukt, ongeveer "een luxe leven leiden". Een gezegde gedraagt zich daardoor ten dele als één betekenisdrager, zoals ook een woord dat kan doen; het gezegde is een geprefabriceerd taalelement, dat door de taalgebruiker kan worden ingezet zonder dat hij een zin uit al zijn bouwstenen hoeft op te bouwen.
Ontstaan.
Anderzijds is zo'n uitdrukking uiteraard opgebouwd uit afzonderlijke woorden, en zij is dan ook ooit ontstaan, en pas vervolgens samengesmolten tot één lexicaal brokstuk (één betekenis). Vele van deze traditionele gezegden behoren tot de volkstaal, en kunnen daardoor een bepaalde volkskundige achtergrond prijsgeven. In het Nederlands zijn veel oudere gezegden ontleend aan de scheepvaart. De Bijbel is een andere bron.
Dynamiek.
Evenals woorden vormen gezegden een dynamisch element in de taal. Zij kunnen verouderd raken of geheel verdwijnen, er kunnen weer nieuwe verschijnen, en ook kunnen er van eenzelfde gezegde regionale variaties optreden.
Verwante begrippen.
Het begrip "zegswijze" komt ook in ruimere zin voor, namelijk "geijkte woordgroep". Het is dan een woord dat spreekwoorden, uitdrukkingen, gezegden en zegswijzen omvat.

</doc>
<doc id="35875" url="https://nl.wikipedia.org/wiki?curid=35875" title="Heroine">
Heroine



</doc>
<doc id="35876" url="https://nl.wikipedia.org/wiki?curid=35876" title="Publiek domein">
Publiek domein

Publiek domein is een gangbare benaming voor de status van "werken", zoals teksten, beelden, geluidsopnamen en programmatuur, waarbij de auteursrechten en aanverwante rechten, waaronder naburige rechten en databankenrechten, verlopen zijn of niet van toepassing zijn.
Het auteursrecht bepaalt dat een werk niet door anderen mag worden veranderd of opnieuw worden gepubliceerd zonder expliciete toestemming van de rechtverkrijgende. De meeste creatieve werken vallen automatisch onder het auteursrecht, ook als de auteur dit niet expliciet opeist. Zulke werken komen in het publiek domein als de auteursrechten erop verlopen.
Als een werk vrij van auteursrechten is, betekent dat niet dat op dat werk gebaseerde werken dat ook zijn. Een vertaling bijvoorbeeld, of een in nieuwe spelling overgebrachte editie, of een nieuw geredigeerde uitgave van bladmuziek, wordt beschouwd als een werk op zichzelf, met eigen auteursrechten.
Het claimen van auteursrechten op werk dat zich in het publieke domein bevindt wordt copyfraud genoemd.
Automatisch publiek domein.
Auteursrecht en aanverwante rechten verlopen altijd op 1 januari opvolgend de duur van het recht. Deze dag wordt wel publiekdomeindag genoemd.
In Europa is de duur van het auteursrecht afhankelijk of de maker bekend is. Is de maker bekend dan is de duur van het recht 70 jaar opvolgend de dood van de maker. Wanneer de maker niet bekend is – als de maker niet is aangeduid of slechts een instelling, bedrijf of organisatie als maker is aangeduid – dan is de duur van het auteursrecht 70 jaar na rechtmatige publicatie van het werk.
Voorheen was deze periode korter. In andere landen kunnen andere termijnen gehanteerd worden, meestal tussen 50 en 70 jaar na de dood van maker. De Conventie van Bern uit 1886, waaraan 160 landen deelnemen, regelt een termijn van minstens 50 jaar na de dood van de maker. België was bij de oorspronkelijke ondertekenaars van deze Conventie; Nederland trad in 1912 toe.
Erfgoedinstellingen die werken publiceren die in het publieke domein zijn gevallen gebruiken vaak de Creative Commons Public Domain Mark. Hiermee geven zij voor hun bezoekers aan het dat object zonder restricties bruikbaar zijn.
Expliciet publiek domein.
Sommige auteurs publiceren werk met de expliciete vrijwaring van auteursrecht en naburige rechten. Ze doen hiermee afstand van deze rechten voor zover dat mogelijk is. Het is niet duidelijk of dit juridisch wel mogelijk is binnen de Europese Unie. Om dit mogelijk te maken wordt een Creative Commons Publiek Domein Verklaring (CC0) gebruikt.
Publiek domein in wet- en regelgeving.
Europese Unie.
De Europese richtlijn inzake auteursrechten en naburige rechten in de digitale eengemaakte markt (CDSM-richtlijn) bepaald dat er bij digitalisering van publieke domein werken geen nieuw auteursrecht ontstaat, tenzij bij die reproductiehandeling materiaal ontstaat dat origineel is in die zin dat het de eigen intellectuele schepping van de auteur is.
Nederland.
De Nederlandse wetgever heeft het hierboven beschreven artikel 14 van de Europese CDSM-richtlijn niet omgezet naar een wetsartikel. De wetgever argumenteert dat "Artikel 14 [..] geheel in lijn [is] met het geldende recht en behoeft daarom geen omzetting." In Nederland ontstaat bij een reproductie van een publiek domein werk dus geen auteursrecht, tenzij de reproductie de eigen intellectuele schepping van de auteur is.
Daarnaast wordt in artikel 11 van de Auteurswet bepaald dat op regelingen en beslissingen van de Nederlandse overheid geen auteursrecht bestaat: "Er bestaat geen auteursrecht op wetten, besluiten en verordeningen, door de openbare macht uitgevaardigd, noch op rechterlijke uitspraken en administratieve beslissingen."
Verenigde Staten.
Sommige werken zijn op het moment van vervaardiging al in het publieke domein, bijvoorbeeld alle publicaties van de Amerikaanse federale overheid, zoals "The World Factbook" van de CIA. Bovendien was het tot 1989 in de Amerikaanse wetgeving zo, dat alle werken waarvan het auteursrecht niet expliciet werd opgeëist, automatisch in het publieke domein terechtkwamen.
Andere betekenissen.
De term publiek domein wordt ook gebruikt als aanduiding van

</doc>
<doc id="35877" url="https://nl.wikipedia.org/wiki?curid=35877" title="Heroïne">
Heroïne

Heroïne (C21H23NO5), stofnaam diacetylmorfine, is een uiterst verslavende en schadelijke harddrug. Het is een geurloos, bitter smakend opiaat en is de 3,6-diacetylester van morfine. De stof komt voor als een wit poeder of bruine, stugge kristallen, die zeer goed oplosbaar zijn in water. In de hersenen worden er één of twee acetylgroepen van diacetylmorfine afgesplitst, waardoor 6-mono-acetyl-morfine (6-MAM) en morfine ontstaan.
Diacetylmorfine werd eind 19e eeuw ontwikkeld door de Duitse geneesmiddelenfabrikant Bayer, die in 1898 de merknaam "Heroïne" registreerde voor de stof. Inmiddels is de merknaam "Heroïne" zo ingeburgerd dat het als soortnaam wordt gebruikt.
Bayer promootte heroïne aanvankelijk als een niet-verslavend alternatief voor morfine in hoestdranken. Morfine was destijds een populair medicijn en Bayer zocht een vergelijkbaar alternatief zonder de verslavende werking van morfine, maar heroïne bleek uiteindelijk opmerkelijk veel verslavender dan morfine.
Het Europees waarnemingscentrum voor drugs en drugsverslaving meldt dat de straatwaarde van bruine heroïne varieerde in 2006 van €14,50 per gram in Turkije tot €110 per gram in Zweden, waarbij de meeste rapporterende landen in Europa melding maakten van prijzen tussen de €30 en €45 per gram. Straatheroïne is vaak onzuiver en al dan niet opzettelijk vermengd met vulstoffen, zoals melksuiker. Zodra heroïne verwarmd wordt verspreidt de stof een sterk prikkelende geur.
Werking.
Heroïne is een van de meest verslavende en schadelijkste harddrugs. Het werkt sneller dan morfine, daar bij de synthese van heroïne acetylgroepen aan het morfinemolecuul gekoppeld worden. Door deze acetylgroepen wordt het molecuul beter vetoplosbaar (lipofiel) en passeert heroïne sneller de bloed-hersenbarrière dan morfine. In de hersenen worden de acetylgroepen van heroïne afgesplitst, waardoor weer morfine ontstaat, dat het effect op de hersenen geeft. Heroïne is goed oplosbaar in water en wordt bijvoorbeeld in het Verenigd Koninkrijk ook wel als krachtige pijnstiller gebruikt. Morfine bindt zich in de hersenen aan de endorfine-receptoren.
Endorfine is een neurotransmitter die pijnstillend werkt via het substantie P-neuron.
Endorfine speelt een ook belangrijke sturende rol in het beloning- en genotscentrum van de hersenen. Endorfine bindt zich aan het GABA neuron en vermindert de afgifte van GABA. Minder GABA-afgifte stimuleert de productie van dopamine. Endorfine bindt zich ook aan de receptoren van het dopamine-neuron en regelt zo de remming van de dopamine-afgifte en herstelt dus het evenwicht van de dopamine-afgifte.
Morfine, in tegenstelling tot endorfine, breekt slecht af. Morfine bindt beter en langer aan GABA-neuronen dan aan dopamine-neuronen. Morfine creëert dus een roes aan dopamine en ontregelt bij voortdurend gebruik de dopamineproductie, wat leidt tot ontwenningsverschijnselen. Morfine is zeer pijnstillend. Het remt de productie van substantie P en blokkeert de receptoren.
Wijze van gebruik.
Heroïne wordt meestal ingenomen door middel van inhaleren van de damp (chinezen). De heroïne wordt als poeder op een stukje aluminiumfolie verhit waardoor de heroïne smelt en daarna in dampvorm overgaat. Die damp wordt vervolgens door een rietje ingeademd.
Vroeger werd het ook vaak via een injectie ingenomen, maar mede door de angst voor aids is die groep gebruikers kleiner geworden: de groep mensen die heroïne injecteert bestaat voornamelijk uit "oudere" (langgebruikende) gebruikers en gebruikers uit landen waar nog wel veel intraveneus gebruikt wordt. Voor injectie wordt het vaak opgelost in een licht zure vloeistof (bijvoorbeeld citroensap) in een lepel die boven een vlammetje wordt verwarmd, waarna de oplossing door een filtreerpapiertje of watje heen (dat als filter voor vaste deeltjes dient) in een injectiespuit wordt opgezogen.
Om de risico's van aids of hiv-besmetting door gebruik van gecontamineerde naalden te verkleinen, zijn er in onder meer Nederland spuitenruilprogramma's beschikbaar.
Een andere methode is snuiven: het rechtstreeks opsnuiven van de heroïnepoeder door de neus. Het wordt niet als lekker ervaren, maar geeft een gevoel dat vergelijkbaar is met spuiten (en dus sterker dan bij het chinezen). Het wordt het meest gebruikt als roken niet of slechts heel lastig mogelijk is, bijvoorbeeld bij gebrek aan folie of vuur.
Oraal gebruik (opeten of de oplossing drinken) is goed mogelijk maar geeft een minder intensieve roes en is daarom onder verslaafden niet populair. Ook is het mogelijk om de heroïne in een sigaret te doen. Dit levert geen echte flash op en is ook duurder dan spuiten.
Gebruik en verslavingsbehandeling in Nederland.
In Nederland schat men dat een kleine groep van 0,4% van de volwassen bevolking ooit heroïne heeft genomen, dat zijn dus ongeveer 30.000 a 80.000 mensen. In 2015 waren ongeveer 11.000 mensen onder behandeling voor verslaving aan heroïne, waarvan 9000 mensen als hoofdverslaving. Veel heroïneverslaafden hebben ook een cocaïneverslaving.
Gezondheidsnadelen.
Gebruik van alle opiaten leidt tot ernstige constipatie. Heroïne kan ook het hongergevoel onderdrukken waardoor mensen niet voldoende meer eten, met alle gezondheidsrisico's van dien.
Tevens heeft langdurig chinezen een funeste invloed op de longfunctie.
Overdosis.
Een overdosis heroïne is levensgevaarlijk omdat het de ademhaling onderdrukt. Deze onderdrukte ademhaling op zich hoeft niet direct levensbedreigend te zijn, maar de geïntoxiceerde persoon kan door de verlaagde zuurstofspanning in het bloed gaan braken. In combinatie met een verlaagd bewustzijn kan dit braaksel worden ingeademd waarna de persoon in kwestie kan stikken. Ernstige overdoses kunnen de ademhaling helemaal doen stoppen, maar bij gebruik van opiaten treedt gewenning op: een dosis die door een geroutineerde gebruiker goed wordt verdragen kan voor een beginneling fataal zijn. Ook een geroutineerde gebruiker, die door omstandigheden (bijvoorbeeld detentie of afkicken) een tijdje geen heroïne gebruikt en daarna meteen weer overgaat op de dosering die hij of zij daarvoor gebruikte, loopt gevaar op een overdosering doordat de tolerantie voor het middel is afgenomen.
Herkomst.
Heroïne wordt gemaakt uit papaver. In de 20e eeuw werd die plant het meest verbouwd in het grensgebied tussen Thailand, Laos en Birma (Gouden Driehoek) maar in de 21e eeuw bevinden zich de voornaamste leveranciers van de grondstof in het (grens)gebied tussen Afghanistan en Pakistan, dat bekendstaat als de Gouden Sikkel.
De bewerkingscyclus die de papaver ondergaat voordat het te boek staat als heroïne, omvat activiteiten die voor de gemiddelde boer niet haalbaar zijn. Zij leveren de papaver aan tussenhandelaren.
Veel boeren in de Afghaanse en Pakistaanse regio zien geen mogelijkheid tot alternatieve exploitatie van de hen beschikbaar staande dorre gronden. De papaver, een van oudsher oersterk gewas, is eenvoudig te oogsten en brengt (relatief) veel geld op. Er lopen diverse internationale agricultiverende projecten om de betreffende boeren te voorzien van een verrijkte grond.
Problematisch gebruik in Nederland.
Nederland kreeg begin jaren '70 van de 20e eeuw te maken met problematisch heroïnegebruik. Met het einde van de Vietnamoorlog raakten Chinese dealers aldaar hun klanten kwijt. Veel Amerikaanse soldaten waren verslaafd aan de drug. Door het vertrek van de Amerikanen zochten de Chinezen een ander werkterrein. Nederland kende al een kleine Chinese gemeenschap en voor de Chinezen was het gemakkelijk, gemakkelijker althans dan in veel andere landen, om Nederland binnen te komen. De drugsdealers streken neer in Amsterdam, waar ze hun handel voortzetten. "'Pah fun"', noemden de Chinezen het zelf: ‘de witte dood’. Je kon het, net als een loempia, kopen bij de ‘afhaalchinees’. Er waren kapitalen mee te verdienen en dat leidde tot een felle strijd om de macht over de handel tussen Chinese maffiabendes. Duizenden jongeren raakten verslaafd, zóveel dat hulpverleners het niet aankonden. Het gedwongen vertrek van duizenden illegale Chinezen haalde niets uit omdat Surinamers (en later Turken) de handel en smokkel van heroïne overnamen. Eind jaren '70 was de kop van de Zeedijk het centrum van ongekende criminaliteit.
Vanuit Amsterdam verspreidde heroïne zich over de rest van het land, vooral naar de grote steden.
In de jaren '80 bereikte de drugsproblematiek in Nederland zijn hoogtepunt. Sinds de tweede helft van de jaren '90 nam de populariteit van het middel af. 
Behandeling verslaafden.
Sinds begin 1999 (na afronding van een succesvolle testperiode) liep in de regio's Amsterdam, Rotterdam, Den Haag, Groningen, Heerlen, Eindhoven en Utrecht een experiment met heroïneverstrekking op medisch voorschrift. Onderzocht werd of heroïne op medisch voorschrift een gunstigere uitwerking had op de lichamelijke gezondheid en het psychisch functioneren dan uitsluitend methadon. Daarnaast werd bestudeerd of dit ook gold voor het gedrag, het sociale en maatschappelijke functioneren, illegaal druggebruik en de daaraan gerelateerde overlast.
Deelnemers waren mensen met een langdurige (vijf jaar of langer) heroïneafhankelijkheid (meestal ex-deelnemers aan methadonprogramma’s die in aanmerking kwamen voor hoge doseringen methadon). Vrijwel allemaal hadden ze een slechte lichamelijke conditie, ernstige psychische problematiek en gebruikten ze dagelijks heroïne. In 2002 verscheen de eindrapportage van de Centrale Commissie Behandeling Heroïneverslaafden (CCBH), die dit project ontwikkelde en uitvoerde. De CCBH vond dat een gecontroleerde behandeling met heroïne in combinatie met methadon effectiever was dan de continuering van behandeling met uitsluitend methadon. Groepen die zowel heroïne als methadon kregen, lieten de beste resultaten zien. Er was sprake van een verbetering van de gezondheid en sociaal functioneren en een scherpe reductie in tijd die besteed werd aan illegale activiteiten. Bij de controlegroepen lag dit percentage lager. De commissie concludeerde dat de gecontroleerde verstrekking van heroïne een nuttige aanvulling kon zijn op het bestaande behandelaanbod.
Sinds 2006 is heroïne (onder de naam diacetylmorfine) geregistreerd als geneesmiddel voor de behandeling van heroïneverslaving in door het Ministerie van VWS aangewezen behandelcentra.

</doc>
<doc id="35878" url="https://nl.wikipedia.org/wiki?curid=35878" title="Oost-Caribische dollar">
Oost-Caribische dollar

De Oost-Caribische dollar (XCD) is de munteenheid van een aantal eilanden in het Caraïbisch gebied :
De munteenheid wordt ook gebruikt in de volgende overzeese gebiedsdelen van het Verenigd Koninkrijk : 
De koers van de munt ligt vast ten opzichte van de Amerikaanse dollar: 2,7 Oost-Caribische dollar voor 1 Amerikaanse dollar.
De volgende bankbiljetten zijn in omloop: 2, 5, 10, 20, 50 en 100 dollar. De 5 cent, 10 cent, 25 cent en de 1 dollar zijn beschikbaar als munten.
Het geld wordt uitgegeven door de Oost-Caribische Centrale Bank, die zich in Saint Kitts en Nevis bevindt. De bank wordt opgericht als gevolg van een verdrag dat op 5 juli 1993 in Port of Spain is gesloten. De munteenheid is de opvolger van de West-Indische dollar, die sinds 1935 gebruikt werd in de toenmalige West-Indische Federatie. Daarvoor werd veelal de Amerikaanse dollar en het pond sterling gebruikt.

</doc>
<doc id="35879" url="https://nl.wikipedia.org/wiki?curid=35879" title="Oost Caribische Dollar">
Oost Caribische Dollar



</doc>
<doc id="35880" url="https://nl.wikipedia.org/wiki?curid=35880" title="Hersenontsteking">
Hersenontsteking

Hersenontsteking, encefalitis of neuro-inflammatie is een ontsteking van het hersenweefsel. Een hersenontsteking kan worden veroorzaakt door een virus of door een afweerreactie van het immuunsysteem tegen het eigen hersenweefsel.
Oorzaken.
Virale verwekkers.
De meest voorkomende virale verwekker van encefalitis in Nederland is het herpes virus (HSV1/2), gevolgd door het varicella zoster virus, enterovirus, parechovirus, adenovirus, mazelen en HIV. Tekenencefalitis (TBE) is een ziekte die kan ontstaan na een tekenbeet en wordt veroorzaakt door een flavivirus. Encefalitis verschilt van meningitis (hersenvliesontsteking). Meningitis is een ontsteking van de beschermende lagen van de hersenen. Vaak hebben mensen zowel meningitis als encefalitis; dit wordt meningoencefalitis genoemd.
Auto-immuun encefalitis.
Auto-immuun encefalitis is een neurologische aandoening waarbij het immuunsysteem abusievelijk gezonde cellen en weefsels in de hersenen aanvalt. Deze aandoening wordt gekenmerkt door ontsteking van de hersenen en kan leiden tot een breed scala aan neurologische symptomen.
De exacte oorzaak van auto-immuun encefalitis is nog niet volledig bekend, maar het wordt verondersteld dat het immuunsysteem in de war raakt en normale hersencellen als lichaamsvreemd beschouwt. Dit resulteert in een immuunrespons gericht tegen specifieke eiwitten in de hersenen, zoals neurotransmitterreceptoren. Auto-immuun encefalitis kan voorkomen als een geïsoleerde aandoening of als onderdeel van een onderliggende auto-immuunziekte in het gehele lichaam.
De symptomen van auto-immuun encefalitis variëren, afhankelijk van het specifieke type en de ernst van de aandoening. Veelvoorkomende symptomen zijn onder andere cognitieve stoornissen, geheugenproblemen, gedragsveranderingen, epileptische aanvallen, bewegingsstoornissen en psychische symptomen zoals hallucinaties of psychose. De symptomen kunnen snel optreden en verergeren vaak in korte tijd.
Symptomen.
Symptomen als misselijkheid, braken, beven, nekstijfheid, koorts, zware hoofdpijn, maar ook verlamming en epileptische aanvallen komen voor. Om een goede diagnose te stellen zal er bloedonderzoek en een ruggenprik gedaan moeten worden. Vaak zal er ook een MRI- of CT-scan gedaan worden. Onbehandeld kan encefalitis binnen enkele uren leiden tot de dood.
Zenuwcellen kunnen worden beschadigd of vernietigd door de infectie, de immuunreactie en door de druk als gevolg van de ontsteking. Schade opgelopen door encefalitis wordt niet-aangeboren hersenletsel (NAH) genoemd. Alhoewel het zeer waarschijnlijk is dat encefalitis schade aanricht, is dit meestal op kleine schaal en resulteert dit in zeer geringe stoornissen. De meeste mensen herstellen volledig, in andere gevallen is de schade uitgebreider en leidt dit tot aanzienlijke beperkingen.
Er is een brede variatie in hoe encefalitis van invloed is op de persoon op de lange termijn. Vermoeidheid, terugkerende hoofdpijn, problemen met het geheugen, concentratie en balans worden vaak gerapporteerd, alsmede stemmingswisselingen, agressie en lompheid. In een aantal gevallen kan ook epilepsie optreden. Fysieke problemen kunnen zwakte en verlies van de controle van lichaamsfuncties en beweging omvatten. Spraak- en taalproblemen zijn gemeenschappelijke kenmerken en de snelheid van reactie en denken kan worden verminderd. (Zie ook postencefalitisch syndroom)
Een speciale variant van encefalitis is de licht besmettelijke slaapziekte encephalitis lethargica die de patiënten in een eeuwig subcoma dwingt, met sterke trekjes van de ziekte van Parkinson. De laatste epidemie woedde in de jaren dertig. Sommige patiënten die er als kind door getroffen werden vertoeven nu als bejaarde nog steeds in een subcoma. Eind jaren zestig experimenteerde de New Yorkse neuroloog Oliver Sacks op deze voorheen uitzichtloze comapatiënten met een medicijnkuur van L-DOPA, met verbazende maar soms desastreuze gevolgen. Dit werd verfilmd in Awakenings, met Robert De Niro en Robin Williams in de hoofdrollen.
Eerste Nederlandse patiënt met teken-encefalitis (TBE).
In de zomer van 2016 is op de Utrechtse Heuvelrug door het RIVM voor het eerst een geval van een Nederlandse besmetting met TBE (ook FSME) vastgesteld.

</doc>
<doc id="35881" url="https://nl.wikipedia.org/wiki?curid=35881" title="Hertachtigen">
Hertachtigen

Hertachtigen (Cervidae) zijn een familie van herkauwende, evenhoevige zoogdieren die zich kenmerken door het gewei van het mannetjeshert. Een mannelijk hert heet "hert" of "bok" en een vrouwelijk hert heet "hinde". Bij reeën spreekt men echter gewoonlijk van "bok" en "geit," bij rendieren en elanden van "stier" en "koe". Er zijn zo'n 56 soorten in 21 geslachten en twee onderfamilies.
De twee onderfamilies binnen de hertachtigen zijn Cervinae (echte herten), waartoe het edelhert en het damhert behoren, en Capreolinae (schijnherten), waartoe het rendier, reeën, het muildierhert en de eland behoren. Bij alle soorten, behalve het Chinese waterhert, vormen de mannetjes elk jaar een nieuw gewei dat in de winter wordt afgeworpen.
Herten spelen een belangrijke rol in mythologie, religie en literatuur. Culturele uitingen waarin herten een onderwerp zijn gaan terug tot de eerste grotschilderingen. Ook in de heraldiek is het hert een belangrijk thema. De jacht op herten is al sinds mensenheugenis verbonden met de mens. Hun economisch belang komt voort uit het gebruik van hun vlees, gewei en huiden.
Kenmerken.
De mannetjes, en bij het rendier ook de vrouwtjes, dragen een gewei dat ze jaarlijks afwerpen, waarschijnlijk om energie te besparen in voedselarme jaargetijden. Een nieuw gewei wordt meestal groter en complexer dan het vorige. De grootte en de complexiteit van geweien tonen de gezondheid en leeftijd van de mannetjes en zorgen zo voor dominantie. Bij de Chinese waterree, een primitieve soort, ontbreekt het gewei volledig.
Herten verschillen in grootte en gewicht, van de Chileense poedoe, die slechts 38 centimeter hoog en 8 kilogram zwaar kan worden, tot de eland, die 2,3 meter hoog en 800 kilogram zwaar kan worden.
Alle herten hebben een kortharige vacht, lenige lichamen met slanke poten en nekken, een kort staartje, grote, hooggeplaatste oren en grote, aan de zijkant geplaatste ogen. Bij veel hertachtigen hebben de jongen een gevlekte vacht, ter camouflage op de bosbodem dienend.
Verspreiding en leefgebied.
Herten komen voornamelijk voor in bossen en wouden. Sommige soorten leven op open grasvlakten, in moerassen en op toendra's. Herten komen voor in Europa, Azië en Noord- en Zuid-Amerika.
De vertegenwoordigers in Europa zijn: eland, damhert, ree, rendier en edelhert. In de Benelux komen het edelhert, het damhert en de ree voor. Het edelhert komt ook voor in Noordwest-Afrika, specifiek in Algerije en Tunesië. Het gaat hier om de ondersoort "Cervus elaphus barbarus". Het axishert leeft op Sri Lanka en India. De Chinese waterree ("Hydropotes inermis)," voorkomend langs rivieroevers in China, lijkt op een ree, maar dan zonder gewei en met uitstekende bovenhoektanden. Het moerashert ("Blastocerus dicholomus") leeft in Brazilië, het Virginiahert ten oosten van de Rocky Mountains. De kleine Chileense poedoe ("Pudu pudu") leeft in de regenbossen.
Relatie met de mens.
Het gewei van hertachtigen wordt veel gebruikt voor voorwerpen waarop druk wordt uitgeoefend, zoals kammen en handgrepen, omdat een dun stuk rendiergewei heel buigzaam is: de elasticiteit van gewei is tweeënhalf keer zo groot als been. Verpoederd gewei is verkocht als geneesmiddel doordat het werd gezien als een energiebron. Een verwijzing hiernaar is een hertenkop als uithangbord bij een apotheek.
Taxonomie.
De familie is als volgt ingedeeld:

</doc>
<doc id="35882" url="https://nl.wikipedia.org/wiki?curid=35882" title="Cervidae">
Cervidae



</doc>
<doc id="35883" url="https://nl.wikipedia.org/wiki?curid=35883" title="Herten">
Herten



</doc>
<doc id="35884" url="https://nl.wikipedia.org/wiki?curid=35884" title="Hard drug">
Hard drug



</doc>
<doc id="35885" url="https://nl.wikipedia.org/wiki?curid=35885" title="Rode oker">
Rode oker

Rode oker is een rood pigment dat al in de prehistorie werd gebruikt voor schilderingen in grotten, bijvoorbeeld voor een afdruk van een hand. Het pigment behoort tot de aardkleuren. De kleur is afkomstig van ijzer(III)oxide (Fe2O3). De kleur doet dan ook denken aan de kleur van roest.
Het natuurlijke mineraal bestaat uit silicium en klei, maar dankt zijn kleur aan het genoemde ijzeroxide. Het komt over de gehele wereld in verschillende kleurschakeringen voor, vanaf geel tot bruin en zelfs zwak blauwachtig.
Het pigment is goed dekkend en uitstekend lichtecht in alle schildertechnieken.
Het woord oker stamt van het Griekse woord "ochros" dat "geelachtig" betekent. Er bestaat dan ook een pigment gele oker.
Rode en gele okerpigmenten worden onder andere gewonnen aan het aardoppervlak in Minas Gerais in Brazilië. Ook in die omgeving zijn rotstekeningen gevonden uit de prehistorie.
Voorbeelden van gebruik.
Prehistorisch Zuid-Afrika.
In een grot in de buurt van Kaapstad, de Blombos Grot zijn duizenden stukjes gladgeschuurde oker gevonden. Een aantal stukjes vertoonden door mensen gemaakte patronen in de vorm van krassen. Deze bekraste stukjes oker dateren van ongeveer 77.000 jaar geleden. Men gist dat het gebruik van dit rode mineraal door de prehistorische mensen in verband gebracht werd met de menstruatie (vruchtbaarheid). De bekraste stukjes oker zijn een van de vroegste bewijzen van menselijk gedrag. Men denkt ook dat verpulverde rode oker als polijstmiddel werd gebruikt, voor het polijsten van ivoor. De kleurstof is vanaf de prehistorie tot dit moment volop in gebruik. Soms werden, in verband met voorouderverering, skeletten met rode oker gekleurd, als teken van vruchtbaarheid en wedergeboorte.
Oude Egypte.
De wandschilderingen (die vaak foutief "fresco's" worden genoemd) in het oude Egypte zijn voornamelijk met een achttal pigmenten van oker gemaakt, gaande van geel over oranje, rood en bruin. Daarenboven werd ook houtskool en roet gebruikt voor zwart. Als penseel gebruikte men rietstengels van variërende dikte, waarvan een uiteinde vezelig werd gemaakt door insnijden en bekloppen, en dat eerst in water werd gedompeld. Hiermee werd de okerverf dan op de droge kalklaag van de wand aangebracht, of eventueel ook op canvas of op papyrus.
Inheemse bevolking van Noord-Amerika.
Rode oker werd door de prehistorische Maritiem-Archaïsche cultuur van oostelijk Noord-Amerika als waardevol beschouwd en werd vaak gebruikt als grafgift. De Beothuk, de oorspronkelijke inheemse bevolking van Newfoundland, bedekten zowel hun lichaam als hun kano's en andere gebruiksvoorwerpen met rode oker. Hierdoor werden ze "Red Indians" (rode indianen) genoemd.
Newfoundlandse architectuur.
In de sterk op visserij gerichte Oost-Canadese provincie Newfoundland en Labrador, en dan voornamelijk op het eiland Newfoundland, is rode oker een belangrijke kleur in de vernaculaire architectuur. Typisch Newfoundlandse visserijgebouwen, zoals fishing stages, zijn traditioneel geschilderd in een verf gemaakt op basis van rode oker.

</doc>
<doc id="35886" url="https://nl.wikipedia.org/wiki?curid=35886" title="Hertshoornvaren">
Hertshoornvaren

De hertshoornvaren ("Platycerium bifurcatum") is een varen uit de eikvarenfamilie ("Polypodiaceae"). De plant komt van oorsprong uit Australië, waar deze als epifyt op bomen groeit.
De plant heeft twee soorten bladeren: steriele en fertiele. De steriele nis- of mantelbladeren zijn breed en rond en geven steun aan de afhangende fertiele bladeren. Ze liggen vaak dakpansgewijs over de tak waarop de varen groeit. Deze steriele bladeren rotten langzaam weg en vormen zo humus waaruit de wortels van de varen voedsel halen. De fertiele bladeren zijn ingesneden en geweivormig (vandaar de Nederlandse naam). Ze hebben aan de onderkant sporendoosjes. Het fertiele blad is veel langer dan de steriele bladeren. Om verdamping te beperken en luchtvocht op te nemen is dit blad bedekt met een grijswit viltig laagje.
In warmere klimaten komt de plant in de natuur voor. In Europa wordt de plant toegepast als kamerplant, de populariteit wisselt. De hertshoornvaren groeit het beste op een stuk schors of een turfblok. De pot eromheen wordt daarna gevuld met speciale grond voor varens of met veenmos. Het beste is om voor de hertshoornvaren kalkvrij water te gebruiken (regenwater). Het blad moet regelmatig bestoven worden met water, water geven kan het best door onderdompelen. Stukjes vermolmde turf of gecomposteerde stalmest tussen de steriele bladeren duwen stimuleert de groei van nieuwe bladeren. De plant wordt vermeerderd door uitlopers op te potten. De plant is gevoelig voor bladluis. Aantasting door luizen is onder meer te herkennen aan kleverige bladeren.

</doc>
<doc id="35887" url="https://nl.wikipedia.org/wiki?curid=35887" title="Hermann Hesse">
Hermann Hesse

Hermann Karl Hesse (Calw (Duitsland), 2 juli 1877 – Montagnola (Zwitserland), 9 augustus 1962) was een Duitstalige Zwitserse schrijver, dichter en schilder. Hij ontving in 1946 de Nobelprijs voor Literatuur.
Als zoon van Baltische Rusland-Duitsers werd Hesse als staatsburger van het keizerrijk Rusland geboren. Vanaf 1883 had hij de Zwitserse nationaliteit en vanaf 1890 die van het koninkrijk Württemberg. Vanaf 1924 was hij weer Zwitser.
Biografie.
Geboren in Calw, in het noorden van het Zwarte Woud, als kind van piëtistische ouders die onder meer missionarissen in India waren geweest, groeide Hesse op in een beschermde en intellectuele sfeer. In het ouderlijk huis werd hij al vroeg met de wereldliteratuur bekend, dankzij de uitgebreide bibliotheek van zijn erudiete grootvader, de beroemde missionaris en taalkundige Hermann Gundert. Hier verrichtte Hesse zijn eerste studies naar onder andere het boeddhisme. Dit uitte zich later in het boek "Siddhartha".
Hesse was in zijn jeugd een moeilijk kind en bracht daardoor vele jaren op verschillende instituten door. Ook was hij korte tijd seminarist in het klooster Maulbronn. Hieruit vluchtte hij, omdat hij "entweder Dichter oder gar nichts werden" wilde. Na enige moeizame puberteitsjaren werd hij leerling in enige antiquariaten/boekhandels. Het succes van zijn in 1904 verschenen boek "Peter Camenzind" stelde hem in staat zich volledig aan het schrijven te wijden. Daarvoor verhuisde hij naar het aan de Untersee (Bodenmeer) gelegen Gaienhofen. Hij huwde in 1904 met Marie Bernoulli en kreeg drie zonen, Bruno (1905), Heiner (1909) en Martin (1911). Het huwelijk werd in juni 1923 ontbonden. In januari 1924 trad Hesse na sterk aandringen van haar vader in het huwelijk met Ruth Wenger, een Zwitserse. Dit huwelijk werd op verzoek van Ruth in 1927 ontbonden. In 1926 leerde Hesse Ninon Dolbin (geb. Ausländer) kennen, een kunsthistorica uit Czernowitz. Reeds in 1910 had zij als studente gereageerd op Hesse's boek "Peter Camenzind". Zij huwden op 14 november 1931.
Hesse keerde zich in het geschrift "O Freunde, nicht diese Töne" (1914) tegen het uitbreken van de Eerste Wereldoorlog, maar meldde zich wel als vrijwilliger. In verband met zijn slechte ogen werd hij voor de krijgsdienst afgekeurd en te Bazel aangesteld op het bureau voor de Kriegsgefangenenfürsorge. Tot het einde van WO I stelde hij duizenden pakketten met boeken samen en verzond die naar Duitse krijgsgevangenen.
In 1924 werd hij opnieuw Zwitsers staatsburger en vestigde zich in Montagnola, Ticino, aan het Meer van Lugano. Al vanaf 1923 waarschuwde hij in geschriften voor het gevaar van het opkomende nazisme en fascisme. Vanaf 1932 was zijn huis een rustplek en doorgangshuis voor talloze, door het naziregime vervolgde schrijvers. Thomas Mann en Bertolt Brecht waren de eersten in een lange rij die in zijn huis opvang vonden en verder werden geholpen.
Literair werk.
In het werk van Hermann Hesse, dat veelal autobiografisch is, komt steeds weer de confrontatie van de mens met zichzelf aan de orde. Deze dualiteit moet de mens in staat stellen "zichzelf te zijn". Veel van de boeken van Hesse gaan over persoonlijke ontwikkeling en groei.
Gedurende zijn leven heeft hij verschillende golven van populariteit meegemaakt. Ook na zijn overlijden was er een golf in de jaren 1970-1980. Het werk van Hesse is in meer dan 60 talen vertaald en in 2005 heeft de oplage van al zijn boeken de 100 miljoen exemplaren overstegen. Nog steeds bestaat er grote belangstelling voor Hesse's werk en maandelijks rollen er 30.000 Hesseboeken van de persen van uitgeverij Suhrkamp.
Ook zijn er vele biografieën en studies over Hesse verschenen. Vrijwel al het werk van Hesse is in het Nederlands vertaald.
Hesse heeft in zijn leven ruim 45.000 brieven geschreven, waaronder vele aan zijn lezers. Veel van deze brieven zijn in de banden "Gesammelte Briefe" opgenomen en getuigen van zijn verantwoordelijkheid voor hetgeen hij met zijn boeken bij de lezers losmaakte.
In 1972 verfilmde Conrad Rooks Hesses boek "Siddhartha". Het boek "De Steppewolf" werd in 1974 door de Amerikaanse regisseur Fred Haines verfilmd. Om de twee jaar wordt er in zijn geboorteplaats Calw een meerdaags Hermann Hesse-Kolloquium gehouden, met steeds een ander thema. Zowel in Calw, als in Gaienhofen aan het Bodenmeer (1904-1912) en in zijn laatste woonplaats Montagnola (1919-1962) zijn Hermann Hessemusea ingericht.
Het Stadsarchief en Athenaeumbibliotheek te Deventer beschikt sinds medio 2000 dankzij een schenking over vrijwel de volledige collectie literatuur van en over Hermann Hesse. Deze collectie is beschikbaar voor onderzoek en studie.
Schilderkunst.
Lange tijd leek de schilderkunst geen rol te spelen in het leven van Hesse. Daarin kwam verandering tijdens zijn psychoanalytische behandeling in 1916. Zijn therapeut adviseert hem zijn dromen uit te beelden. Hesse neemt het advies over en begint te tekenen. Het schilderen blijkt van nut om zijn bewustzijn te organiseren. Na een periode van zelfportretten richt hij zich op landschappen en ook boekillustraties. Zijn poëziecycli zijn de eerste teksten die hij zelf illustreert. In 1920 volgt een eerste tentoonstelling te Basel.
De jaren twintig van de 20e eeuw werden de meest intense creatieve periode in zijn schildersloopbaan. Na de scheiding van zijn eerste vrouw vestigde hij zich in Montagnola, Ticino, waar hij zijn productiviteit enorm verhoogde. Het schilderen heeft een heilzame uitwerking op zijn geest. Voor Hesse is schilderen, naast het schrijven, een tweede en veel directere wijze om zijn innerlijke leven artistiek te kanaliseren. 
Het aquarel wordt uiteindelijk de overheersende picturale uiting van Hesse. Tot zijn dood in 1962 maakt hij meer dan 3000 afbeeldingen en na zijn dood zijn er wereldwijd tentoonstellingen met Hesseaquarellen, onder meer in Tokio, Parijs, New York, Madrid en Hamburg.
Vernoeming.
In de Rotterdamse wijk Ommoord zijn een plein en de sneltramhalte Hesseplaats naar Hermann Hesse vernoemd. Rond de Hesseplaats is een groot aantal straten vernoemd naar winnaars van de Nobelprijs voor Literatuur.

</doc>
<doc id="35888" url="https://nl.wikipedia.org/wiki?curid=35888" title="Theodor Heuss">
Theodor Heuss

Theodor Heuss (Brackenheim (Württemberg), 31 januari 1884 – Stuttgart, 12 december 1963) was een Duits politicus en de eerste president van de Bondsrepubliek Duitsland (1949-1959).
Heuss studeerde rechten en kunstgeschiedenis in München en Berlijn. In 1908 huwde hij met Elly Knapp-Heuss, met wie hij één zoon kreeg. Na zijn studies werkte hij een tijdlang als journalist. In 1918 trad Heuss toe tot de liberale Deutsche Demokratische Partij en was lid van de Rijksdag van 1924 tot 1928 en van 1930 tot 1933.
In 1933 stemde Heuss samen met de rest van de DDP-fractie voor de Ermächtigungsgesetz die Adolf Hitler bijna dictatoriale volmachten gaf. Op het einde van zijn termijn trad Heuss terug uit de politiek. Hij bleef contact houden met de liberale geestesgenoten, maar trad nooit toe tot het verzet.
Na de Tweede Wereldoorlog was Heuss de eerste minister van Cultuur in deelstaat Baden-Württemberg. In december 1948 werd hij de eerste voorzitter van de Freie Demokratische Partei (FDP). Hij was tevens lid van de Parlementaire Raad die de grondwet van de Bondsrepubliek ontwierp.
Na in mei 1949 verkozen te zijn in de eerste Bondsdag, werd hij in september van dat jaar verkozen tot de eerste bondspresident. In 1954 werd hij zonder tegenstand herkozen. Hij trad af in 1959.
Heuss drukte zijn stempel op het ambt van president door zijn politiek neutrale houding. Zijn buitenlandse staatsbezoeken droegen sterk bij tot de internationale status van de Bondsrepubliek. Hij werkte uitstekend samen met kanselier Konrad Adenauer, met wie hij nauw bevriend geraakte. Hem is verweten dat hij zich inzette voor de vervroegde vrijlating van langgestrafte oorlogsmisdadigers, onder wie Martin Sandberger.
Na zijn aftreden kreeg Heuss verschillende prestigieuze nationale en internationale prijzen. In zijn voormalig woonhuis te Stuttgart is een museum gevestigd dat aan hem is gewijd, het dr. Theodor Heuss-Haus.

</doc>
<doc id="35889" url="https://nl.wikipedia.org/wiki?curid=35889" title="Gerard Heymans">
Gerard Heymans

Gerardus (Gerard) Heymans (Ferwerd, 17 april 1857 – Groningen, 18 februari 1930) was een Nederlands filosoof en psycholoog. Hij wordt gezien als een van de belangrijkste filosofen van Nederland en als de grondlegger van de Nederlandse psychologie. Het oprichten van het psychologisch laboratorium in 1892 wordt gemarkeerd als de start van de experimentele psychologie in Nederland. Vanaf 1890 was hij hoogleraar in de filosofie aan de Rijksuniversiteit Groningen (RUG) met als leeropdracht onder andere de zielkunde, een functie die hij tot 1928 vervulde. Ook was hij rector magnificus van de RUG in het collegejaar 1908-1909. 
Leven.
Heymans werd geboren in Friesland als zoon van de gemeentesecretaris Jan Heijmans en zijn vrouw Sara Wijsman. Hij ging in Leeuwarden naar de HBS en studeerde daarna rechten en wijsbegeerte aan de Universiteit van Leiden waar hij lid was van het Leidsche Studenten Corps. In 1880 promoveerde hij in de staatswetenschappen. Daarna volgde hij wijsbegeerte aan de Universiteit van Freiburg waar hij in 1881 op promoveerde. In datzelfde jaar trouwde hij in Leiden met Anthonia Barkey. Hij kreeg werk als repetitor en daarna als privaatdocent in de wijsbegeerte aan de Universiteit van Leiden. 
In 1890 werd Heymans benoemd als hoogleraar aan de faculteit Letteren en Wijsbegeerte aan de Universiteit van Groningen. Hij ging lesgeven in de wijsbegeerte en de zielkunde. Hij en zijn vrouw woonden eerst in een herenhuis aan de Stationsstraat in Groningen waar Heymans in 1892 zijn psychologisch laboratorium opzette. In 1894 gingen zij in de villa aan de Ubbo Emmiussingel wonen die ze hadden laten ontwerpen door H.P. Berlage. Van 1908-1909 was Heymans rector magnificus van de RUG. In zijn speech schetste hij een toekomst van een psychologie met veel maatschappelijke waarde. In het jaar daarna, in 1910, overleed zijn vrouw Anthonia.
In 1909 kreeg Heymans een grote collegezaal en ruimte voor zijn laboratorium toegewezen. Zijn colleges waren populair en trokken ook veel studenten van andere studies, hoogleraren en andere geïnteresseerden. Heymans heeft daarom zijn colleges ook wel twee keren moeten geven. Heymans bleef gedurende zijn academische carrière boeken en artikelen publiceren binnen verschillende vakgebieden van de filosofie en psychologie. In 1926 was hij voorzitter van het Internationaal Congres van Psychologie dat toen in Groningen werd gehouden. Uiteindelijk ging Heymans in 1927 met pensioen. Drie jaar later stierf hij nadat zijn gezondheid snel achteruit was gegaan. Hij is begraven op de Noorderbegraafplaats te Groningen.
Heymans onderhield veel goede vriendschappen, zo ook met andere hoogleraren. Hij maakte bijvoorbeeld regelmatig lange wandelingen met J. C. Kapteyn en was hij goede vrienden met Enno Wiersma, hoogleraar psychiatrie en neurologie, waarmee hij ook meerdere onderzoeken deed. Daarnaast ontvingen hij en zijn vrouw vaak bezoek en logees zoals Sebald Steinmetz en zijn vrouw die hij tijdens zijn studententijd in Leiden had leren kennen.
Heymans is ook lid van meerdere verenigingen geweest. Zo was hij bijvoorbeeld vanaf 1900 lid van de Koninklijke Nederlandse Akademie van Wetenschappen (KNAW). Een jaar na de Eerste Wereldoorlog zei hij zijn lidmaatschap echter op omdat hij vond dat de Akademie zich niet neutraal genoeg opstelde tegenover wetenschappers uit Duitsland en Oostenrijk. In 1919 werd Heymans de eerste voorzitter van de Studievereniging voor Psychical Research (SPR). Dit is de Nederlandse variant van de Society for Psychical Research die in 1882 in Groot-Brittannië is opgericht. Hij trok zich een paar jaar later echter terug omdat er binnen de vereniging te weinig belangstelling was voor wetenschappelijk onderzoek. 
In het buitenland was Heymans ook een bekend psycholoog. Hij kreeg veel aanbiedingen van binnen- maar ook buitenlandse universiteiten, zoals die van Bonn en Berlijn. Daarnaast ontving Heymans meerdere onderscheidingen. Zo werd hij Commandeur in de Orde van Oranje Nassau en was hij erelid van The British Psychological Society.
Werk en denken.
Heymans schreef meerdere boeken en essays en publiceerde regelmatig in de Gids. Hier schreef hij over uiteenlopende thema's en ook zijn proefschrift werd hierin opgenomen.
Filosofie.
Heymans wilde een filosofisch systeem opbouwen dat gebaseerd was op een empirische methode. Bij zijn aanstelling als hoogleraar gaat hij dan ook in op het experiment in de filosofie. Feiten moeten het startpunt zijn voor filosofische analyses. Hij dacht niet dat alles uit de ervaring kon worden afgeleid, zoals bijvoorbeeld logische wetten.
Psychisch monisme.
Heymans hield zich ook bezig met filosofie van de geest. Zijn boek "Einführung in die Metaphysik" gaat over het lichaam-geest probleem. Heymans stelde een vorm van psychisch monisme voor: de werkelijkheid bestaat uit de geest. Dit is in tegenstelling tot materialistisch monisme dat ervan uitgaat dat alles uiteindelijk uit materie bestaat. Heymans' theorie is vergelijkbaar met panpsychisme en hij werd hierbij beïnvloed door Gustav Fechner. Heymans beargumenteerde dat alles onderdeel is van één Wereldbewustzijn en dat alles met elkaar verbonden is. Ook hier ging Heymans uit van de mogelijkheid om het bewustzijn met de empirische methode te onderzoeken. Zijn boek werd goed ontvangen onder het grotere publiek en andere filosofen. William James noemde het bijvoorbeeld "a masterpiece of clear composition".
Psychologie.
Heymans was aangesteld als hoogleraar om les te geven in de geschiedenis van de wijsbegeerte, logica, metafysica, ethica, esthetica, en de zielkunde. Heymans zelf gebruikte liever de term psychologie wanneer hij het over zielkunde had.
Algemene psychologie.
Heymans vergeleek psychologie vaak met de natuurkunde. Hij was ervan overtuigd dat voor psychologie ook wetten geformuleerd konden worden en deed daarom veel onderzoek naar algemene psychologische processen. Hij werd hierin sterk beïnvloed door de psychologie in Duitsland. Heymans begon dan ook met onderzoek naar psychische remming. Een voorbeeld hiervan is dat als je lichte pijn hebt in je linkerarm, maar dan een ergere pijn voelt in je rechter, wordt de pijn in je linkerarm verstomd. Hij baseerde zijn onderzoek op eerdere resultaten van Weber en Fechner.
Heymans deed ook veel onderzoek naar visuele illusies. De bekendste voorbeelden zijn de Müller-Lyer en de Zöllner illusie. Door hier experimenteel onderzoek naar te doen wilde hij de verschillende verklaringen van andere psychologen en die van hemzelf testen. Hij ontwierp verschillende opstellingen waarbij proefpersonen moesten aangeven wanneer zijn dachten dat de lijnen even lang (Müller-Lyer) of evenwijdig (Zöllner) waren. Hij publiceerde beide onderzoeken, naar illusies en remming, in het "Zeitschrift für Psychologie".
Speciale psychologie.
Waar algemene psychologie zich richt op algemeen geldende psychologische processen, richt speciale psychologie (of differentiële psychologie) zich op de verschillen tussen mensen. Ook hier, in de persoonlijkheidspsychologie, heeft Heymans een grote invloed gehad. Eysenck, een Britse persoonlijkheidspsycholoog, noemde hem daar bijvoorbeeld de grondlegger van. Heymans was namelijk de eerste psycholoog die een typologie, een classificatie van persoonlijkheidstypes, baseerde op empirisch onderzoek. Deze typologie wordt ook wel de "Kubus van Heymans" genoemd (zie figuur 1). Deze bestaat uit acht types op basis van drie verschillende dimensies. Heymans baseerde zijn typologie op de door hem doorgespitte biografieën van bekende personen, zoals Goethe en Napoleon, en op enquêteonderzoek. 
Parapsychologie.
Eind negentiende, begin twintigste eeuw, was er binnen de psychologie ook veel interesse naar parapsychologie (toen psychical research). Bekende psychologen zoals William James, Alfred Binet, Francis Galton en ook Heymans hadden hier interesse in of deden er onderzoek naar. Tussen 1920 en 1923 heeft Heymans onderzoek gedaan naar telepathie met de student Van Dam als proefpersoon. Figuur 2 laat de proefopstelling zien, waarbij Van Dam achter het gordijn zat en signalen moest opvangen van de proefleider die in zijn gedachten de hand van de proefpersoon leidde. 
Psychologisch laboratorium.
Het psychologisch laboratorium van Heymans begon in 1892 als kamer in zijn huis aan de Stationsstraat. Voor de bouw van de villa aan de Ubbo Emmiussingel werd rekening gehouden met het laboratorium. De ruimte lag aan de waterkant en had extra dikke muren om zoveel mogelijk geluid tegen te houden. Tot 1909 voerde Heymans hier zijn experimenten uit met zijn vrouw als belangrijkste proefpersoon. Voor zijn experimenten heeft Heymans een grote collectie aan apparaten gekocht of laten maken. Ze waren in eerste instantie gekocht voor educatie en demonstraties en waren ook bedoeld om psychologieonderwijs aantrekkelijk te maken. De meeste van deze apparaten waren bedoeld voor onderzoek naar zintuiglijke waarneming.
Toen het Academiegebouw in 1906 grotendeels door brand was verwoest, werden er snel plannen gemaakt voor een nieuw gebouw. In dit nieuwe gebouw zou ook ruimte beschikbaar komen voor het laboratorium van Heymans. De ruimte die Heymans tot zijn beschikking kreeg, bestond uit een grote collegezaal en vier werklokalen. Een van die lokalen was speciaal ingericht voor visuele en auditieve experimenten. Er werden nu ook meer practica gegeven en studenten konden experimenten repliceren en meedoen als proefpersoon.
In 1927 gaf Heymans de leiding over aan zijn voormalige lab-assistent en op dat moment lector pedagogiek Henri Brugmans. Tot 1956 zat het lab in het Academiegebouw van de RUG.
Publicaties.
Heymans heeft in zijn leven veel artikelen geschreven en meerdere boeken. Zijn bekendste boeken zijn:
Vernoemd.
Vooral in Groningen wordt erkenning gegeven aan Heymans en is er veel naar hem vernoemd, zoals:

</doc>
<doc id="35891" url="https://nl.wikipedia.org/wiki?curid=35891" title="Heloot">
Heloot



</doc>
<doc id="35892" url="https://nl.wikipedia.org/wiki?curid=35892" title="Beenvis">
Beenvis



</doc>
<doc id="35893" url="https://nl.wikipedia.org/wiki?curid=35893" title="Programmeertaal Haskell">
Programmeertaal Haskell



</doc>
<doc id="35894" url="https://nl.wikipedia.org/wiki?curid=35894" title="Castilie">
Castilie



</doc>
<doc id="35895" url="https://nl.wikipedia.org/wiki?curid=35895" title="Numerieke beeldbewerking">
Numerieke beeldbewerking

Numerieke beeldbewerking is een verzameling methoden en technieken en algoritmen om afbeeldingen te verkrijgen of te verbeteren door gebruik te maken van een digitale computer.
Dit wordt sinds de komst van de digitale camera's algemeen toegepast om de gemaakte foto's te verbeteren, zowel al door in de camera ingebouwde software bij de opname als later bij het afdrukken via een computer, maar de voornaamste technieken waren al veel eerder bekend, onder andere door wetenschappelijke toepassingen en uit de medische beeldvorming, en niet te vergeten uit de filmindustrie, die graag van computers gebruikmaakt om visual effects te creëren, zoals de schijnbaar levensechte dinosaurussen in de film "Jurassic Park".
Weergave van een beeld in digitale vorm.
Conceptueel de eenvoudigste methode om een beeld in digitale vorm op te slaan is als een array van pixels (samentrekking van "picture elements", beeldelementen). (Er zijn ook andere methoden, bijvoorbeeld gebruikmaken van vectoren.) Een beeld wordt onderverdeeld in een groot maar eindig aantal punten die ieder een kleur en een helderheid krijgen toegekend. Voor een computerscherm is de helderheid meestal impliciet en ontstaat als de resultante van de som van de drie primaire kleuren die het beeldscherm kan weergeven. De kleurwaarden kunnen met verschillende nauwkeurigheid worden gedefinieerd, bijvoorbeeld met acht bits per kleurwaarde, maar ook met 16, 24 of 32 bits. Een plaatje met 3x 8-bit kleurwaarden is wat grover maar neemt uiteraard 4x minder plaats in dan een met 3x 32 bit-kleurwaarden. Omdat een moderne digitale camera (2003) al gauw over 5 miljoen pixels beschikt zijn de resulterende bestanden vaak erg groot, vele megabytes per plaatje. 
Voor de verwerking van grote aantallen van dergelijke beelden worden dan ook vaak parallelle processors gebruikt, waarbij een groot aantal processors tegelijk dezelfde, meestal vrij eenvoudige, bewerking toepast op een aantal pixels tegelijk, een per processor. De rekenkracht van de apparatuur is een limiterende factor voor de resolutie van het te bereiken beeld.
Medische beeldvormende technieken.
In de geneeskunde heeft men vaak in het geheugen van een computer een driedimensionale representatie van (een deel van) het menselijk lichaam, bij fvoorbeeld bij CT-scans en MRI-onderzoek. In het geheugen bevindt zich een driedimensionale array van "voxels" (term naar analogie van "pixel" ontstaan uit "volume elements"). Hieruit kunnen met numerieke methoden op allerlei manieren plaatjes worden gedestilleerd, waarvan de eenvoudigste wel is het nemen van een doorsnede langs een van de drie orthogonale assen van de array, bijvoorbeeld "Alle elementen waarvan de z-coördinaat 4 is". Door aan de pixels in de resulterende array grijswaarden toe te kennen ontstaat een röntgenfoto-achtige afbeelding van een doorsnee van het menselijk lichaam. Andere methoden zijn projectie, rotatie, drempelwaardefiltering en afbeelding onder kunstmatige lichtval, waardoor het bijvoorbeeld mogelijk wordt het skelet af te beelden alsof dit uit de patiënt is gehaald.
Zie ook.
Visual effects

</doc>
<doc id="35896" url="https://nl.wikipedia.org/wiki?curid=35896" title="Michael Arad">
Michael Arad

Michael Arad (Londen, 21 juli 1969) is een Israëlisch-Amerikaans architect die bekend werd met zijn monument voor de slachtoffers van 11 september 2001: "Reflecting Absence".
Arad groeide op in Israël, de VS en Mexico. Sinds 1991, na zijn diensttijd in het Israëlisch leger, woont hij in de VS. Sinds 1999 woont hij in New York.
Arad heeft een Bachelor-titel van Dartmouth College en een Master of Arts-titel van Georgia Tech's College of Architecture. Hij werkte voor Kohn Pedersen Fox en de ontwerpafdeling van de New York City Housing Authority.

</doc>
<doc id="35898" url="https://nl.wikipedia.org/wiki?curid=35898" title="National September 11 Memorial &amp; Museum">
National September 11 Memorial &amp; Museum

Het National September 11 Memorial &amp; Museum (Reflecting Absence) is een monument en museum voor de slachtoffers van de terroristische aanslagen op 11 september 2001 in de Amerikaanse stad New York. Het is ontworpen door Michael Arad en werd gebouwd op de plaats waar voorheen de Twin Towers stonden, naast de in november 2014 geopende wolkenkrabber One World Trade Center (voorheen bekend als de Freedom Tower). Het monument werd op 11 september 2011 geopend voor de familieleden van de slachtoffers van 11 september 2001.
Motto.
Op een wand in de Memorial Hall van het museum prijkt ter nagedachtenis van de slachtoffers van de aanslag op 11 september 2001 een tekst van de Romeinse dichter Vergilius met de Engelse tekst:
Ontwerp.
Twee laaggelegen waterbakken markeren precies de plaatsen waar vroeger de torens stonden, de North Tower en de South Tower. Het wateroppervlak wordt onderbroken door leegten. De bakken worden constant gevuld met water dat langs de muren naar beneden stroomt. De bakken worden omsloten door enkele bouwwerken. Hierdoor kunnen bezoekers het monument betreden. Zij dalen af via een serene, donkere gang naar een ruimte waar zij achter de watervallen staan en zo de bakken kunnen bekijken. Langs het monument is een koperen reling gebouwd met hierop de lijst met de namen van alle slachtoffers.
Het ontwerp van Arad was een van de 5000 ingestuurde ontwerpen. Het werd door een jury geselecteerd uit acht andere finalisten. Deze jury roemde vooral de eerbiedwaardigheid en sereniteit van het ontwerp. De onervaren Arad heeft hulp gehad van Peter Walker, een gerenommeerde landschapsarchitect. Arad omschreef zijn ontwerp zelf als "harmonieus" en met "gevoelens van verlies en afwezigheid".
Kritiek.
Familieleden van de slachtoffers, die de jury ervan beschuldigden hen niet te willen horen, zeiden dat het monument niet de horror van de ramp over weet te dragen. Ook zou het ontwerp te minimalistisch zijn voor een ramp van deze omvang.

</doc>
<doc id="35900" url="https://nl.wikipedia.org/wiki?curid=35900" title="Peter Walker (architect)">
Peter Walker (architect)

Peter Walker (California, 1932) is een Amerikaanse architect.
Hij werkte onder meer samen met I. M. Pei, Rem Koolhaas, Norman Foster and Yoshio Taniguchi. Ook adviseerde hij Michael Arad bij Reflecting Absence, het monument voor de slachtoffers van 11 september 2001.
Met zijn bedrijf "Peter Walker and Partners" werkte hij onder meer aan het Millennium Park voor de Olympische Spelen van Sydney (2000), het hoofdkwartier van het Zwitserse bedrijf Novartis en Disney City in Orlando en het Bank of America Center in Los Angeles.

</doc>
<doc id="35901" url="https://nl.wikipedia.org/wiki?curid=35901" title="Dave Dobbyn">
Dave Dobbyn

Dave Dobbyn (3 januari 1957) is een Nieuw-Zeelands muzikant, zanger, liedjesschrijver, en platenproducer die voornamelijk in zijn moederland bekend is. Zijn eerste succes was met de band Th'Dudes, die hij vormde toen hij nog op school zat. De hit "Be Mine Tonight" won Single van het jaar in 1979 in Nieuw-Zeeland.
Nadat Th'Dudes uit elkaar gevallen waren, richtte hij DD Smash op, en had een aantal hitsingles in de jaren tachtig, waaronder "Devil you know" en "Whaling". Hij schreef daarna de muziek voor de animatiefilm "" (naar aanleiding van een stripverhaal) in 1985, en had nog twee hits met "Slice of heaven" en "Oughta be in love".
Tussen 1988 en 2003 heeft hij zes soloalbums en een verzamelalbum uitgebracht, en hij kreeg een Lifetime Achievement Award tijdens de 2001 uitreiking van de New Zealand Music Awards, de nationale muziekprijs.
Hij heeft ook getoerd met Bic Runga en Tim Finn, en een livealbum, "Together in Concert" is uitgebracht in 2000.

</doc>
<doc id="35902" url="https://nl.wikipedia.org/wiki?curid=35902" title="Luděk Pachman">
Luděk Pachman

Luděk Pachman (Bělá pod Bezdězem, 11 mei 1924 - Passau, 6 maart 2003) was een Tsjechisch-Duitse journalist en schaker die ook voor Tsjecho-Slowakije is uitgekomen.
Levensloop.
In 1954 werd hem door de FIDE de titel van grootmeester (GM) toegekend. Hij is zeven keer schaakkampioen van Tsjechië geweest. In 1959 eindigde hij in Mar del Plata samen met Miguel Najdorf op de eerste plaats. Hij heeft ook verscheidene malen in de Schaakolympiade meegespeeld.
Pachman was aanvankelijk een overtuigde marxist maar keerde zich tegen het regiem in zijn land en werd een rooms-katholieke dissident. Hij steunde onder meer het Manifest van 2000 woorden, verschenen tijdens de Praagse Lente (1968), waarin werd opgeroepen tot hervormingen. Later was hij medeopsteller van de Tien punten, samen met Ludvík Vaculík. Dit was geen manifest maar een petitie, omdat volgens de Tsjechische grondwet de burger het recht had om petities in te dienen. Toch werd ook dit document door de staat opgevat als een provocatie. Hij werd in hechtenis genomen, 1969—1970. Hij verloor zijn baan als journalist, het werd hem verboden in het openbaar op te treden, en hem werd zijn lidmaatschap van de Tsjechische Schaakbond ontnomen, wat betekende dat hij niet meer voor zijn land kon uitkomen. Ook zijn vrouw verloor haar baan. Hij werd geschaduwd, vrij openlijk, en afgeluisterd. In 1972 werd hij opnieuw gearresteerd, dit keer vanwege een interview voor de Nederlandse radio, 2 augustus 1971, waarin hij kritiek had geuit op de veroordeling van de publicist Vladimír Škutina. Hij kreeg hiervoor een gevangenisstraf van 1½ jaar. Na zijn vrijlating en door bemiddeling van de schaakbond FIDE kreeg hij toestemming om Tsjecho-Slowakije te verlaten. Hij vertrok naar de Bondsrepubliek Duitsland. In 1973 publiceerde hij zijn autobiografie, "Jak to bylo" (Nu kan ik spreken). In 1975 kreeg hij de Duitse nationaliteit en hij werd in 1978 Duits kampioen. Luděk Pachman overleed op 78-jarige leeftijd in 2003.
Privéleven.
Pachman trouwde in 1946 met Eugenie. Hij had een broer die ook schaakte, Vladimír Pachman; deze hield zich voornamelijk bezig met probleemschaak. L. Pachman was bevriend met de Nederlandse journalist Dick Verkijk. In 1955 bezocht de Nederlandse schaker Donner hem in Praag; de vriendschap bekoelde echter toen Pachman zich tegen het communisme keerde.
Pachmanvariant.
Hij heeft een deel van de schaakopening Grünfeld-Indisch geanalyseerd, de naar hem vernoemde 'Pachmanvariant', met de zetten:
Bibliografie.
Pachman heeft een groot aantal schaakartikelen en -boeken geschreven waarvan "Modern Chess Tactics" en "Modern Chess Strategy" de voornaamste zijn. De onderstaande lijst is onvolledig. Voor een aantal van deze titels geldt dat ze oorspronkelijk in het Tsjechisch waren geschreven, waarna ze vertaald werden en somtijds door de auteur van uitbreidingen en verbeteringen werden voorzien.

</doc>
<doc id="35904" url="https://nl.wikipedia.org/wiki?curid=35904" title="1222">
1222

Het jaar 1222 is het 22e jaar in de 13e eeuw volgens de christelijke jaartelling.

</doc>
<doc id="35905" url="https://nl.wikipedia.org/wiki?curid=35905" title="Voorpost (organisatie)">
Voorpost (organisatie)

Voorpost is een extreemrechtse organisatie werkzaam in Vlaanderen, Nederland en Zuid-Afrika, die een hereniging van Vlaanderen met Nederland in een Groot-Nederlands ideaal nastreeft. Voorpost beschouwt zichzelf als volksnationalistisch. De organisatie hangt de omstreden omvolkingscomplottheorie aan. Daarnaast zet de groep zich nadrukkelijk af tegen de multiculturele samenleving.
Afdelingen.
Voorpost heeft afdelingen in Nederland, Vlaanderen en Zuid-Afrika. De huidige voorzitter van Voorpost is Bart Vanpachtenbeke (die Johan Vanslambrouck als voorzitter opvolgde). Luc Vermeulen was sedert de oprichting van Voorpost tot en met 2013 actieleider voor de Vlaamse afdelingen. Tegenwoordig vervult Nick van Mieghem deze rol.
Florens van der Kooi (de voormalige voorzitter van de Nieuwe Nationale Partij) is actieleider van de Nederlandse afdelingen. Voorpost gaf tot 2019 het tijdschrift Revolte uit.
De organisatie is gestructureerd middels kringen en kernen. De kringen kenmerken zich door een eigen Voorpost-vaandel, een prinsenvlag met de Elhaz-levensrune en naam van de afdeling. De prinsenvlag wordt in Nederland vaak in verband gebracht met de Nationaal-Socialistische Beweging, terwijl in België deze connotatie in mindere mate aanwezig is.
De militanten van de actiegroep dragen bij bepaalde gelegenheden een uniform (lichtblauw hemd, donkerblauwe broek of rok).
In de beginperiode marcheerden de militanten bij Vlaams-nationalistische massa-manifestaties (Vlaams Nationaal Zangfeest, IJzerbedevaart) in formaties op de openbare weg. Hiervan is men afgestapt sedert de wetten op de private milities strenger werden.
Voorpost in Nederland.
Kringen: Haaglanden, Rijnmond, Drenthe, Veluwe, Twente, Midland, Utrecht
Voorpost in Vlaanderen.
Kringen: Antwerpen/Kempen, Limburg, Waasland/Dendermonde, Westland, Gent, Getevallei
Voorpost in Zuid-Afrika.
In Zuid-Afrika is Voorpost opgenomen in "Die Dietse Federasie" van Henk van de Graaf. In Zuid-Afrika propageert de organisatie voor de bescherming van blanke Afrikaners tegen vermeend zwart racisme.
Geschiedenis.
Voorpost is in 1976 opgericht in Vlaanderen, en opende in 1978 een afdeling in Nederland. Het vroege Voorpost liet zich kenmerken door zijn banden met het neonazisme; zo waren er in de beginjaren contacten met de Junge Nationaldemokraten (JN), de jongerenorganisatie van de nationaalsocialistische Nationaldemokratische Partei Deutschlands (NPD). Ook was Roeland Raes, voormalig politicus van het Vlaams Blok en veroordeeld holocaustontkenner, de eerste hoofdredacteur van het organisatieblad Revolte. De eerste voorzitter van Voorpost was Francis Van den Eynde, tot in 2010 Vlaams volksvertegenwoordiger in Gent. Ook was Van den Eynde van 1999 tot 2001 ondervoorzitter van de Kamer, totdat hij deze functie moest opgeven vanwege banden met het Sint-Maartenfonds, een groepering van oud-Oostfrontstrijders en ex-nazi’s.
Luc Vermeulen was de eerste actieleider van Voorpost Vlaanderen. De oprichter van de afdeling in Nederland was Frie Verbrugge, thans overleden.
In mei 2008 diende het Vlaamse Gewest een klacht in tegen voorzitter Johan Vanslambrouck, actieleider Luc Vermeulen en de organisatie Voorpost omtrent wildplakken en bendevorming. Vier jaar later werden beide heren en de organisatie op 21 mei 2012 door de correctionele rechtbank van Antwerpen van deze beschuldigingen vrijgesproken.
In 2021 werden vier leden door de rechtbank van Mechelen veroordeeld voor aanzet tot haat en geweld wegens het ophouden van spandoeken met leuzen die de rechtbank ongepast achtte. Deze uitspraak leidde op 13 juni tot een betoging, die bijgewoond werd door verschillende prominente figuren uit de Vlaamse beweging. Het vonnis werd later nietig verklaard omdat het hof zich onbevoegd achtte.
Standpunten.
Voorpost hangt de omstreden omvolkingstheorie aan, waarbij gesteld wordt dat er een complot zou zijn om de Europese bevolking te vervangen met migranten. Deze theorie wordt vaak omschreven als een racistische complottheorie.
Voorpost beschouwt het Nederlandse koningshuis als voorvechter van de eenheid tussen Nederland en Vlaanderen; dat sluit aan bij het standpunt van de orangisten, al laat ze de ruimte tot discussie hieromtrent open. Zo zijn er vele leden van Voorpost die tevens een Nederlands republikeins standpunt innemen dat vaak geïnspireerd is door de historische Republiek der Zeven Verenigde Nederlanden. In België is Voorpost wel resoluut tegen het Belgische koningshuis.
Publieke acties.
Jaarlijks rond Kerstmis en Oud en Nieuw organiseert Voorpost de actie "Z11-Z11-Z11" ("zelf, zelf, zelf"). Tijdens deze actie verdeelt Voorpost voedselpakketten enkel onder behoeftigen onder de autochtone Nederlandstalige bevolking.
De naam Z11-Z11-Z11 is een toespeling op de naam van 11.11.11, de Vlaamse koepel-organisatie voor ontwikkelingssamenwerking. Voorpost noemt deze actie "een volwaardig alternatief om een sociale actie te steunen, een sociale actie voor mensen in nood van ons eigen volk.
Op 27 juli 2006 dreigde Voorpost Vlaanderen met acties tegen eventuele schoolbezettingen door mensen zonder papieren door zelf scholen te gaan bezetten vanaf 1 september 2006, bij de aanvang van het nieuwe schooljaar. Voorpost stelde dat scholen niet kunnen worden ingezet als 'politiek wapen' omdat dit in tegenspraak zou zijn met artikel 41 van de wet op het onderwijs, dat stelt dat het onderwijs, politiek neutraal hoort te zijn. De actie verwees naar de uitspraak van Mieke Van Hecke, directeur-generaal van de katholieke onderwijskoepel, die de schooldirecties de mogelijkheid bood tijdelijk mensen zonder papieren op te vangen in schoolgebouwen.
De organisatie Voorpost wees de burgemeesters er ook op dat ze "de verdomde plicht hebben door illegalen en uitgeprocedeerden bezette gebouwen te ontruimen en de bezetters te laten overbrengen naar hun vaderland of naar de gesloten asielcentra."
In augustus 2008 trok Voorpost Nederland aandacht door de presentatie van het boek Klimaatactivist in de politiek van het voormalig GroenLinks-Kamerlid Wijnand Duyvendak te verstoren met leuzen en pamfletten. Ook werd Duyvendak getaart. Enkele dagen voor de presentatie van het boek kwam Duyvendak in het nieuws met betrekking tot een inbraak in een Haags ministerie in de jaren tachtig.
Op 8 november 2008 bezette een deel van de organisatie een McDonald's-filiaal in IJsselstein. De actie was een protest tegen wat Voorpost ziet als de veramerikanisering van de (Nederlandse) maatschappij en de wijze waarop het milieu wordt uitgeput voor het verkrijgen en bereiden van het voedsel dat McDonald's verkoopt. De politie maakte dezelfde dag nog een einde aan de bezetting.
Op 1 maart 2009 organiseerde Voorpost een demonstratie in Maastricht tegen het Nederlandse drugsbeleid waar 300 mensen op af kwamen. Tegendemonstranten van de Anti-Fascistische Actie (AFA) protesteerden hiertegen en probeerden de Voorpost-betoging te bereiken in een poging deze te blokkeren. De demonstraties van Voorpost en AFA vonden plaats aan verschillende kanten van de Maas. De tegendemonstranten probeerden een brug over te steken maar werden door de politie teruggedreven.
Op 25 september 2012 werd er in Den Haag een beeld van Nelson Mandela onthuld door de Zuid-Afrikaanse voormalig aartsbisschop Desmond Tutu. Hierbij werd door enkele leden van Voorpost geprotesteerd tegen de moorden op blanke boeren in Zuid-Afrika. Vijf mensen werden opgepakt wegens verstoring van de plechtigheid.
In december 2017 organiseerde de organisatie een 'patrouille' in Hoek van Holland met als doel 'illegalen te zoeken'. Bij dit bericht heeft Voorpost een video geplaatst waarin te zien is dat mannen met banden van Voorpost door de duinen lopen en bunkers doorzoeken. Naar aanleiding hiervan heeft het Rotterdamse CDA de gemeenteraad om opheldering gevraagd. De partij heeft deze zoekacties beschreven als 'hoogst onwenselijk' en 'een gevaar voor de openbare orde'.
Op 20 januari 2018 ondersteunden leden van Voorpost een PVV-demonstratie in Rotterdam.
Op 20 februari 2020 werden ramen van islamitische scholen in Schiedam door Voorpost volgeplakt met anti-islamitische posters.
Op 22 mei 2021 werden drie leden samen met een lid van de Anti-Fascistische Aktie aangehouden bij een protest tegen het Eurovisiesongfestival.
In januari 2023 plaatste de Vlaamse tak van Voorpost een bordje met de tekst "Wat haat vernielde zal liefde heropbouwen" op het vernielde graf van de Vlaamse collaborateur August Borms. Borms was in de Eerste Wereldoorlog lid van de Raad van Vlaanderen en collaboreerde in de Tweede Wereldoorlog opnieuw door voorzitter te worden van de Bormscommissie. Na de oorlog werd hij ter dood veroordeeld en geëxecuteerd. Het graf is een bedevaartsoord voor Vlaamse rechts-radicalen en neonazi's.
Op 11 mei 2024 kregen leden van Voorpost een rondleiding in de Tweede Kamer in Den Haag, nadat ze op 24 april in dezelfde stad bij het monument van Willem van Oranje de tweede editie van een jaarlijkse herdenkingsbijeenkomst hadden georganiseerd. Op de Willem van Oranjeherdenking van 24 april kwam een groep tegendemonstranten van antifascisten en de radicaal-linkse Haagse Stadspartij af.
Kritiek.
De AIVD kwalificeerde de organisatie in 2008 en 2010 als nationalistisch en extreemrechts. De AIVD stelde in het laatste rapport dat Voorpost "geen antidemocratische doelen" heeft en ze ook "geen ondemocratische middelen" inzet.
Sinds 1986 stelde de Nederlandse vakbond Abvakabo FNV samen met de Anne Frank Stichting een lijst op met organisaties die door hen als fascistisch en racistisch worden beschouwd en waarvan men het lidmaatschap onverenigbaar acht met dat van de vakbond. Voorpost staat op deze lijst. In 2012 oordeelde de Commissie gelijke behandeling dat het weren van leden van Voorpost verboden onderscheid is op grond van politieke gezindheid.

</doc>
<doc id="35906" url="https://nl.wikipedia.org/wiki?curid=35906" title="Vlaanderen Vlagt">
Vlaanderen Vlagt

Vlaanderen Vlagt (Vl2) was een Vlaamsgezinde vereniging, gesticht door Ivan Mertens (Hasselt, 29 november 1935 - Beerse, 4 november 2010).
Vlaggen.
De vereniging bestond uit vrijwilligers (zo'n 35 vaste en 100 sporadische) die Vlaanderen wilden promoten door op sport- en andere evenementen (bijvoorbeeld de Vredefeesten te Sint-Niklaas en de Night of the Proms in Londen) te gaan vlaggen met de Vlaamse leeuwenvlag. Hiermee sloten zij aan bij de praktijk in Friesland, Ierland, vele mediterrane landen, Baskenland en Bretagne en dergelijke om met plaatselijke of nationale vlaggen evenementen als volksfeesten op te luisteren als uiting van het nationale gevoel.
Soms leek het erop dat de vereniging een enorm ledenaantal kende door het grote aantal vlaggen. De vereniging deelde echter gratis vlaggetjes en petjes uit aan passanten en verkocht vlaggen. Ook werd frequent met andere Vlaamsgezinde groeperingen en personen samengewerkt, zoals de VVB.
Vlaanderen kleurt.
Na het overlijden van Ivan Mertens werd de vzw ontbonden. Een belangrijke reden hiervoor was de teruglopende activiteit van de voornamelijk gepensioneerde vrijwilligers. Eind 2010 werd de rol van voorzitter overgenomen door Lode Van Dessel, oud-N-VA-burgemeester van Nijlen. Hij vormde de commerciële tak van de oude vzw om tot de nieuwe vereniging "Vlaanderen Kleurt!". De vereniging verkoopt de leeuwenvlag zowel aan particulieren als aan organisaties (VVB), in binnen- en buitenland.
Controverse.
Vl2 was niet onbesproken. Ze gebruikte voornamelijk de geel-zwarte Vlaamse strijdvlag die vanuit vaderlandslievende of extreemlinkse hoek soms als een extreemrechtse "collaboratievlag" wordt beschouwd. De tegenstanders hekelden de Vl2-vlaggen vanwege de politieke betekenis hiervan, de belemmering van het zicht voor de kijkers en zelfs het hinderen van de deelnemers aan sportevenementen.
In 2003 kreeg veldritrijder Ben Berden een vlaggenstok in zijn gezicht en hij hield er een gebroken neus aan over. Het bekendste voorbeeld vond plaats tijdens Parijs-Roubaix 2004, toen de ontsnapte renner Leif Hoste hinder ondervond door een vlag die in zijn wiel draaide. Over dit incident verklaarde N-VA-kopstuk Siegfried Bracke in 2013 in het Leuvense studentenblad Veto niet verwonderd te zijn dat de Vlaamse vlag, "één van die vodden", in de wielen was gedraaid. Na hevige kritiek van heel wat Vlaams-nationalisten verontschuldigde Bracke zich voor zijn taalgebruik.

</doc>
<doc id="35907" url="https://nl.wikipedia.org/wiki?curid=35907" title="Nationalistische Studentenvereniging">
Nationalistische Studentenvereniging

De Nationalistische Studentenvereniging of "NSV!" is een Vlaamse, niet-partijgebonden, Vlaams-nationalistische studentenvereniging voor mannelijke en vrouwelijke studenten met afdelingen in Antwerpen, Brussel, Gent, Hasselt, Leuven, Mechelen en Westland (West-Vlaanderen). De vereniging kent een overkoepelend Nationaal Praesidium en wordt door de studentenkoepels van Antwerpen en Gent erkend. Tot en met 2024 werd zij ook door de studentenkoepel van Leuven erkend.
Geschiedenis.
De NSV! werd opgericht in 1976 door Edwin Truyens, als een afsplitsing van het KVHV-Antwerpen, een afdeling van KVHV-Nationaal die ook door Truyens werd opgericht. De afscheuring kwam nadat KVHV-nationaal aan de groep rond Edwin Truyens het gebruik van de naam KVHV-Antwerpen ontzegde ten voordele van een groep rond Bart Vandermoeren. De NSV!-afscheuring ging voor de Vlaamse onafhankelijkheid. De studentenvereniging ontstond in een periode dat er een hevige concurrentiestrijd woedde tussen de bestaande studentenverenigingen en de linkse groeperingen zoals MLB en Amada (dat staat voor "alle macht aan de arbeiders").
De vereniging is kleurdragend, wat tot uiting komt in het dragen van pet en lint. Het lint is zwart-wit-rood (wit en rood van de Antwerpse stadskleuren en zwart van de Vlaamse Leeuwenvlag) met een zilveren biesje en de muts (of 'pet') is grijs, voorzien van de lintkleuren onderaan de pet. Oud-studenten dragen eveneens een lint, zij het met een bierpet in plaats van een muts. Naast de zwart-wit-rode kleuren gebruikt de NSV! ook de Tiwaz-rune als symbool. De lijfspreuk van de club is Semper Fidelis! ("Altijd trouw!") en wordt soms afgekort naar "SF!" Het clublied is Hier komt het oud Sint-Jorisgild.
De Nationalistische Studentenvereniging onderhoudt informele contacten met Deutsche Burschenschaft (DB), een Duits-nationale koepel van studentenverenigingen, en is lid van het Overlegcentrum van Vlaamse Verenigingen. 
De vereniging is sedert maart 2024 niet langer erkend door de studentenkoepel van KU Leuven en mag diens lokalen niet langer benutten navolgende de juridische veroordeling van oprichter van Schild en Vriend: Dries Van Langenhove. Dit betrof het aanzetten tot geweld, racisme en seksisme, uitgenodigd door NSV! Leuven. In Gent is NSV! lid van het Politiek &amp; Filosofisch Konvent (PFK).
De studentenvereniging geeft een nationaal ledenblad uit, "Branding", dat voorheen "Signaal" en eerder nog "Tegenstroom" heette. De afdelingen brengen individueel ook "Verbondsberichten" uit, zoals "Spijker" (Leuven), "De Heraut" (Antwerpen), "Kraaiepoot" (Brussel) of "Klokke Roeland" (Gent). Deze worden door de scriptoren van de afdelingen gemaakt. "Branding" wordt door de scriptor van NSV!-nationaal gemaakt.
Begin 2009 heeft de NSV! een eigen boetefonds opgericht. Naar aanleiding van de lustrumviering "30 jaar NSV!" verscheen er een tweedelig boek onder de naam "Hier komt het oud Sint-Jorisgild" over de geschiedenis van de vereniging.
Werking.
De NSV! baseert haar werking op drie pijlers: vorming, actie en studentikoziteit. "Vorming" betekent de persoonlijke en intellectuele ontwikkeling door middel van discussieavonden, lezingen, debatten en de publicatie van eigen tijdschriften. "Actie" betekent het voeren van politieke acties met betrekking tot actuele onderwerpen, of bijvoorbeeld de organisatie van een jaarlijkse betoging. "Studentikoziteit" houdt in dat de NSV! buiten actie en vorming ook een gewone studentenvereniging is, hetgeen zich uit in cantussen en doopsels en ontgroeningen voor eerstejaarsleden. De vereniging stelt echter duidelijk dat ze deze studentikoziteit op een stijlvolle en traditionele manier beleeft, zonder het vernederen van de eerstejaars.
De NSV! kent een politiek-ideologische beginselverklaring van waaruit haar werking wordt aangestuurd. De vereniging is niet confessioneel, hangt ideologisch het Vlaams-nationalisme en conservatisme aan en spreekt zich uit voor democratie en vrijheid van meningsuiting. Op sociaal-economisch vlak staat de NSV! voor een solidaristische maatschappijordening. De NSV! streeft naar verzoening tussen de verschillende maatschappelijke lagen en wijst de excessen en klassenstrijd die zowel marxisme als kapitalisme zouden kenmerken af. Ook ecologie schuift de NSV! als prioritaire morele opdracht naar voren.
In het verleden profileerde de NSV! zich scherp op ethische thema's zoals haar antiabortus, anti-euthanasie en antihomohuwelijk-standpunten en voerde de vereniging regelmatig actie voor algehele amnestie voor na de Tweede Wereldoorlog veroordeelde collaborateurs. Deze thema's zijn de laatste jaren echter minder op de voorgrond aanwezig.
Bekende leden.
Bekende oud-leden zijn onder anderen Tom Van Grieken, Filip Dewinter, Bart De Valck, Frank Vanhecke, Bart Laeremans, Karim Van Overmeire, Jurgen Ceder, Marijke Dillen, Stefaan Sintobin, Jan Laeremans, Bruno Valkeniers, Philip Claeys, Koenraad Dillen, Frédéric Erens, Karl Van Camp, Kurt Ravyts, Nele Jansegers, Dominiek Lootens-Stael, Jan Penris, Werner Marginet, Wim Wienen, Dominiek Spinnewyn-Sneppe, Erland Pison, Soetkin Collier, Werner Somers, Bert Schoofs, Rob Verreycken, Klaas Slootmans, Ellen Samyn, Hans Verreyt, Kristien Verbelen, Barbara Bonte, Bart Claes, Freija Van den Driessche, Mercina Claesen.
Bekende ereleden zijn Armand Preud'homme, Michiel Debackere en Francis Van den Eynde.
Actie.
De vereniging is actief in de Vlaamse Beweging en neemt frequent deel aan Vlaams-nationalistische activiteiten, zoals de IJzerwake; ze viert 11 juli in Brussel, en neemt deel aan vele andere activiteiten rond het Vlaams-nationalisme.
Zelf voert de NSV! geregeld acties rond onder meer Vlaamse onafhankelijkheid, het koningshuis, migratie of studententhema's. Zo hebben de studenten Elio Di Rupo "getaart", protesteren ze regelmatig tegen bezoeken van de koninklijke familie en heeft de NSV! geprotesteerd voor de daadwerkelijke uitwijzing van uitgeprocedeerde asielzoekers.
Jaarlijks organiseert de NSV! een betoging in afwisselend de studentenbuurten van Leuven, Antwerpen en Gent. Vorige thema's waren onder meer "Vlaamse staat, jeugd staat paraat!" (2024, Antwerpen), "Remigratie" (2019, Leuven), "Stop de genocide tegen de blanke boeren, Ons sal dit oorleef!" (2018, Gent), "Europa ontwaakt, het establishment kraakt!" (2017, Antwerpen), "Pro grenzen, pro natie - een toekomst voor onze generatie!" (2016, Leuven), "Voor een Europees leger, tegen de NAVO-oorlogsmachine" (2015, Gent), "Geen tronen blijven staan" (2014, Antwerpen), "Verzet tegen de EU-Sovjet" (2013, Leuven), "Geen Evolutie maar Revolutie" (2011, Gent) of "Jeugd eist Vlaamse Toekomst" (2010, Antwerpen). Deze betogingen lokken steeds tegenbetogingen vanuit linkse hoek uit. Ook was de NSV! een van de organiserende groepen achter de Mars tegen Marrakesh.
De vereniging voert soms acties samen met TAK, VVB, Voorpost en het NJSV.

</doc>
<doc id="35909" url="https://nl.wikipedia.org/wiki?curid=35909" title="Meervoud (tijdschrift)">
Meervoud (tijdschrift)

Meervoud is een Vlaams politiek maandblad dat door de gelijknamige groep wordt uitgegeven die zichzelf omschrijft als "een links-nationalistische denk- en actiegroep voor een soeverein Vlaanderen". Het blad wordt sinds oktober 1992 uitgegeven en is vernoemd naar het voormalige tijdschrift van de Werkgroep Arbeid/Vlaams-Socialistische Beweging, dat van 1975 tot 1980 liep. De redactie is gevestigd in het 'Vlaams Huis' in Brussel.
In 2003 richtte de Meervoud-groep de N-VA-afsplitsing Vlaamse Democraten Brussel op, dat geen mandaten behaalde bij de Vlaamse en Brusselse parlementsverkiezingen en nadien werd opgedoekt.
Leden.
Bekende leden van de groep of medewerkers van het tijdschrift zijn of waren:

</doc>
<doc id="35910" url="https://nl.wikipedia.org/wiki?curid=35910" title="Utrechts volkslied">
Utrechts volkslied

Langs de Vecht en d'oude Rijnstroom is het volkslied van de Nederlandse provincie Utrecht.
De tekst werd in 1952 door oud-hoofdambtenaar Jan Küppers geschreven op de melodie van "Regent Square" (Ere zij aan God, de Vader) van de 19e-eeuwse componist Henry Smart. Het lied werd nooit door het provinciebestuur officieel als volkslied aangenomen, wel werd het in 1953 in de provinciale almanak gepubliceerd.

</doc>
<doc id="35911" url="https://nl.wikipedia.org/wiki?curid=35911" title="Smelten (faseovergang)">
Smelten (faseovergang)

Smelten is het natuurkundig proces waarbij materie de vaste aggregatietoestand verruilt voor de vloeibare aggregatietoestand. De aanduiding "smelt" wordt ook gebruikt voor een semi-vloeibare fase en een vloeibare fase van (mengsels van) stoffen die tot ruim boven kamertemperatuur (&gt;200 °C) vast zijn, zoals de meeste zouten en metalen.
Smelten is een endotherm proces, het kost warmte, de zogeheten smeltwarmte.
Voor een zuivere stof geldt dat het smelten plaatsvindt bij een vaste temperatuur. Deze temperatuur heet het smeltpunt. Een mengsel vertoont geen vaste temperatuur tijdens het smelten, maar een langzaam toenemende temperatuur: het smelttraject. 
Het omgekeerde proces van smelten is stollen of (specifiek voor water) bevriezen.

</doc>
<doc id="35915" url="https://nl.wikipedia.org/wiki?curid=35915" title="Meervoud">
Meervoud



</doc>
<doc id="35916" url="https://nl.wikipedia.org/wiki?curid=35916" title="Occitanië (streek)">
Occitanië (streek)

Occitanië (Occitaans: "Occitània", Frans: "Pays d'Oc") noemt men het gebied waar Occitaans wordt gesproken. Het gebied werd in de Middeleeuwen meestal aangeduid met 'Provincia' of 'Langue d'Oc', en viel in het feodale stelsel traditioneel in het Frankische Rijk. Met 'Langue d'Oc' werd tevens de taal aangeduid, tegenover de 'Langue d'Oïl' van het noorden; 'Oc' en 'Oïl' betekenen beide 'ja'. Ze stammen allebei van het vulgair Latijn 'hoc ille', 'dìt' met nadruk. Met uitzondering van het gebied ten zuiden van Bayonne, waar Baskisch de moedertaal is, en Roussillon, de streek rond Perpignan waar Catalaans wordt gesproken, is het ongeveer het deel van Frankrijk ten zuiden van de lijn Bordeaux, Limoges, Clermont-Ferrand, Valence naar Briançon. Occitaans wordt buiten Frankrijk ook gesproken in de Val d'Aran in Catalonië en in enkele valleien in de Piëmontese Alpen.
In Occitanië liggen de volgende administratieve regio's:
Er wonen ongeveer 15 miljoen mensen, waarvan ongeveer 10 miljoen Occitaans begrijpen en ongeveer 2 miljoen het dagelijks spreken. Statistieken betreffende minderheidstalen in Frankrijk zijn officieuze benaderingen.
Na de kruistochten tegen de katharen kwam Occitanië onder meer directe invloed te staan van de Franse kroon. Daarvoor bestond het veelal uit onafhankelijke staatjes met de Franse of Aragonese koningen als suzerein, maar in praktijk functioneerden ze zonder enige hogere autoriteit. De belangrijkste gebieden waren het graafschap Toulouse en het burggraafschap van het huis Trencavel. Sinds de 20e eeuw zijn er bewegingen actief die streven naar meer autonomie. De Occitaanse cultuur beleeft een opleving door middel van bijvoorbeeld tweetalige plaatsnaamborden.
In Nederlands.
Occitanië wordt al in 1607 in het Nederlands getuigd. 
Sport.
Occitanië wordt in het voetbal vertegenwoordigd door het Occitaans voetbalelftal. Het speelt soms internationale wedstrijden. Onder auspiciën van de voetbalbond NF-Board behaalde Occitanië in 2006 een derde plaats op het toernooi, tot heden het beste resultaat van het team.
De eindronde van het VIVA Wereldkampioenschap voetbal 2006 voor voetbalteams die geen lid zijn van de FIFA of de UEFA, werd van 20 november tot 25 november 2006 in Occitanië gehouden.
In Occitanië is ook rugby een relatief populaire sport. Van de veertien professionele teams uit de Top 14 komen er elf uit het zuiden van Frankrijk, waarvan acht uit Occitanië, twee uit Frans-Baskenland en één uit Frans-Catalonië.
Noten.
]

</doc>
<doc id="35917" url="https://nl.wikipedia.org/wiki?curid=35917" title="1244">
1244

Het jaar 1244 is het 44e jaar in de 13e eeuw volgens de christelijke jaartelling.

</doc>
<doc id="35919" url="https://nl.wikipedia.org/wiki?curid=35919" title="Fromgambiet">
Fromgambiet

Het Fromgambiet is in het schaken een gambiet in de Birdopening. Het gambiet is ingedeeld bij de flankspelen.
De beginzet van de Birdopening is 1. f4. Het Fromgambiet ontstaat na zwarts tegenzet 1. ...e5. Als wit het gambiet aanneemt, 2. fe5 volgt daarop meestal 2. ...d6. 3. ed6 Ld6, en zwart staat voor in ontwikkeling. Wit hoeft het gambiet niet aan te nemen, en kan ook antwoorden met 2. e4, waarop het spel overgaat in het koningsgambiet.
De ECO-code van de Birdopening is A02.
Dit pionoffer werd in 1862 door de Deense grootmeester Martin From geanalyseerd. From offert hierbij de e-pion, en als wit het gambiet aanneemt, wordt de d-pion opgespeeld om tot een snelle aanval op de onbeschermde witte koningsvleugel te komen. De correctheid van dit offer wordt echter in twijfel getrokken; met goed spel kan wit zijn koningsstelling afdoende beschermen en een pion voorblijven.

</doc>
<doc id="35920" url="https://nl.wikipedia.org/wiki?curid=35920" title="Eerste Concilie van Nicea">
Eerste Concilie van Nicea

Het Eerste Concilie van Nicea was een concilie van christelijke bisschoppen die bijeengeroepen waren in Nicea in Bithynië (het hedendaagse İznik in Turkije) door de Romeinse keizer Constantijn I in 325. Dit eerste oecumenisch concilie was de eerste poging om consensus te bereiken in de Kerk door middel van een vergadering die het hele christendom vertegenwoordigde.
De belangrijkste resultaten van dit concilie waren de regeling van de christologische kwestie betreffende de aard van Jezus en zijn relatie met God de Vader en de Heilige Geest, de opstelling van het eerste deel van de geloofsbelijdenis van Nicea-Constantinopel, het regelen van de datumberekening van Pasen en de afkondiging van het vroege canoniek recht.
Voorgeschiedenis.
De voornaamste aanleiding tot het bijeenroepen van het concilie was de onrust die was ontstaan door de verspreiding van de leer van Arius. Arius was een Alexandrijns priester, die stelde dat Christus niet werkelijk gelijk aan God was, maar geschapen zou zijn door de Vader. Deze leer werd sterk veroordeeld door Alexander, de bisschop van Alexandrië en zijn secretaris, de latere bisschop Athanasius. Enkele bisschoppen, zoals Eusebius van Caesarea en andere bisschoppen in Palestina, steunden Arius echter en de onrust verspreidde zich over het Oosten van het Romeinse Rijk. 
In een poging deze onrust eens en voor altijd de kop in te drukken riep keizer Constantijn de Grote samen met Ossius van Córdoba een concilie te Nicea bijeen, waarbij alle bisschoppen waren uitgenodigd. Hier moesten de bisschoppen over Arius en zijn leer oordelen. Ook moest er een universele manier worden bepaald om de datum voor de Paasviering vast te stellen.
Concilie.
Van 20 mei tot en met 25 juli 325 kwamen 318 bisschoppen bijeen te Nicea om over het arianisme te oordelen. Op papier werd het concilie voorgezeten door de keizer zelf, maar de facto was Ossius van Córdoba de voorzitter. Athanasius, diaken Alexander van Alexandrië, voerde het hoogste woord, gesteund door Alexander van Constantinopel. 
Er werd een geloofsbelijdenis aangenomen waarin staat dat Christus "homoousios", van dezelfde substantie, is als de Vader en dus ook waarlijk God is. Slechts twee bisschoppen weigerden dit te aanvaarden, en enkele anderen onder voorbehoud, omdat ze bang waren dat acceptatie van het woord homoousios modalisme zou behelzen.
Tijdens dit concilie werd ook de datum van Pasen vastgelegd; het werd de eerste zondag ná de volle maan ná de lente-equinox. Christenen die vasthielden aan de joodse berekeningswijze, gelijk dus aan het begin van Pesach, werden quartodecimanen genoemd. Ook werd er een aantal disciplinaire canons opgesteld. Daarnaast werd de autoriteit van Rome, Alexandrië en Antiochië door het concilie erkend.
Nasleep.
Het arianisme stierf na het eerste concilie van Nicea niet direct uit, maar groeide integendeel aanvankelijk alleen nog maar meer. Enkele Oost-Romeinse keizers, met name Constantius II en Valens waren zelf Arianen en begunstigden het Arianisme. In die tijd werden Arianen in het Oosten bevoordeeld en werden orthodoxe bisschoppen soms vervolgd en verbannen. 
Vanaf het eerste begin van het christendom werd niet alleen binnen het Romeinse rijk maar ook daarbuiten al zending bedreven door christelijke predikers. Precies in die periode, in het midden van de vierde eeuw, bekeerde een groot aantal Germaanse stammen buiten het Romeinse Rijk, zoals de Visigoten en de Vandalen zich tot het Arianisme, dat toen gepredikt werd onder de 'barbaarse' stammen door Ariaans-christelijke zendelingen. In de vierde eeuw keerde een groot aantal Kerkvaders, gesteund door onder andere de machtige orthodox-katholieke keizer Theodosius I, zich fel tegen het Arianisme, zoals Basilius van Caesarea en Gregorius van Nazianze in het Oosten en Ambrosius van Milaan in het Westen. 
Na het Concilie van Constantinopel I in 381 verdween het Arianisme goeddeels in het Oosten, maar in het Westen bleef het nog lange tijd bestaan, vooral doordat in het West-Romeinse Rijk en zijn opvolgers stammen als de Visigoten, Vandalen en Ostrogoten nog lang invloedrijk bleven. Pas in het begin van de zevende eeuw bekeerden als laatsten de Visigotische koningen in Hispania zich tot het rooms-katholieke geloof.

</doc>
<doc id="35921" url="https://nl.wikipedia.org/wiki?curid=35921" title="Jetlag">
Jetlag

Een jetlag is een verstoring van het slaap-waakritme die optreedt wanneer iemand in korte tijd naar een plaats op aarde gaat waar het volgens de plaatselijke tijd substantieel vroeger of later is dan op de plaats van vertrek. Het woord komt van "jet" (Engels voor 'straalvliegtuig') en "lag" (Engels voor 'achteroplopen', 'na-ijlen').
Jetlag wordt als hinderlijk ervaren. Het aantal tijdzones dat men overbrugt speelt mee: hoe groter het tijdsverschil, hoe langer de symptomen aanhouden. De symptomen kunnen zijn:
Het beste middel tegen jetlag is op de vertrekdag zo min mogelijk en zo licht mogelijk te eten, vooral tijdens de vlucht. Dan bij aankomst dient men zich meteen aan het nieuwe ritme te houden qua slaap- en eetpatroon. Het voorkomt de jetlag in principe niet, maar zorgt wel dat men er sneller van af is.
Slapen overdag is verleidelijk maar zorgt ervoor dat de jetlag langer aanhoudt. Een lichte variant hierop onstaat als mensen over moeten schakelen van winter- naar zomertijd of andersom. Dit uurverschil kan enkele dagen jetlag achtige klachten geven in ochtend of avond.
Hoewel in het Engels "jet lag" wordt geschreven, wordt het woord in het Nederlands aan elkaar geschreven.

</doc>
<doc id="35922" url="https://nl.wikipedia.org/wiki?curid=35922" title="Matrilineaire afstamming">
Matrilineaire afstamming

Matrilineaire afstamming, matrilineariteit of uterine is het systeem van afstammingsbepaling waarbij de dochter of zoon lid wordt van de afstammingsgroep van de moeder. Dit in tegenstelling tot patrilineaire afstamming, waar men lid wordt van de groep van de vader. Matrilineaire afstamming betekent niet dat er sprake is van een matriarchale samenleving, aangezien mannen doorgaans het openbare leven domineren. De rechten en functies worden daarbij niet overgedragen van moeder op dochter, maar van mannen naar de kinderen van zijn zuster. De twee unilineaire afstammingsgroepen zijn dus niet volledig tegengesteld aan elkaar. Aangezien er geen aanwijzingen zijn dat er ooit een matriarchale samenleving is geweest, speelt matrilineaire afstamming zich dus af binnen een patriarchaat.
Hoewel de eigen zoon bij matrilineaire afstamming formeel geen rechten heeft, is er wel sprake van complementaire filiatie. Als de vader zijn eigen zoon ook wil laten profiteren van bepaalde rechten, kan dit moeilijkheden opleveren met de zoons van zijn zuster. Een matrilineaire samenleving kan dan ook voor meer complicaties zorgen dan een patrilineaire.
Bij een matrilineair verwantschapssysteem loopt de verwantschap via de familie van de moeder. Een matrilineaire familie bestaat uit een vrouw en haar echtgenoot, hun dochters en de echtgenoten van die dochters, hun zonen, zolang ze ongetrouwd zijn en de kleinkinderen. Als een van de zonen trouwt, gaat hij deel uitmaken van een andere matrilineaire familie, namelijk die van zijn vrouw.
Een matrilineair verwantschapssysteem komt veel voor in Afrika. Ook de Iroquoi-indianen kenden matrilineaire clans, evenals de Zapoteken. De Minangkabau van West-Sumatra zijn oorspronkelijk ook matrilineair. De Kashistam in Noord-India was matrilineair tot in de twintigste eeuw. De naam van de vader was nooit bekend. Ook in het oude China kregen de kinderen de naam van de moeder. Ook binnen het Jodendom geldt dat men enkel Jood wordt door afstamming van een Joodse moeder, maar men erft en zet de familienaam van de vader voort.
In sommige matrilineaire families worden de kinderen niet door de moeder en haar echtgenoot opgevoed, maar door de broer van de moeder.
Feminisme.
Vanuit het feminisme en dan vooral de Godinbeweging komt het idee van matriarchale samenlevingen die in de loop der tijd door patriarchale werden vervangen. Dit idee is een tijd lang populair geweest, maar door veel archeologen betwist.

</doc>
<doc id="35923" url="https://nl.wikipedia.org/wiki?curid=35923" title="Verwantschapssysteem">
Verwantschapssysteem

Een verwantschapssysteem is het geheel van regels dat de rechten en plichten van leden van een familie of een clan beschrijft. Meestal is het gebaseerd op biologische afstamming, maar een verwantschapssysteem wordt beschouwd als een culturele verworvenheid.
Er kunnen twee hoofdsystemen worden onderscheiden:
Binnen deze systemen zijn allerlei variaties mogelijk. Zo wordt in sommige matrilineaire culturen een kind opgevoed door (in het gezin van) de broer van de moeder in plaats van door de moeder en de vader, zoals in westerse culturen gebruikelijk is.
Cultureel antropologen hebben talloze verwantschapssystemen beschreven. Zij gebruiken hierbij de term "kinship", om aan te geven dat het hen primair om de culturele band gaat en niet direct om de biologische verwantschap.

</doc>
<doc id="35924" url="https://nl.wikipedia.org/wiki?curid=35924" title="Patrilineaire afstamming">
Patrilineaire afstamming

Patrilineaire afstamming of patrilineariteit is het verwantschapssysteem van afstammingsbepaling waarbij de dochter of zoon lid wordt van de afstammingsgroep van de vader. Dit in tegenstelling tot matrilineaire afstamming, waar men lid wordt van de groep van de moeder. Deze twee unilineaire afstammingsgroepen zijn echter binnen een patriarchale samenleving niet volledig tegengesteld aan elkaar, aangezien in beide de man het openbare leven domineert. De rechten en functies worden dan overgedragen van vader op zoon.
Bij een patrilineair verwantschapssysteem loopt de verwantschap via de familie van de vader. Een patrilineaire familie bestaat uit een man en zijn echtgenote, hun zonen en de echtgenotes van die zonen, hun dochters, zolang die ongetrouwd zijn en de kleinkinderen. Als een van de dochters trouwt, gaat zij deel uitmaken van een andere patrilineaire familie, namelijk die van haar man.

</doc>
<doc id="35925" url="https://nl.wikipedia.org/wiki?curid=35925" title="Eigenschappen van hout">
Eigenschappen van hout

Onder de eigenschappen van hout worden verschillende factoren verstaan die een rol spelen bij de bewerking en praktische toepassing van hout. De eigenschappen zijn ontstaan in de plant zelf, waarbij het gewonnen hout geldt als een niet-homogeen materiaal. Met behulp van kennis van de eigenschappen zijn houtsoorten onderling te vergelijken. Ook geeft het informatie over de houtsoort zelf.
Vier belangrijke hoofdeigenschappen van hout zijn duurzaamheid (bijvoorbeeld tegen weersinvloeden en schimmels), de natuurkundige eigenschappen (zoals volumieke massa en krimp met het kromtrekken van hout), de mechanische eigenschappen (zoals sterktes en hardheid), en het gedrag bij brand. 
Orientatie.
Bij beschrijving van hout wordt traditioneel een onderscheid gemaakt in drie vlakken van waaruit hout beschouwd kan worden. Deze vlakken zijn:
Deze zullen ook bij onder meer zaagwerk een rol gaan spelen en esthetisch het hout een andere tekening laten tonen (zie over zaagwerk en tekening het artikel Hout zagen).
Duurzaamheid.
Bepaalde houtsoorten zijn beter of minder bestand tegen bepaalde schimmels, of tegen aantasting door insecten, of tegen bacteriën, of tegen weersinvloeden. Naarmate een houtsoort beter bestand is tegen zo'n aantasting, wordt een hogere duurzaamheid betreffende die aantasting toegekend (onder deze houteigenschap wordt dus niet duurzame ontwikkeling verstaan). Duurzaamheid is altijd ten opzichte van een bepaalde omgeving: eenzelfde stuk hout in de tropen is allicht minder duurzaam dan in de gematigde streken.
Natuurlijke weerstand van een houtsoort tegen aantasting kan bezien worden in termen van chemische eigenschappen. De natuurlijke aanwezigheid van bijvoorbeeld hars en looizuur in het hout, kan een betere bescherming bieden tegen schimmels. In een houtsoort als bijvoorbeeld basralocus geeft de aanwezigheid van kiezellichaampjes in het hout een natuurlijke bescherming tegen paalworm. In de regel wordt van een houtsoort het spinthout sneller aangetast dan het kernhout.
Ook de verwerking en bewerkingen van het gekapte hout tot aan het geplaatste eindproduct kunnen van invloed zijn op houteigenschappen als duurzaamheid. In het verleden werd hout voor wat meer hoogwaardige toepassingen vooraf vaak langdurig gewaterd en langzaam gedroogd. Deze processen konden een jaar of zelfs jaren in beslag nemen. Wateren kan de duurzaamheid verhogen omdat de van nature aanwezige suikers in het hout worden uitgespoeld en zodoende vervalt deze voedselbron voor zwammen en kevers. Vandaag de dag wordt hout vaak vrij snel na de kap versneld gedroogd en gebruikt. Vroeger gebeurde het ook wel dat hout snel na de kap (zonder drogen) verwerkt werd, zogenaamd groen hout; het droogde dan terwijl het al deel van een gebouw was. 
Er zijn diverse methodes om hout kunstmatig door middel van behandeling te verduurzamen.
In Nederland worden uiteindelijk houtsoorten wel in vijf verschillende "duurzaamheidsklasses" ingedeeld, waarbij klasse 1 zeer duurzaam is en klasse 5 niet duurzaam.
Natuurkundige eigenschappen.
Vochtopnemend vermogen.
Water in hout kan zich zowel in celwanden bevinden als in holtes. Het "houtvochtgehalte" is de verhouding tussen het gewicht van het vocht in het hout en het gewicht van dat hout als het volledig droog is (het kan dus meer dan 100% zijn). Het houtvochtgehalte past zich in de loop van de tijd aan naar de omgeving. Als hout geen vocht meer opneemt of afstaat, wordt gesproken van een "evenwichtsvochtgehalte".
Volledig droog hout zal, als het in een vochtigere omgeving komt, in eerste instantie water opnemen in de celwanden. Het maximale houtvochtgehalte dat zo bereikt kan worden, heet het "vezelverzadigingspunt" (VVP). Het VVP is karakteristiek voor een houtsoort, en is afhankelijk van de volumieke massa, de opbouw van de celwanden en de mate van verkerning.
Bij onderdompeling van hout zal uiteindelijk de lucht in celwanden en holtes volledig worden verdreven door water.
De snelheid waarin water door hout wordt opgenomen en afgegeven, kan sterk verschillen van houtsoort tot houtsoort. Als hout te snel wordt gedroogd, kan zogeheten "collapse" optreden; het water verdampt dan te snel uit het hout waardoor de houtcellen samenklappen en het hout kan scheuren.
Krimp en zwelling.
Afgifte van vocht uit de celwanden van het hout veroorzaakt krimp, bij opname zwelt het hout. De afmetingen van het hout nemen daardoor af bij krimp en nemen toe bij zwelling. Als de celwanden volledig verzadigd zijn geraakt met water, met andere woorden het vezelverzadigingspunt is bereikt, komt er een eind aan de zwelling van het hout. Krimp en zwelling vinden in alle richtingen van het hout plaats maar de mate zal onderling verschillen.
Volumieke massa en vochtgehalte.
De "volumieke massa" van een houtsoort is het houtgewicht per volume-eenheid, en kan uitgedrukt worden in kilogram per kubieke meter. De hoeveelheid aan celwand is sterk gerelateerd aan de volumieke massa van het hout. Diverse mechanische en andere eigenschappen zijn daarom ook gecorreleerd met de volumieke massa. 
Om de volumieke massa van houtsoorten onderling te kunnen vergelijken dient het vochtgehalte in het hout hetzelfde te zijn. Bij een hoger vochtgehalte is niet alleen de massa groter maar veelal ook het volume. Belangrijk is dus dat men weet bij welk vochtgehalte de volumieke massa is gemeten. In de regel zijn er afspraken over een standaardvochtgehalte waarbij de volumieke massa bepaald wordt. Indien bij een houtsoort één getal wordt opgegeven, stelt dat meestal de gemiddelde waarde voor. Uitsluitend zo'n gemiddelde is veelal onvoldoende omdat er binnen een houtsoort grote verschillen kunnen bestaan, bijvoorbeeld samenhangend met het groeigebied; en dan zegt het totale bereik meer.
Sommige houtsoorten kunnen zeer licht zijn; balsa bijvoorbeeld heeft een volumieke massa van tussen de veertig en driehonderd kilogram per kubieke meter bij 12% vochtgehalte. Daarentegen heeft bij datzelfde vochtgehalte het zeer zware pokhout een volumieke massa van zo 1150–1350 kilogram per kubieke meter en zal daardoor zinken in water.
Het werken van hout.
Een wisselend vochtgehalte veroorzaakt vervorming, wat het "werken" van hout wordt genoemd.
Bij het drogen van vers hout zijn in houtdelen verschillende vervormingen waarneembaar, waarbij ook scheurvorming kan optreden.
Bijvoorbeeld het kromtrekken van hout is een direct gevolg van een wisselend vochtgehalte.
Abnormale werking.
Soms kan in hout abnormale krimp of zwelling plaatsvinden. Onder meer reactiehout, hout dat in de boom is gevormd om langdurige druk- of trekkrachten te weerstaan, kan afwijkend gedrag vertonen bij krimp of zwelling. Ook bijvoorbeeld een warrig verlopende draad of een verstoorde groei kunnen dit veroorzaken. De abnormale werking kan extreem zijn.
Mechanische eigenschappen.
In het algemeen zijn in de mechanische eigenschappen hoe een houtsoort op verschillende krachten reageert, meerdere factoren van belang. De bouw van de celwand, het gehalte aan celwand, en de onderlinge hechting tussen de cellen, zijn drie factoren die een belangrijke rol spelen of een houtsoort gunstig of ongunstig reageert op krachten. Daarnaast spelen nog twee factoren een belangrijke rol in de mechanische eigenschappen van een houtsoort: structuurvariaties en groeiomstandigheden.
Vocht blijkt bij mechanische proeven van invloed te zijn op de eigenschappen van de celwand en ook is qua structuurvariaties bij vers hout een ander breukvlak waarneembaar dan bij oud hout. Sommige houtsoorten hebben binnen de stam meer variatie, onder meer grenen krijgt hoger in de stam een lager volumiek gewicht. De verhouding vroeghout - laathout, oftewel de verhouding in de stam tussen de groei van cellen in het voorjaar ten opzichte van de ontstane cellengroei in het najaar, speelt een rol in hoe hout reageert bij krachtproeven.
Treksterkte.
De mate waarin een houtsoort treksterktes verdraagt is sterk afhankelijk van de vezelrichting van het hout. De treksterkte langs de vezelrichting is ruwweg 40 keer groter dan de treksterkte loodrecht op de vezelrichting.
Druksterkte.
Indien een houtsoort druksterktes te verduren krijgt, zijn verschillende waarnemingen te doen die weer afhankelijk zijn van de vezelrichting. Men onderscheidt bij uitkomsten voor druksterktes drie verschillende richtingen en vlakken in het hout die van belang zijn: de axiale richting, het radiaal vlak en het tangentiaal vlak.
Splijtsterkte.
Bij het splijten van houtsoorten is er veelal geen verband tussen de volumieke massa en de andere mechanische eigenschappen. Bij het splijten van het hout concentreren de krachten zich onder in de spleet. Splijtsterktes kunnen uitgedrukt worden in newton per meter breedte van het splijtvlak.
Hoe een houtsoort splijtkrachten verdraagt is mede afhankelijk van de draad in het hout. Een meer kruisdradig hout zal hogere splijtkrachten kunnen verdragen. Ook grote stralen in het hout, zoals bij eiken en beuken aangetroffen wordt, zorgen ervoor dat hogere splijtkrachten kunnen worden verdragen in het radiale vlak.
Als een houtconstructie wordt toegepast waar draadnagels en bouten veel krachten te verduren krijgen, is een houtsoort benodigd met een hoge splijtsterkte.
Buigsterkte.
Qua buigsterktes worden houtsoorten, gerelateerd met de volumieke massa in luchtdroge toestand, in vijf klassen ingedeeld. Houtsoorten met een hogere volumieke massa hebben over het algemeen een hogere buigsterkte.
Taaie houtsoorten die goed tegen vormverandering kunnen vertonen bij belasting op buiging een breuk die splinterig en vezelig is. Brozere houtsoorten vertonen een korte breuk. Binnen een houtsoort kan verschil zitten naar aanleiding van een behandeling die het heeft gehad. Bij beuken is een verschil in het breukbeeld te zien tussen gestoomd hout en vers, ongestoomd, hout.
Afschuifsterkte.
Schuifspanningen in hout kunnen zelfstandig optreden maar kunnen ook plaatsvinden ten gevolge van buiging. In een vlak parallel aan de vezelrichting is de afschuifsterkte het laagst. Een hoger volume aan stralen zorgt voor een verhoogde afschuifsterkte.
Hardheid.
De hardheid van een houtsoort is een eigenschap die sterk afhankelijk is van de volumieke massa. Droog hout is daarbij harder dan vers hout bij dezelfde houtsoort. De hardheid heeft invloed op het gemak waarmee een houtsoort te bewerken is. Een hoge hardheid is een eigenschap die bij toepassing bijvoorbeeld van pas kan komen bij houten vloeren. Er zijn diverse methodes om de hardheid te bepalen. De hardheidswaarde volgens Janka is een veelgebruikte methode.
Elasticiteitsmodulus.
Hout is niet een materiaal dat volledig elastisch is. Tijdsduur speelt een belangrijke rol in hoe het hout zich gedraagt bij belastingen. Indien hout aan lage spanning wordt onderworpen, duurt het na de opheffing van de belasting al langere tijd voor het in de originele vorm terug is. De tijdsduur waarin het hout aan spanningen onderhevig was, beïnvloedt de herstelduur van het hout. Vormveranderingen zijn ook gerelateerd aan de tijdsduur dat het hout constante belasting kende. Taaiere houtsoorten kennen een hogere breukgrens.
Van de houtsoorten zijn elasticiteitsmoduli vastgesteld. Die gegevens zijn te gebruiken voor buiging en druk die parallel aan de vezelrichting van het hout verloopt.
Gedrag bij brand.
Hoewel hout niet brandvrij is, duurt het enige tijd voordat het volledig verbrand is. Bij hout gaat zich tijdens de brand aan de buitenzijde een houtskoollaag vormen. De snelheid waarmee die laag gevormd wordt, is afhankelijk van de houtsoort. Bijvoorbeeld bij eiken wordt circa 20 millimeter houtskoollaag per uur brand gevormd, bij vurenhout is dit het dubbele. Ten aanzien van de eisen van brandwerendheid bij houten constructiedelen zoals dragende balken, wordt deze kennis meegenomen in het ontwerp.
Ten aanzien van de brandvoortplanting wordt bij houtsoorten gekeken naar de mate van vlamuitbreiding en tevens naar de bijdrage tot vlamoverslag. In het algemeen geldt: hoe hoger de volumieke massa van een houtsoort, des te trager verloopt de vlamuitbreiding.
Daarnaast veroorzaakt hout bij brand rookontwikkeling. In welke mate een houtsoort rookontwikkeling veroorzaakt, is niet te relateren aan de volumieke massa.

</doc>
<doc id="35926" url="https://nl.wikipedia.org/wiki?curid=35926" title="Zwitsers gambiet">
Zwitsers gambiet

Het Zwitsers gambiet is in de opening van een schaakpartij een subvariant van de Birdopening. Het gambiet werd gespeeld tijdens een Zwitserse partij correspondentieschaak in 1912 en geanalyseerd door Alexander Wagner (1868-1942). Het accent ligt hierbij op de verrichtingen van de g-pion. Het gambiet valt onder ECO-code A02, de Bird, en de beginzetten zijn:

</doc>
<doc id="35927" url="https://nl.wikipedia.org/wiki?curid=35927" title="Glasmie">
Glasmie

Glasmie is een noedel die veel gebruikt wordt in de Chinese keuken. Ook in de landen rondom China worden de noedels gebruikt, zij het soms in een eigen variatie.
Glasmie is een halfdoorzichtige, (meestal zeer) dunne noedel gemaakt van zetmeel van bijvoorbeeld de mungboon, zoete aardappel, aardappel, cassave of canna plant. Glasmie wordt nogal eens verward met de uit rijstbloem gemaakte mihoen (ook wel bihoen of rijstvermicelli genoemd). 
Voor gebruik wordt de grote droge bos waarin glasmie wordt geleverd, soms in kortere stukjes geknepen. Dit gaat gemakkelijk met de handen. Daarna wordt de glasmie gedurende ongeveer één minuut in kokend water gelegd, waarna ze afgegoten wordt en opgediend of verder verwerkt kan worden.
Benaming.
De meest gebruikte namen voor glasmie in China zijn;
Glasmie staat ook wel bekend als saifun, de Kantonese uitspraak voor het Mandarijnse xì fěn (細粉, letterlijk "slanke noedel"). De naam fan2 si1 (粉絲) is de meest gebruikte term in het Kantonees.
Buiten China.
De Filipijnen.
Op de Filipijnse eilanden worden deze noedels "sotanghon" genoemd, naar een populair gerecht met deze naam waarin de noedels bereid worden met kip. De noedels worden vaak verward met rijstvermicelli die "bihon" genoemd wordt.
Indonesië.
In Indonesië wordt glasmie "sohun" (ook wel soun of suun) genoemd.
Japan.
In de Japanse keuken staan deze noedels bekend als "harusame" (春雨), dat letterlijk "lenteregen" betekent. Net als de Koreaanse noedels worden ze meestal gemaakt van aardappelmeel.
Korea.
De Koreaanse keuken gebruikt noedels gemaakt van zoete aardappelmeel. Deze noedels worden "dang myeon" (hangul:당면 hanja: 唐麵) genoemd, dat letterlijk Chinese noedels betekent. Ze worden onder meer gebruikt voor het bereiden van japchae, maar ook als versiering van hoe gerechten.
Maleisië.
In Maleisië wordt glasmie "tang hoon" genoemd.
Thailand.
In de Thaise keuken staan deze noedels bekend onder de naam "wun sen" (วุ้นเส้น). Beroemd is de "Yam Wun Sen": een pittige salade gemaakt met glasmie.
Vietnam.
In Vietnam staan deze noedels bekend als "miến", of "bún tàu" of "bún tào".

</doc>
<doc id="35928" url="https://nl.wikipedia.org/wiki?curid=35928" title="Ontvlambaar">
Ontvlambaar

Een stof is (licht)(zeer licht) ontvlambaar als deze een vlampunt heeft op of beneden 55 °C.
Het vlampunt is de laagste temperatuur waarbij een vloeistofdamp of gas met een uitwendige ontstekingsbron kan worden ontstoken tot een zelfonderhoudende verbranding, bij 20,9 vol% zuurstof in lucht en een druk van 1013 hPa.

</doc>
<doc id="35930" url="https://nl.wikipedia.org/wiki?curid=35930" title="Eric Idle">
Eric Idle

Eric Idle (Durham, 29 maart 1943) is een Engels acteur, komiek en tekstschrijver. Hij is vooral bekend door zijn bijdragen aan Monty Python.
Biografie.
Idle werd geboren in Durham en woonde in de stadjes Oldham en Wallasey. In 1952 werd hij als leerling ingeschreven op de Royal Wolverhampton School. Hij studeerde Engels aan het Pembroke College in Cambridge. Toen hij in 1965 afstudeerde had hij inmiddels kennisgemaakt met John Cleese en Graham Chapman. Van 1969 tot 1978 was hij getrouwd met Lyn Ashley. In 1981 hertrouwde hij met Tanya Kosevich.
In 1966 ging Idle teksten schrijven voor BBC-radio. Vanaf 1967 werkte hij twee seizoenen mee aan "Do Not Adjust Your Set" met Michael Palin en Terry Jones. In deze periode leerde hij ook Terry Gilliam kennen.
In de periode 1969-1974 zond de BBC het televisieprogramma Monty Python's Flying Circus uit; een programma met Chapman, Cleese, Gilliam, Idle, Jones en Palin dat bestond uit allerlei komische sketches die worden gezien als een toonbeeld van de Engelse humor.
De inbreng van Idle bestond vooral uit one-liners, titels, karakters en liedjes. Hij schreef onder meer Always Look on the Bright Side of Life, voor de film The Life of Brian.
De Monty Python-groep bracht ook een aantal speelfilms en compilaties van sketches uit.
Een ander groot project waar Idle aan meewerkte was "The Rutles", een parodie op The Beatles. Over The Rutles werd een namaakdocumentaire gemaakt waarin het verhaal van deze fictieve band werd verteld, doorspekt met komische verwijzingen naar The Beatles. Er verscheen ook een LP ("All You Need Is Cash").
Idle speelde van 1999 tot 2000 de rol van Ian Maxtone-Graham in de Amerikaanse sitcom "Suddenly Susan" en sprak de stem in van het karakter "Rincewind" in de computerspellen Discworld 1 en Discworld 2.
De afgelopen tijd legde Idle zich met name toe op het doen van stemmen van tekenfilms waaronder: "Shrek the Third" (2007) de stem van Merlin en in Delgo (2006) de stem van Spig.
In 2005 ging op Broadway de musical Spamalot in première, die door Eric Idle was opgezet en geproduceerd. De musical is gebaseerd op de Monty Python-film Monty Python and the Holy Grail.

</doc>
<doc id="35931" url="https://nl.wikipedia.org/wiki?curid=35931" title="Eerste orde proces">
Eerste orde proces



</doc>
<doc id="35932" url="https://nl.wikipedia.org/wiki?curid=35932" title="Tweede-ordesysteem">
Tweede-ordesysteem

Een tweede-ordesysteem is een dynamisch systeem dat gemodelleerd kan worden als twee integrators met een aantal negatieve terugkoppelingen.
De toestand van een tweede-ordesysteem kan worden vastgelegd met twee getallen. Bij een mechanisch systeem zijn dit de plaats en de snelheid.
Een bekend voorbeeld van een tweede-ordesysteem is een harmonische oscillator (inclusief de gevallen van overdemping en kritische demping), een massa die op een veer rust. De ene toestand is de snelheid van de massa, de andere de uitrekking van de veer ten opzichte van de evenwichtstoestand. De negatieve terugkoppelingen zijn de veer voor de positie en de demper voor de snelheid.
Een ander voorbeeld is een RLC-kring.
Differentiaalvergelijking.
De differentiaalvergelijking van een lineair tijdinvariant tweede-ordesysteem met invoer (excitatie) formula_1 en uitvoer (respons) formula_2 is van de vorm
Dit is een lineaire differentiaalvergelijking met constante coëfficiënten.
Overgangsgedrag.
Zonder demping is de homogene oplossing blijvende oscillatie. In andere gevallen beschrijft de homogene oplossing het overgangsgedrag van het systeem. Overgangsgedrag treedt op indien het systeem niet in rust is, wat tot gevolg heeft dat het spontaan de rusttoestand zal opzoeken, ook in de afwezigheid van externe excitaties. Daarnaast heeft ook het opstarten van een externe situatie overgangsgedrag tot gevolg. De duur van het overgangsgedrag is bepaald door de tijdconstante(n) van het systeem. Elke exponentiële functie in de homogene oplossing levert een tijdconstante formula_4.
De oplossing van de homogene differentiaalvergelijking wordt verkregen door de karakteristieke vergelijking
op te lossen. Voor het bepalen van de oplossingen worden de volgende gevallen onderscheiden (reële oplossingen corresponderen met reële formula_6 en formula_7):
Regimeoplossing.
De particuliere oplossing van de volledige differentiaalvergelijking levert het regimegedrag van het lineair systeem. Het is van dezelfde aard als de excitatie. Omdat een excitatie in de praktijk doorgaans een stapfunctie (Heaviside-functie) of een sinus is, kan de particuliere oplossing gevonden worden met de methode van de onbepaalde coëfficiënten.
Bij een sinusvormige excitatie zal het regimegedrag een sinus zijn van dezelfde frequentie, maar met een aangepaste amplitude en fase zoals bepaald door de frequentierespons.
Mechanische voorbeelden.
Gedempt massa-veersysteem geëxciteerd door een kracht.
Het systeem bestaat uit een massa m, waarop rechtstreeks een kracht formula_15 uitgeoefend. De massa is door middel van een veer en een viskeuze demper verbonden aan een vaste wand. De differentiaalvergelijking is dan:
Gedempt massa-veersysteem geëxciteerd door een verplaatsing.
Het systeem bestaat uit een massa, verbonden aan een veer en een viskeuze demper. De excitatie geschiedt door de beweging formula_1 aan de andere zijde van de veer en de demper. De differentiaalvergelijking is dan:
Beweging van een schijf.
Een schijf met inertiemoment J wordt door middel van een veer en een viskeuze demper geëxciteerd door een verplaatsing formula_1 aan de andere zijde van de veer en de demper. Als respons van het systeem wordt de rotatiehoek formula_20 gekozen:
Elektrische voorbeelden.
Opladen van een condensator over een weerstand en een spoel.
In een kring met een spanningsbron formula_22 worden een weerstand formula_23, een spoel formula_24 en een condensator formula_25 in serie geplaatst. De differentiaalvergelijking die de lading formula_26 op de condensator beschrijft is:
Wiskundig is dit systeem volledig gelijkwaardig met het gedempt massa-veersysteem met een kracht als excitatie.
Passieve 2de-orde filters.
Dergelijke analoge filters worden efficiënter beschreven door hun systeemfunctie formula_28. De standaard tweede-orde systeemfuncties worden gekenmerkt door de referentiefrequentie formula_29 en de Q-factor, een dimensieloze grootheid. De Q-factor geeft de versterking of verzwakking van een sinusexcitatie ter hoogte van de referentiefrequentie. Bij een banddoorlaatfilter is de referentiefrequentie de frequentie waar de doorlating maximaal is. Bij een bandstopfilter wordt de referentiefrequentie volledig onderdrukt. In beide gevallen is de Q-factor een maat voor de bandbreedte: hoe groter formula_30, hoe smaller de bandbreedte. Naast deze twee parameters kan nog een algemene versterkingsfactor formula_31 worden voorzien.
De standaard systeemfuncties worden dan:
Concrete realisaties voor deze vier types zijn mogelijk door gebruik te maken van één weerstand, één spoel en één condensator. De systeemfuncties zijn dan:
Telkens kunnen de referentiefrequentie formula_33 en de Q-factor uit de algemene tweede-orde systeemfunctie geschreven worden in termen van de concrete componenten formula_47 en formula_25 door identificatie van de respectievelijke noemers van de systeemfuncties. Op deze manier kunnen concrete componentwaarden geselecteerd worden voor de gewenste referentiefrequentie formula_33 en Q-factor. In elk van deze vier concrete gevallen is de algemene versterkingsfactor formula_31 gelijk aan 1.

</doc>
<doc id="35934" url="https://nl.wikipedia.org/wiki?curid=35934" title="Kunstenaar">
Kunstenaar

Een kunstenaar is iemand die zijn of haar creatieve begaafdheid gebruikt om kunst te maken. De term wordt tegenwoordig gebruikt voor beoefenaren van elke kunstvorm: beeldende kunst, muziek, literatuur, theater, film en fotografie.
Scheppende en uitvoerende kunstenaars.
Er wordt doorgaans onderscheid gemaakt tussen de scheppende en de uitvoerende kunstenaars:
Amateurkunstenaars en professionele kunstenaars.
"Kunstenaar" is geen beschermde titel. Iedereen kan zich kunstenaar noemen. Er bestaan amateurkunstenaars, die de kunsten in hun vrije tijd beoefenen, en professionele kunstenaars, die van de kunsten hun hoofdberoep hebben gemaakt.
Hoewel een opleiding geen vereiste is voor het kunstenaarschap, heeft de grote meerderheid van de professionele kunstenaars een opleiding gevolgd. Hierbij kan men denken aan een kunsthogeschool, kunsthumaniora, deeltijds kunstonderwijs, toneelschool, conservatorium, of audiovisuele opleiding.
Slechts een beperkt deel van de professionele kunstenaars kan leven van het eigen werk. De meeste carrières zijn alleen leefbaar door verschillende financiële bronnen aan te boren om zich te verzekeren van een inkomen. Kunstenaars geven les, voeren (toegepaste) opdrachten uit, maken collectief werk of combineren tijdelijk werk of zelfstandig ondernemerschap met hun kunstenaarschap.
Kunstvormen.
De kunsten kennen verschillende vormen, die soms elkaar overlappen.

</doc>
<doc id="35935" url="https://nl.wikipedia.org/wiki?curid=35935" title="Generaal">
Generaal

Generaal is de hoogste militaire rang bij de landmacht en de luchtmacht. Het equivalent bij de zeemacht is de rang van luitenant-admiraal. Generaal is een viersterrenfunctie, doorgaans in rang voorafgegaan door luitenant-generaal (drie sterren); generaal-majoor (twee sterren) en brigadegeneraal (één ster). Sommige landen kennen de brigadegeneraal niet.
Enkele landen kennen hogere rangen zoals de (veld)maarschalk (maarschalksstaf als onderscheiding) of een vijfsterrengeneraal ("general of the army"). In het Duitse leger bestond tot 1945 ook de rang van "Generaloberst" (kolonel-generaal).
Generaals zijn in beginsel bevelvoerende officieren van grotere formaties. Deze formaties zijn samengesteld uit eenheden van diverse wapens, zoals infanterie, cavalerie, artillerie, genie en verbindingsdienst, en dienstvakken, zoals de technische dienst. De formaties heten in aflopende grootte: leger, legerkorps, divisie en brigade. Een leger wordt aangevoerd door een generaal, een legerkorps door een luitenant-generaal, een divisie door een generaal-majoor en een brigade door een brigadegeneraal.
Indien een aantal legers onder eenhoofdig commando gesteld worden, spreekt men van een legergroep. Een legergroep wordt doorgaans gecommandeerd door een veldmaarschalk. De veldmaarschalk staat dan ook hoger in rang dan generaals.
Tegenwoordig functioneren generaals ook in bestuurlijke functies van de krijgsmacht, in staven van hogere generaals, in staven van bondgenootschappen zoals de NAVO en de EU of als verbindingsofficieren in bondgenootschappelijke landen. Daarom hebben krijgsmachten vaak meer generaals, dan op basis van het aantal formaties verwacht zou worden.
In Nederland is een generaal een opper- of vlagofficier. De luitenant-generaal en de generaal hebben recht op de civiele aanspreektitel 'excellentie'. De generaal-majoor en de brigadegeneraal zijn in civiele termen 'hoogedelgestreng'. Door militairen worden zowel in België als in Nederland alle generaalsvarianten aangesproken met 'generaal'.
Een "generaal b.d." (generaal buiten dienst) is een generaal die niet meer in actieve dienst is en veelal met pensioen is.
Etymologie.
De term kwam op toen ook de professionele legers opkwamen, aan het eind van de 16e eeuw, begin 17e eeuw. In eerste instantie werd de term 'generaal' als bijvoeglijk naamwoord toegevoegd aan andere, reeds bestaande militaire rangen, zoals kapitein-generaal, luitenant-generaal, sergeant-majoor-generaal (later: generaal-majoor) en soms ook kolonel-generaal. De toevoeging werd gebruikt voor de hogere militaire leiders. Later is de term een zelfstandig naamwoord geworden en werden andere rangsaanduidingen in een bijvoeglijke betekenis toegevoegd. We spreken in de meervoudsvorm dan ook over luitenant-generaals en generaals-majoor in plaats van luitenants-generaal of generaal-majoors.
'Generaal' is een term die zijn oorsprong vindt in de romaanse talen en die 'algemeen' betekent. Een generaal commandeert een 'algemene', samengestelde formatie, in tegenstelling tot een meer specialistische formatie zoals een peloton, compagnie, bataljon of regiment van bijvoorbeeld infanterie of artillerie.
Een generaal is de meest algemene en daarmee de hoogste generaalsrang. Zijn ondergeschikte of plaatsvervanger heet 'luitenant-generaal'. Luitenant is eveneens een romaanse term en betekent plaatsvervanger (vergelijk het Franse lieutenant, "lieu tenant", dat letterlijk plaatshouder, plaatsvervanger, betekent). Deze constructie vindt men in meer aanduidingen zoals luitenant-kolonel (rang onder kolonel) of luitenant-gouverneur (zijn plaatsvervanger).
Generaal-majoor betekent "hogere generaal", in vergelijking met zijn jongere collega, de brigadegeneraal. Majoor vindt ook zijn oorsprong in romaanse talen (major, majeur) en betekent 'meer' of 'groter'.
De oorsprong van brigadegeneraal is evident. Een brigadegeneraal commandeert een brigade, de kleinst mogelijke samengestelde, algemene eenheid.
In de praktijk ligt het verschil tussen samengesteld en niet-samengesteld niet zo strak. Zo kende het Duitse leger in de Tweede Wereldoorlog 'tankdivisies' en bestaan eenheden op bataljonsniveau vaak uit diverse eenheden van verschillende wapens.
Vrouwelijke generaal.
België.
In België was apotheker Danielle Levillez van 1979 tot 2015 in het leger. In 2002 werd zij de eerste vrouwelijke kolonel in de Belgische krijgsmacht, in december 2005 werd zij benoemd tot eerste vrouwelijke brigadegeneraal. Zij was chef van de medische component van het leger. In 2009 droeg zij haar functie over aan generaal-majoor Geert Laire, zij werd onderstafchef en later stafschef Gezondheid, Milieu, Levenskwaliteit en Welzijn. In 2012 werd ze de eerste vrouwelijke generaal-majoor van de Belgische Strijdkrachten.
Corinne Faut werd in 2014 als chef van de Communicatie-eenheid binnen de Generale Staf DG-Com bevorderd tot brigadegeneraal.
Nederland.
In Nederland werd de 47-jarige Leanne van den Hoek op 1 november 2005 eerste vrouwelijke opperofficier toen ze door staatssecretaris Van der Knaap werd bevorderd tot brigadegeneraal en werd benoemd tot commandant van het personeelscommando van de Koninklijke Landmacht. In 2001 was Van der Hoek ook de eerste vrouwelijke bataljonscommandant bij de landmacht. Daarna was ze onder andere commandant van het Instituut Keuring en Selectie van Defensie. Ze zwaaide in 2015 af.
In 2007 werd in Breda de tweede vrouw tot generaal bevorderd: commodore Madelein Spit van de (Koninklijke Luchtmacht). Spit werkte daarvoor in Washington aan het Joint Strike Fighter-project. Als commodore werd ze sous-chef Ressort Luchtsystemen bij de Defensie Materieel Organisatie (DMO).
Op 31 mei 2012 werd Hillie Beentjes de eerste vrouwelijke generaal-majoor. In die rang was ze tot en met 2014 plaatsvervangend commandant van de Koninklijke Marechaussee. Haar benoemingen tot generaal en tot plaatsvervangend commandant waren omstreden. Beentjes was per 1 december 2011, zonder militaire opleiding of achtergrond, benoemd tot brigadegeneraal der Koninklijke Marechaussee. Daarvoor was zij slechts drie jaar werkzaam geweest binnen het Ministerie van Defensie, als burgermedewerker in de functie van Directeur Planning &amp; Control.
In juni 2019 werd kapitein-ter-zee Jeanette Morang de eerste vrouwelijke vlagofficier, toen ze werd bevorderd tot commandeur bij het maritiem commandocentrum van de NAVO in Northwood.
Op 1 juni 2022 werd luchtmachtofficier Elanor Boekholt-O'Sullivan de eerste vrouwelijke luitenant-generaal. Ze werd op 1 juli 2018 commandant van het Defensie Cyber Commando en bevorderd tot commodore. Daarna werd ze op 1 oktober 2020 generaal-majoor en plaatsvervangend Commandant Luchtstrijdkrachten en op 1 juni 2022 werd ze plaatsvervangend directeur-generaal van het Directoraat-Generaal Beleid (DGB) en bevorderd tot luitenant-generaal.

</doc>
<doc id="35937" url="https://nl.wikipedia.org/wiki?curid=35937" title="Universiteit Maastricht">
Universiteit Maastricht

De Universiteit Maastricht (afgekort: UM) is een van de jongste universiteiten van Nederland, gevestigd in Maastricht. De universiteit werd in 1976 opgericht onder de naam Rijksuniversiteit Limburg en werd omgedoopt tot Universiteit Maastricht in 1996. Sinds 2008 wordt Maastricht University als internationale naam gebruikt. De UM heeft in haar korte bestaan een solide reputatie opgebouwd en wordt thans tot de beste jonge universiteiten ter wereld gerekend.
De UM is de meest internationale universiteit van Nederland en profileert zich sinds 2021 als "de Europese universiteit van Nederland". In 2023 studeerden er circa 23.000 studenten, van wie 59% afkomstig uit het buitenland. De studentenpopulatie bestreek 131 nationaliteiten. De universiteit telde in 2023 ongeveer 4.500 medewerkers. Circa 48% van de wetenschappelijke staf kwam uit het buitenland. Het onderwijs aan de universiteit is grotendeels Engelstalig.
Naast de reguliere opleidingen kent de UM een tweetal liberal arts colleges (University College Maastricht en University College Venlo) en het Maastricht Science Programme, in dezelfde interdisciplinaire, liberal arts-traditie.
Geschiedenis.
Voorgeschiedenis: (semi-)academisch onderwijs in Maastricht.
Jezuïetencollege en illustere school.
Van 1575 tot 1639 en van 1673 tot 1773 bestierden de jezuïeten in Maastricht zowel de Latijnse Stadsschool als het eigen Jezuïetencollege. Dit laatste bereidde studenten voor op wetenschappelijk onderwijs (onder andere Latijn, Grieks en retorica), hoewel men voor vervolgstudies altijd naar elders moest uitwijken (Leuven, Keulen). Beide scholen waren gevestigd op het uitgestrekte kloosterterrein van de jezuïeten tussen de Bredestraat en Achter het Vleeshuis. De opheffing van de orde door de paus in 1773 betekende het einde van het Maastrichtse college.
In 1682 werd in Maastricht een illustere school ("Atheneum Illustre") gevestigd, waarmee de stad een van de laatste grotere steden in de Republiek der Verenigde Nederlanden was dat een dergelijk instituut voor hoger onderwijs kreeg toegewezen. De reden daarvoor was dat de financiering van de school in het tweeherige Maastricht problematischer was dan elders. Het Atheneum Illustre was vooral bedoeld als protestantse tegenhanger van het Jezuïetencollege. De school deelde een pand in de Sint-Jacobstraat met de Gereformeerde Latijnse Stadsschool. Oraties vonden plaats in de Sint-Janskerk. De school telde aanvankelijk drie studierichtingen en evenveel hoogleraren: theologie, filosofie en Grieks (gecombineerd met retorica). De Franse predikant Jaques du Rondel was de eerste regent. In 1764 werd een vierde hoogleraar aangesteld in de aardrijkskunde en sterrenkunde; in 1779 een vijfde in de oosterse talen. Daarnaast was er een ereprofessoraat voor anatomie en geneeskunde, gecombineerd met de functie van militair arts van het garnizoen. De Leidenaar Adrien Pelerin werd in 1736 de eerste hoogleraar geneeskunde.
In tegenstelling tot vergelijkbare instituten in steden als Utrecht, Harderwijk en Nijmegen verkreeg de Maastrichtse school nooit het "ius promovendi" (promotierecht) en kon dus niet uitgroeien tot een volwaardige universitaire instelling. Na de komst van de Fransen (en de verwoesting van het gebouw tijdens het voorafgaande beleg van 1794) hield de school op te bestaan. De opleiding had op dat moment slechts tien tot twaalf studenten.
École centrale en collegium maximum.
In 1797 ging in het door Frankrijk geannexeerde Maastricht de École centrale du Département de la Meuse-Inférieure van start, een para-universitair opleidingsinstituut, zoals dat in alle 95 Franse departementshoofdsteden werd opgericht. Het instituut was aanvankelijk gevestigd in het door de overheid genaaste Tweede Minderbroedersklooster op de Minderbroedersberg, vanaf 1800 in het voormalige, deels verbouwde Dominicanenklooster aan de Helmstraat. Een van de acht hoogleraren was Jan Pieter Minckelers (natuur- en scheikunde). In 1802 sloot de École centrale, twee jaar later opgevolgd door de École secondaire, in feite een gewone middelbare school.
Van 1852 tot 1967 was aan het klooster van de heropgerichte jezuïetenorde een zogenaamd "collegium maximum" of theologische faculteit verbonden. Vanaf 1934 bezat deze het pauselijk promotierecht. Vanaf 1940 was de faculteit gevestigd in het Canisianum aan de Tongersestraat, het gebouw van de huidige Economische Faculteit. Grote bekendheid genoot de bibliotheek van het Canisianum met meer dan een kwart miljoen banden, vooral op het gebied van de geesteswetenschappen. Na opheffing van de faculteit viel de bibliotheek uiteen. Een deel van de collectie, zo'n 135.000 merendeels oudere werken, ging vanaf 1971 deel uitmaken van de universiteitsbibliotheek van de in oprichting zijnde UM. De kostbaarste handschriften, sommige uit de vijftiende eeuw, gingen aanvankelijk naar het Berchmanianum in Nijmegen, maar kwamen uiteindelijk toch in de Universiteitsbibliotheek Maastricht terecht.
Rijksuniversiteit Limburg (1976-1996).
Voorbereidingen: Achtste Medische Faculteit en SWOL.
Gedurende de twintigste eeuw heeft men vanuit Maastricht herhaaldelijk gepoogd wetenschappelijk onderwijs naar de stad te halen. In 1911 al, toen er sprake was van de oprichting van een katholieke universiteit in Nederland, stelde Maastricht zich kandidaat, maar de keuze viel in 1923 op het meer centraal in katholiek Nederland gelegen Nijmegen. In 1947 werden pogingen gedaan een technische hogeschool in Zuid-Limburg te vestigen, maar deze ging naar Eindhoven. De in de Verenigde Staten werkzame, Maastrichtse Nobelprijswinnaar Peter Debye werd ingeschakeld om een dépendance van een gerenommeerde Amerikaanse universiteit naar Maastricht te halen, maar ook dat mislukte. Ook bestonden er plannen voor een Belgisch-Nederlandse universiteit, bedoeld voor studenten uit Belgisch en Nederlands Limburg.
Vanaf 1951 werd ingespeeld op het voornemen van de Nederlandse overheid om een achtste medische faculteit op te richten. Toen deze plannen in 1965 concreter werden, richtte men in Maastricht de Stichting Wetenschappelijk Onderwijs Limburg (SWOL) op. Een van de stuwende krachten achter de SWOL was de Maastrichtenaar Sjeng Tans, van 1965 tot 1969 partijvoorzitter van de Partij van de Arbeid. In 1969 viel de beslissing om "de achtste" in Maastricht te vestigen. Een belangrijke beweegreden voor het kabinet-De Jong was de wens van het parlement om de door de mijnsluitingen zwaar getroffen provincie Limburg nieuwe kansen te bieden. De aankondiging van het nieuws in de Troonrede van 1969 ontketende in Maastricht en Limburg een ongekende golf van enthousiasme: vlaggen gingen in top, kerkklokken luidden en mensen gingen de straat op om feest te vieren.
Stichting, aarzelend begin en stormachtige groei.
Na een korte periode van voorbereiding startte in september 1974, ruim een jaar vóór de officiële oprichting, het onderwijs aan de medische faculteit met een vijftigtal studenten. Huisvesting werd gevonden in het enkele jaren eerder leeggekomen, uit de late jaren 1930 daterende Canisianum, het klooster en theologische faculteit van de jezuïeten aan de Tongersestraat.
Met de ondertekening van de oprichtingsoorkonde tijdens een plechtigheid in de Sint-Servaaskerk, verrichtte koningin Juliana op 9 januari 1976 de openingshandeling en was de Rijksuniversiteit Limburg (RL of RUL) een feit. Harmen Tiddens werd de eerste rector magnificus van de nieuwe, door het rijk bekostigde universiteit; Sjeng Tans werd de eerste voorzitter van het college van bestuur. Als medeoprichter van de universiteit wordt Tans jaarlijks geëerd in de Tanslezing en met de uitreiking van de Tanspenning voor belangrijke verdiensten voor de UM.
Na de oprichting van de Faculteit Geneeskunde in 1974, werd al snel duidelijk dat de jonge universiteit door de economische crisis van de jaren 1970 op minder geld kon rekenen dan aanvankelijk gedacht. Dit remde in de beginjaren de ontwikkeling tot volwaardige universiteit. In juni 1979 ontvingen de eerste 43 studenten hun doctoraalbul. In 1980 ging de voor Nederland nieuwe opleiding Sociale Gezondheidkunde van start. Hieruit zou later de Faculteit der Gezondheidswetenschappen ontstaan. Omdat het aantal studenten aan deze relatief dure opleidingen beperkt bleef, stagneerde de groei. In de jaren 1980 werd daarom ingezet op goedkopere, populaire studierichtingen die grote aantallen studenten zouden trekken. Deze ontwikkeling werd gesteund door de Tweede Kamer, die op 21 december 1978 een motie had aangenomen waarin de minister werd opgedragen ervoor te zorgen dat de RL in 1990 een volwaardige universiteit met 6000 studenten zou zijn. In 1982 ging de Faculteit der Rechtsgeleerdheid van start. In 1984 volgde de Faculteit der Economische Wetenschappen. Later kwamen daar de faculteiten Cultuurwetenschappen (1991) en Psychologie (1995) bij.
Zo groeide de universiteit, na een aarzelende start, uiteindelijk toch vrij snel uit tot een volwaardige universiteit, eerst vooral door politieke steun, later door de keuze om af te wijken van het gangbare groeimodel bij Nederlandse universiteiten. Zo werd gekozen voor internationaal gerichte opleidingen (Europese Studies, Internationale Bedrijfskunde, European Law School en European Public Health) en voor opleidingen die voor Nederlandse begrippen nieuw waren (bijvoorbeeld Kennistechnologie en Cultuurwetenschappen). De sterke groei van het aantal studenten in de jaren 1980 en 1990 betrof met name niet-Limburgse studenten: was in 1984 nog meer dan de helft van de studenten afkomstig uit Limburg (48% uit Zuid-Limburg); tien jaar later was dit aandeel geslonken tot minder dan één derde.
Universiteit Maastricht / Maastricht University (vanaf 1996).
In 1996 veranderde de naam van de instelling van Rijksuniversiteit Limburg naar Universiteit Maastricht (UM), mede ingegeven door de internationale naamsbekendheid van Maastricht door het Verdrag van Maastricht (1992). In 2008 werd de naam "Maastricht University" ingevoerd. Het logo, met de letters UM, bleef behouden. Sinds 2001 bestaat er een grensoverschrijdend samenwerkingsverband tussen de wetenschappelijke instellingen van Maastricht en Hasselt onder de naam Transnationale Universiteit Limburg (tUL). In 2002
werd de bachelor-masterstructuur ingevoerd. In hetzelfde jaar ging het University College Maastricht van start. In 2004 werd de Maastricht Graduate School of Governance opgericht. Vanaf 2006 zijn een aantal studierichtingen op de voertaal Engels overgeschakeld. Deze beslissing heeft mede geleid tot een nieuwe instroom van buitenlandse studenten (inmiddels ruim de helft), waardoor de UM geldt als de meest internationale universiteit van Nederland. Anno 2020 vindt het onderwijs grotendeels plaats in het Engels.
Veertig jaar nadat de eerste 50 studenten in 1974 aan hun studie geneeskunde begonnen aan de achtste medische faculteit, telde de Maastrichtse universiteit in 2014 zes faculteiten, ruim 16.000 studenten en ongeveer 3.200 medewerkers, waarmee de UM tot de middelgrote universiteiten van Nederland kon worden gerekend. In 2024 nam de instroom van nieuwe studenten voor het eerst sinds vele jaren iets af, waarmee een einde lijkt te zijn gekomen aan de sterke groei en de studentenpopulatie zich lijkt te stabiliseren rond de 23.000.
In 2019 werd het computersysteem van de universiteit gehackt. Een phishingmail gaf op 15 oktober 2019 de aanzet tot de uitrol van ransomware op 23 december, waardoor systemen ontoegankelijk werden. Om erger te voorkomen betaalde de universiteit 197.000 euro in cryptovaluta aan cybercriminelen. Het leidde tot een onderzoek van de Onderwijsinspectie. In april 2022 wist het Openbaar Ministerie, in samenwerking met het cybercrimeteam van de politie in Limburg, bij een Oekraïense witwasser beslag te leggen op de bewuste portefeuille met cryptovaluta, die inmiddels circa 500.000 euro waard was. De cybercriminelen zijn niet opgepakt.
Sinds 2021 profileert de UM zich als "de Europese universiteit van Nederland" ("The European university of the Netherlands"), waarmee het zijn internationale oriëntatie nog meer benadrukt. Tegelijkertijd zijn er vanuit de landelijke politiek, maar ook vanuit de universiteit zelf, steeds meer geluiden te horen dat de 'verengelsing' van het onderwijs te ver is doorgevoerd en dat er teveel buitenlandse studenten worden toegelaten. Voorstellen om de instroom van buitenlandse studenten te beperken en het gebruik van het Nederlands verplicht te stellen, worden door het bestuur van de universiteit fel bestreden.
Organisatie.
Bestuur.
Het huidige College van Bestuur (CvB) van de Universiteit Maastricht bestaat uit: Rianne Letschert (voorzitter), Nick Bos (vicevoorzitter) en Pamela Habibović (rector magnificus).
De eerste voorzitter van het CvB was medeoprichter van de universiteit Sjeng Tans. Hij werd opgevolgd door achtereenvolgens: Rob van den Biggelaar (1978-1988), Loek Vredevoogd (1988-1994), Karl Dittrich (1994-2003), Jo Ritzen (2003-2011) en Martin Paul (2011-2021). Recente vicevoorzitters waren: Anne Flierman (?-2005) en André Postema (2005-2013).
De eerste rector magnificus was Harmen Tiddens (1976-1979). Zijn opvolgers waren achtereenvolgens: Wynand Wijnen (1979-1981), Coen Hemker (1982-1985), Vic Bonke (1985-1991), Job Cohen (1991-1993 en 1995-1998), Hans Philipsen (1993-1995), Arie Nieuwenhuijzen Kruseman (1998-2004), Gerard Mols (2004-2012), Luc Soete (2012-2016) en Rianne Letschert (2016-2022). Letschert volgde de naar Bochum vertrekkende Martin Paul op 1 november 2021 op als voorzitter van het CvB. Omdat de nieuwe rector magnificus, Pamela Habibović, pas per 1 februari 2022 haar taak op zich kon nemen, vervulde Letschert in de tussenliggende periode beide taken.
Faculteiten.
De UM kent zes faculteiten, die meestal met de Engelse benaming worden aangeduid:
Onderzoeksinstituten.
Zoals aan elke universiteit, zijn er aan elk van de zes faculteiten van de UM onderzoekscellen verbonden. Het onderzoek aan de UM richt zich op vier hoofdthema's: Kwaliteit van Leven, Leren en Innoveren, Europa en een Globaliserende Wereld, en Duurzaamheid en Circulaire Economie. Door te kiezen voor 'open research' worden onderzoeksresultaten zoveel mogelijk gedeeld. Veel onderzoek vindt plaats op de vier Brightlands campussen in Maastricht, Sittard-Geleen, Heerlen en Venlo. Daarnaast bestaan er semi-onafhankelijke onderzoeksinstituten, waarvan onderstaande lijst een (onvolledig) overzicht geeft:
Academisch leven.
Het academisch jaar wordt jaarlijks volgens universitaire traditie geopend met een ochtendsymposium in het Oud Gouvernement, gevolgd door een defilé van het College van Bestuur en hoogleraren (in toga) over het Vrijthof naar het Theater aan het Vrijthof, waar de openingsrede plaatsvindt en een aantal prijzen wordt uitgereikt, onder andere de Edmond Hustinxprijs voor de Wetenschap en de Dr. J.G.H. Tanspenning. De openingsrede wordt uitgesproken door een bekend persoon uit wetenschap of samenleving, in 2004 bijvoorbeeld Helmut Kohl en in 2012 Frans van Vught.
Elk jaar vindt rond 9 januari de dies-viering plaats in de Sint-Janskerk. Hierbij worden traditioneel eredoctoraten en onderwijs- en studentenprijzen uitgereikt. Eredoctoraten werden uitgereikt aan onder anderen Sjeng Tans (1981), Christiaan F. Beyers Naudé (1989), William Baumol (1996), Willem Levelt (2001), Henk Hofland (2001), Jacques Drèze (2005), Paul Crutzen (2013), Christine Van Den Wyngaert (2013), Frans Timmermans (2015), Jimmy Wales (2015) en Jaap van Dissel (2021).
Onderwijs.
Probleemgestuurd onderwijs en internationale oriëntatie.
De Universiteit Maastricht is in Nederland grondlegger van het probleemgestuurd onderwijs, waarbij de studenten kennis maken met de lesstof aan de hand van vraagstukken uit de praktijk. Om die reden worden er relatief weinig hoorcolleges gegeven en relatief veel werkcolleges en practica. De onderwijsgroepen bestaan uit twaalf tot vijftien studenten onder begeleiding van een tutor.
Het onderwijs heeft een sterk internationale oriëntatie. Vanaf het studiejaar 2016-17 vormden studenten met een Nederlandse achtergrond voor het eerst een minderheid (49%) in de totale studentenpopulatie. In 2020 werden bijna alle 22 bacheloropleidingen en 107 masteropleidingen, alsmede alle PhD-programma's in het Engels aangeboden. Het aandeel van de buitenlandse studenten stijgt nog steeds en bedroeg in 2023 59%. Bij twee faculteiten, de Faculty of Arts and Social Sciences en de Faculty of Science and Engineering, ligt dat percentage een stuk hoger. Opleidingen als Europese Studies, International Business en International Economic Studies trekken eveneens veel buitenlandse studenten. Hetzelfde geldt voor de European Law School en het University College Maastricht. In 2023 was meer dan de helft van de studenten afkomstig uit de Euregio Maas-Rijn, dat wil zeggen uit de Nederlandse provincie Limburg en de aangrenzende regio's in België en Duitsland. Circa 40% van de studenten gaat op uitwisseling, meer dan elders in Nederland. Van de circa 94.000 Maastrichtse alumni in 2023 woonde 35% in het buitenland. Daarmee kan de UM tot de meest internationale universiteiten van Europa worden gerekend.
De UM participeert in een aantal samenwerkingsverbanden, zoals de Transnationale Universiteit Limburg (tUL), een samenwerking met de Universiteit Hasselt (België). In een eerder stadium was er sprake van het samenwerkingsverband ALMA: Aken, Luik, Maastricht - Alliantie. Met de Radboud Universiteit Nijmegen bestaat sinds 2018 een alliantie die zich richt op samenwerking tussen de twee academische ziekenhuizen en nieuwe masteropleidingen op de Campus Venlo. Met de RWTH Aachen participeert de UM in het te Aken gevestigde Aachen-Maastricht Institute for CardioRenal Disease (AMICARE). Op de Brightlands-campus in Sittard-Geleen wordt met dezelfde universiteit samengewerkt in het Aachen Maastricht Institute for Biobased Materials (AMIBM). Op het gebied van duurzaamheid vindt samenwerking plaats met de Universiteit van York. Verder is de UM lid van twee internationale universiteitsnetwerken: Wordwide Universities Network (WUN) en Young European Research Universities Network (YERUN).
Onderwijsbeoordeling.
Landelijk.
Onderwijsaccreditatie speelt een grote rol bij de keuze van studenten voor een bepaalde hogeschool of universiteit. Vanaf 2009 worden alle hoger onderwijsopleidingen in Nederland en Vlaanderen beoordeeld door de Nederlands-Vlaamse Accreditatieorganisatie. De UM wordt daarbij steeds positief beoordeeld.
In de door het Centrum Hoger Onderwijs Informatie (CHOI) gepubliceerde "Keuzegids", die de mening van studenten over een groot aantal studierichtingen weergeeft, scoort de Universiteit Maastricht al jaren goed tot zeer goed. In de Keuzegids 2015 werd de UM door studenten gewaardeerd als "beste brede universiteit van Nederland". In de gids van 2022 bestempelden studenten de Maastrichtse universiteit als de op twee na beste van Nederland (na Wageningen en de OU) in de categorie 'overige universiteiten'. Van de 44 Maastrichtse mastersopleidingen eindigden er in 2016 dertien binnen hun categorie op de eerste plaats. Daarvan kregen er vier het kwaliteitszegel van de Keuzegids. Ook de bacheloropleidingen worden door de gids over het algemeen positief beoordeeld: veertien van de zeventien beoordeelde UM-bacheloropleidingen behaalden in 2016 een top-3 positie, waarvan er zes als beste uit de bus kwamen. In de Keuzegids 2022 kregen zes opleidingen het predicaat 'topopleiding' (minimaal 75 punten): geneeskunde, econometrie, Global Studies, het Science Programme en de University Colleges in Maastricht en Venlo. Opvallend is dat Global Studies, dat pas in 2020 van start ging, met een 8,6 het hoogste rapportcijfer behaalde. De European Law School behaalde met 4,3 de laagste score van alle Maastrichtse opleidingen. Maastrichtse studenten zijn tevens het meest tevreden over het niveau van het Engels van hun docenten.
Internationaal.
Bij de internationale 'rankings' scoort de Universiteit Maastricht vrij goed tot goed. Na een jarenlange reeks van stijgingen, daalde de UM vanaf circa 2015 in de meeste rankings van beste universiteiten wereldwijd, voor een deel vanwege gewijzigde berekeningsmodellen. In de "Times Higher Education World University Rankings" (THE) stond de UM in 2022 op plaats 127 (nr. 88 in 2016). Op de "QS World University Rankings" stond de UM in 2021 op plaats 233; in 2012 was dat nog 107. In een andere belangrijke ranking, de "Academic Ranking of World Universities" (ARWS of 'Shanghai Ranking') wordt de UM al jarenlang ingedeeld in de categorie "201 tot 300 beste universiteiten".
Twee van deze accreditatieorganisaties publiceren tevens jaarlijks een lijst van beste 'jonge' universiteiten wereldwijd (jonger dan 50 jaar). THE plaatste de UM in 2016 op de vierde plaats in deze lijst; QS op de zevende plaats. In 2020 en 2021 stond de UM in de THE-lijst op de zesde plaats; op de QS-lijst van 2021 was de UM gezakt naar de negentiende plaats. In een commentaar schreef hoofdredacteur Phil Baty van Times Higher Education in 2014: "(...) this table highlights one truly remarkable performer: Maastricht University. Founded as recently as 1976, it has jumped dramatically into the 100 Under 50 top 10 – reflecting its steady rise up the traditional rankings, too. It is another sign of Dutch higher education’s strength in depth."
Sinds 2007 bezit de School of Business and Economics van de UM de zogenaamde "Triple Crown" accreditatie (AACSB, EQUIS en AMBA). In een onderzoek van de "Financial Times" uit 2021 eindigde de master-opleiding international business van de UM op plaats 37 in de top 100 van beste managementopleidingen wereldwijd.
Vooraanstaande hoogleraren.
De volgende (incomplete) lijst geeft een overzicht van hoogleraren aan de UM, die zich op een bijzondere manier verdienstelijk hebben gemaakt voor wetenschap en maatschappij. De kwalificatie 'vooraanstaand' of 'gedistingeerd' moet niet worden verward met de titel 'universiteitshoogleraar' (Engels: "distinguished professor"), die anno 2021 aan slechts vier hoogleraren aan de UM is toegekend: Peter Peters, Ron Heeren, Clemens van Blitterswijk en Michel Dumontier.
Locaties.
De Universiteit Maastricht is deels gevestigd in oude panden in het historische centrum van de stad, deels in nieuwbouw in de wijk Randwyck. De UM heeft verder een bescheiden nevencampus in Venlo en steunpunten in Brussel en Bangalore (India).
Campus Binnenstad.
Hoewel het aanvankelijk de bedoeling was dat de Universiteit Maastricht zou uitgroeien tot een campusuniversiteit, werd al vrij snel gekozen voor huisvesting in leegstaande kloosters en andere gebouwen in het centrum van de stad. Deze beslissing heeft geleid tot het behoud en hergebruik van een groot aantal monumentale panden. Drie van de zes UM-faculteiten en diverse administratieve diensten zijn thans in de binnenstad gevestigd.
Jekerkwartier.
Een belangrijke concentratie van UM-gebouwen bevindt zich in het westelijk deel van het Jekerkwartier. Door de aanwezigheid van de universiteit en enkele andere instellingen voor hoger onderwijs (de Toneelacademie Maastricht, de Jan van Eyck Academie en het Conservatorium Maastricht) wordt dit deel van het Jekerkwartier ook wel het Quartier Latin van Maastricht genoemd.
Het College van Bestuur van de universiteit zetelt in het voormalige Tweede Minderbroedersklooster op de Minderbroedersberg. Het College wordt om die reden soms spottend aangeduid als "de berg" ("de berg heeft besloten..."). In het gebouw bevinden zich tevens een aantal administratieve afdelingen en de aula, waar de meeste promoties plaatsvinden. De rechtenfaculteit van de UM is gevestigd in het Oud Gouvernement aan de Bouillonstraat. Daartegenover ligt de 17e-eeuwse Hof van Slijpe, waar het Department of Knowledge Engineering (DKE) was ondergebracht (in 2019 verhuisd naar Randwyck; zie hieronder). Het Herenhuis Hustinx aan de Kapoenstraat 2 herbergde tot 2020 het Science Programme en is sinds 2021 onderdeel van de rechtenfaculteit. De School of Business and Economics (SBE) is gevestigd in een groot complex aan de Tongersestraat, dat tot 1967 het Canisianum huisvestte, een klooster en opleidingscentrum van de jezuïeten. De binnenstadslocatie van de Universiteitsbibliotheek Maastricht heeft de plaats ingenomen van de voormalige stadsbibliotheek tussen de Grote Looierstraat en de Nieuwenhofstraat. Het informatie- en talencentrum van de UM is ondergebracht in het voormalige Bonnefantenklooster aan de Ezelmarkt. Het University College Maastricht zetelt in de Nieuwenhof, een voormalig begijnhof.
Elders in de binnenstad.
Enkele universitaire instellingen zijn gehuisvest in historische panden elders in het centrum van de stad. De Faculty of Arts and Social Sciences (FASoS) is ondergebracht in een aantal gebouwen aan de Grote Gracht, onder andere de Hof van Tilly (genoemd naar de graaf van Tilly, de militaire gouverneur van Maastricht, die er begin 18e eeuw woonde), het Huis Soiron (gebouwd door Mathias Soiron voor zijn broers, kanunniken van Sint-Servaas) en de voormalige Ursulinenscholen.
In verband met de snelle groei van het aantal studenten, zocht de UM voortdurend naar uitbreidingsmogelijkheden, zowel in het centrum van Maastricht als in Randwyck. In 2013 bereikten de rijksoverheid, de gemeente Maastricht, de provincie Limburg en de universiteit overeenstemming over de aankoop van de terreinen van de leegstaande Tapijnkazerne, aan de rand van het Jekerkwartier. Een deel van de bestaande gebouwen is anno 2024 in gebruik door de School of Business &amp; Economics en de universiteitsbibliotheek. Sommige niet-monumentale gebouwen op het voormalige kazerneterrein worden de komende jaren gesloopt en vervangen door nieuwbouw. Een deel van het terrein is vergroend en bij het Stadspark gevoegd.
Campus Randwyck.
In de kantorenwijk Randwyck, in Maastricht-Zuidoost, zijn sinds de jaren 1980 de faculteiten Health, Medicine and Life Sciences (FHML) en Psychology and Neuroscience (FPN) gevestigd. Daar bevindt zich ook het academisch ziekenhuis (azM). In 2010 werd een gezamenlijke investeringsholding van azM en UM gevormd, het Maastricht University Medical Centre Plus (Maastricht UMC+). In deze holding worden ook nieuwe bedrijven en onderzoeksinstellingen gebundeld, die zich met life-sciences bezighouden. Daarvoor wordt in Randwyck de ontwikkeld (niet te verwarren met de in 2009 afgeblazen Calatrava-campus, eveneens in Randwyck).
In 2019 verwierf de UM een bestaand kantoorpand aan de Paul-Henri Spaaklaan 1, waar zich na een interne verbouwing de relatief jonge Faculty of Science and Engineering (FSE) vestigde. In hetzelfde jaar verwierf de universiteit, eveneens in Randwyck, het voormalige hoofdkantoor van dagblad "De Limburger" (de "zwarte doos") aan het Duboisdomein. Dit gebouw huisvest na de verbouwing zowel onderzoeksfaciliteiten voor FSE als het onderzoekscentrum voor de ETpathfinder, het prototype van de Einsteintelescoop (ET).
Brightlands campussen.
Onder de naam Brightlands opereren sinds 2014 in Limburg vier campussen, die nauw samenwerken met de Universiteit Maastricht. De Brightlands Maastricht Health Campus in Randwyck werd hierboven al genoemd. Op het Chemelot-terrein in Sittard-Geleen bevindt zich de Brightlands Chemelot Campus, waar 'slimme' materialen worden ontwikkeld en chemische productieprocessen worden verduurzaamd. In Heerlen is de Brightlands Smart Services Campus gevestigd, die gericht is op datawetenschap ("data science") en digitale samenleving. Bij de Brightlands Campus Greenport Venlo ligt de inhoudelijke focus op gezonde voeding, toekomstgerichte voedselproductie, biotechnologie en logistiek. De UM biedt op deze campus twee masteropleidingen aan: Health Food &amp; Innovation Management en Global Supply Chain Management &amp; Change. Deze sluiten aan op de al aanwezige kennis in de regio Noord-Limburg (agribusiness, logistiek en supply chain management). In Venlo is tevens het University College Venlo gevestigd, een satellietvestiging van de UM die bacheloropleidingen biedt, gevestigd in een pand aan de Nassaustraat, vlak bij het Julianapark.
Studentenleven.
Studentenhuisvesting.
Zoals gebruikelijk aan Nederlandse universiteiten, zorgt de UM niet zelf voor studentenhuisvesting. Wel participeert de universiteit in de Stichting Studentenhuisvesting Maastricht, het Kamerburo en het UM Guesthouse. Het UM Guesthouse verhuurt ongeveer 900 gemeubileerde kamers en studio's voor short stay (korter dan 1 jaar). De Maastrichtse woningbouwverenigingen Woonpunt, Servatius en Maasvallei hebben gezamenlijk zo'n 3000 kamers en appartementen beschikbaar voor studenten. De meeste kamers, zo'n 4000, worden verhuurd door particuliere verhuurders. De meeste studenten wonen in de centrumbuurten Binnenstad, Jekerkwartier, Kommelkwartier, Statenkwartier, Boschstraatkwartier, Sint Maartenspoort en Wyck en in de dicht tegen het centrum gelegen buurten Brusselsepoort en Wyckerpoort.
Studenten Service Centrum.
Het Studenten Service Centrum (SSC) is gevestigd in het voormalige Bonnefantenklooster in het Jekerkwartier. Het SSC verstrekt onder andere informatie over beurzen en leningen, visa en verblijfsvergunningen, in- en uitschrijving, studentenbegeleiding, studeren met een functiebeperking, het vinden van woonruimte en sporten aan de UM. Studium Generale, onderdeel van het SSC, biedt lezingen, debatten, films, theatervoorstellingen en concerten, speciaal bedoeld voor studenten. Verder organiseert het centrum de centrale introductieweek voor nieuwe studenten, de INKOM.
Studentenpastoraat.
Het Maastrichtse studentenpastoraat "Tafelstraat 13" is oecumenisch van opzet. Er wordt nauw samengewerkt met het Studenten Service Centrum van de UM en de protestantse Sint-Janskerk en de rooms-katholieke Onze-Lieve-Vrouwebasiliek, beide in de binnenstad van Maastricht gelegen. In het pand aan de Tafelstraat werken twee studentenpastores en worden wekelijks activiteiten georganiseerd.
Observant en BreakingMaas.
De "Observant" is het onafhankelijk weekblad van de Universiteit Maastricht dat in 1980 werd opgericht. 'D'n Observant' is ook de naam van een kunstmatige berg boven op het plateau van de Sint-Pietersberg. Het blad verschijnt iedere donderdag online in een Nederlandstalige en een Engelstalige versie, en in een tweetalige papieren versie. Het gedrukte blad is gratis voor leden van de universitaire gemeenschap.
Naast de Observant is er sinds 2012 een Engelstalig tv-programma, "BreakingMaas" genaamd. Het programma, met reportages en entertainment, wordt gemaakt door internationale studenten en is wekelijks te zien op de lokale televisiezender RTV Maastricht en op YouTube en Facebook.
Studentenoverlast.
Aangezien het aantal studenten in de afgelopen jaren fors is toegenomen, ook aan andere hogeronderwijsinstellingen in Maastricht, heeft dat in enkele gevallen tot frictie geleid met andere bewoners, die de aanwezigheid van een groot aantal studenten in hun buurt als overlast ervaren. Bewoners van de buurt Brusselsepoort tekenden in 2013 bezwaar aan tegen de herbestemming van steeds meer panden in hun buurt tot studentenhuisvesting. De sociëteit 'De Kaap' van Circumflex, de grootste studentenvereniging met ca. 600 leden, is gevestigd in het Statenkwartier, waar de wrijving tussen studenten en andere bewoners zich eveneens openbaart. Twee andere, grote studentenverenigingen zijn naar locaties buiten het centrum verhuisd: KoKo naar de botermijn nabij station Maastricht en Tragos naar Fort Willem I. Ook de sociëteit van de studentenroeivereniging Saurus, die met ca 450 leden het karakter van een studentengezelligheidsvereniging draagt, is in 2011 van de binnenstad naar de Belvédère-haven verplaatst, waar zich ook het nieuwe botenhuis bevindt.

</doc>
<doc id="35938" url="https://nl.wikipedia.org/wiki?curid=35938" title="Natuur">
Natuur



</doc>
<doc id="35939" url="https://nl.wikipedia.org/wiki?curid=35939" title="Handelsbalans">
Handelsbalans

De handelsbalans is een overzicht van alle goederen of diensten die een land verkoopt (export) aan andere landen en een land koopt (import) van andere landen. Het is een onderdeel van de betalingsbalans van een land. Aan de ontvangstenkant staat de geldwaarde van de export van een land over een bepaalde periode. Aan de uitgavenkant staat de geldwaarde van de import. Het handelsbalanssaldo is het verschil tussen de twee. De handelsbalans vormt meestal het grootste gedeelte van de betalingsbalans.
Definitie.
Oorspronkelijk werd voor de handelsbalans alleen gekeken naar de geldwaarde van de export en import van goederen, doch naarmate de dienstensector in het totaal van het bruto nationaal product een steeds grotere omvang heeft gekregen, en diensten ook steeds meer grensoverschrijdend zijn geworden, is het de gewoonte geworden om export en import van goederen en diensten bij de opstelling van een handelsbalans samen te voegen. Voor de vraag wat het saldo van een handelsbalans is, maakt het geen verschil of de geldwaarde van een bepaalde export nu veroorzaakt wordt door levering van goederen of door levering van diensten.
Doordat diensten nu ook meetellen op de handelsbalans, draagt nu ook een Nederlandse consultant, bijvoorbeeld, die adviezen geeft aan een buitenlandse klant, bij aan de Nederlandse export. Ook toerisme komt terug op de handelsbalans: wat Nederlandse toeristen in Frankrijk uitgeven, geldt voor de Nederlandse handelsbalans als import, en andersom.
In balans.
De term "balans" kan bij een handelsbalans wellicht verwarring wekken. Bij andere balansen (bijvoorbeeld de balans van een onderneming) is er sprake van een evenwicht waarbij beide zijden van die balans op hetzelfde bedrag uitkomen. Die balans sluit daardoor nooit met een tekort. (Een bedrijf dat verlies lijdt zal dat verlies op de winst- en verliesrekening laten zien, en
een vergelijking van opeenvolgende balansen brengt dat ook aan het licht, maar de balans "op zichzelf beschouwd" is altijd sluitend.)
Bij een handelsbalans is echter nooit sprake van een perfect evenwicht: de situatie dat er even veel wordt geïmporteerd als geëxporteerd zal zich slechts bij toeval voordoen. Er zal dus altijd sprake zijn van een overschot of een tekort.
In een breder kader staan tegenover die overschotten of tekorten altijd tekorten of overschotten op andere onderdelen van de betalingsbalans, met name de financiële rekening (of kapitaalbalans). De betalingsbalans zelf is wel altijd (formeel gesproken) in evenwicht.
Verenigde Staten en eurozone.
Verenigde Staten.
Die overschotten (en vooral tekorten) kunnen een behoorlijke omvang hebben. De Verenigde Staten hebben aan het begin van de 21e eeuw gestaag toenemende handelsbalanstekorten gekregen, nadat in voorgaande jaren hun handelsbalans overschotten liet zien. Hoewel de externe concurrentiepositie van de Verenigde Staten door de daling van de dollar (ten opzichte van de valuta van een aantal handelspartners, in ieder geval ten opzichte van de euro) is verbeterd, heeft dit geleid tot slechts een bescheiden daling van de maandelijkse tekorten.
Op basis van gegevens van het United States Department of Commerce is de hiernaast gegeven grafiek samengesteld. Daaruit is af te lezen dat in 2006 zich op een niveau van 60 à 70 miljard per maand dollar bevond. Sindsdien is het tekort weer aanzienlijk verminderd, als gevolg van de recessie. In februari 2009 daalde het tekort tot $ 26 miljard.
Eurozone.
Het saldo van de handelsbalans van het totaal van de landen die de euro gebruiken, gepubliceerd door Eurostat, wisselt, doch is, over een reeks van jaren bezien, positief.
Nederland heeft een chronisch exportoverschot, dat na de invoering van de euro is verdubbeld. De laatste 3 jaren ligt het met ruim 10% van het BBP boven de euronorm van 6%. Via een Macro Imbalance Procedure(MIP) kan Nederland hiermee op het strafbankje belanden van de Europese Commissie.
Het saldo van de handelsbalans van de eurozone sinds 2000 is weergegeven in de figuur hiernaast.
Economische implicaties.
De vraag kan gesteld worden, wat de mogelijke implicaties van een overschot of een tekort zijn. Hoewel dit een onderwerp is waarover onder economen zeer verschillend wordt gedacht, kan in het algemeen gesteld worden dat hierbij ook de (vermoedelijke) oorzaak van dat overschot of dat tekort moet worden betrokken.
Oorzaken van een disbalans.
Een overschot wordt dus (normaliter, en voor het grootste gedeelte) veroorzaakt doordat de export groter is dan de import. Dat kan positief geduid worden (dit land produceert goederen of diensten tegen op de wereldmarkt concurrerende prijzen), maar het kan ook (mede) samenhangen met een tekortschietende binnenlandse consumptieve vraag. Dan zou het eerder als een indicatie van een onvoldoende binnenlandse groei kunnen worden gezien.
Andersom kan een tekort op de handelsbalans voortvloeien uit een groei die in het betreffende land sterker is dan in de handelspartners. Een land dat in ontwikkeling is kan een tekort op de handelsbalans hebben omdat er veel geïnvesteerd wordt in de opbouw van zijn economie. Het idee is dan uiteraard dat dit later rendement gaat opleveren, en de handelsbalans in latere jaren zal verbeteren. Dit heeft zich bijvoorbeeld in een aantal Zuidoost-Aziatische landen voorgedaan.
Kapitaalbalans.
Een tekort op de handelsbalans heeft echter wel als spiegelbeeld een overschot op de kapitaalbalans: als land X over het jaar 2003 een tekort van EUR 10 miljard heeft, zal er voor (ongeveer) dat bedrag aan kapitaalimport plaatsvinden. Dit zal meestal de vorm aannemen dat buitenlandse beleggers aandelen in bedrijven in land X kopen, of obligaties ten laste van die bedrijven, of staatsleningen van de overheid van land X, of in land X gelegen onroerend goed. Die aankoop van obligaties kan ook door centrale banken van andere landen geschieden.
Die beleggingen leiden echter tot een stroom van betalingen van land X naar het buitenland, in de vorm van betaling van dividenden op die aandelen en rente op die obligaties, en huren van onroerend goed. En dat is geld dat wel door de binnenlandse economie van land X moet worden opgebracht, doch niet in land X kan worden uitgegeven, en daarmee (op termijn, en indien een tendens van handelstekorten niet wordt omgebogen) tot een druk op de conjunctuur van land X. Een steeds groter deel van het nationale inkomen zal immers moeten worden besteed aan de betaling van die dividenden, coupons en huren.
Tegenmaatregelen.
Indien een land een tekort op zijn handelsbalans wil reduceren, kan een (beheerste) depreciatie of devaluatie van de valuta van dat land daarbij behulpzaam zijn. In dat geval worden goederen en diensten van dat land aantrekkelijker op de wereldmarkt, waardoor de concurrentiepositie verbetert, en de exporten kunnen toenemen. Het duurt echter enige tijd voordat dit soelaas biedt, terwijl het succes van een dergelijke aanpak niet vaststaat. Een structurele onevenwichtigheid tussen importen en exporten, veroorzaakt door verschillen in consumptie- en spaargedrag en het betreffende land respectievelijk diens handelspartners, kan vermoedelijk niet met uitsluitend een dergelijke aanpassing van de wisselkoers worden opgeheven.
Gevolgen van een tekort.
Een al te lange periode van handelsbalanstekorten lijkt daarmee onwenselijk te zijn, doch op basis van zowel historische als recente gegevens kan geconstateerd worden dat het een geruime tijd kan duren voordat het tot acute problemen leidt.
Indien over een langere periode een handelstekort bestaat, leidt dit tot een verslechtering van de netto-vermogenspositie van dat land. Dit kan risico's met zich meebrengen indien, door welke aanleiding dan ook, er plotseling op de internationale financiële markten twijfel ontstaat aan het vermogen van dat land om (op lange termijn) aan zijn verplichtingen te voldoen. Er zou dan een "vlucht" kunnen ontstaan, waarbij elke marktpartij (zoals banken en institutionele beleggers) zo snel mogelijk zijn in die valuta luidende beleggingen wenst te verkopen. Een dergelijke onevenwichtige markt zou kunnen leiden tot een scherpe daling van de koers van de betreffende valuta, hetgeen zou kunnen leiden tot een sterke renteverhoging. Dit zou alsdan een negatief effect op de conjunctuur in het betreffende land hebben, met mogelijk "uitstralingseffecten" op de mondiale conjunctuur. Tevens zou de internationale handel geschaad kunnen worden. Naarmate een bestaand patroon van handelsbalansonevenwichtigheden langer blijft bestaan, neemt de kans op een dergelijk negatief scenario toe. De omvang van het Amerikaanse handelstekort heeft bijvoorbeeld geleid tot talrijke waarschuwingen, onder meer van het IMF.
Actueel handelsbalanssaldo 2011.
De onderstaande tabel toont een top dertig lijst van de landen met het grootste handelsbalansoverschot en de landen met het grootste handelsbalanstekort in het jaar 2011 (de getallen staan voor de nominale export en import in miljoenen US-Dollar).

</doc>
<doc id="35940" url="https://nl.wikipedia.org/wiki?curid=35940" title="Betalingsbalans">
Betalingsbalans

De betalingsbalans van een land is een overzicht van de waarde van alle transacties die in een bepaalde periode hebben plaatsgevonden tussen ingezetenen van het land en niet-ingezetenen van dat land (het buitenland).
De betalingsbalans bestaat uit twee delen: de lopende rekening en de kapitaal- en financiële rekening. De handelsbalans betreft de som van de netto inkomsten en betalingen van en naar het buitenland, de kapitaal- en financiële rekening betreft de netto kapitaalstromen van en naar het buitenland. In theorie dienen deze twee rekeningen elkaar in evenwicht te houden, maar in de praktijk zijn statistische afwijkingen mogelijk.
De inkomende geldstromen (ontvangsten van het buitenland) worden boekhoudkundig geregistreerd met een plusboeking: +; de uitgaande geldstromen (betalingen aan het buitenland) worden geregistreerd met een minboeking: -. Zo wordt de export geregistreerd met een plusboeking want dit is een uitgaande goederenstroom maar een inkomende geldstroom. De import is een minboeking want er is sprake van een uitgaande geldstroom.
Bij een betalingsbalanscrisis of valutacrisis is een land niet meer in staat om de essentiële import te betalen.
Deelrekeningen.
De twee delen van de balans zijn verder onderverdeeld in deelbalansen of deelrekeningen. De betalingsbalans bestaat volgens de huidige internationaal geldende methodologie vastgesteld door het Internationaal Monetair Fonds (IMF) uit de volgende deelrekeningen:
De dienstenrekening, inkomensrekening en inkomensoverdrachtenrekening heten samen het onzichtbaar verkeer. Dit ter onderscheiding van het zichtbare verkeer van de goederenrekening of handelsbalans.
De deelrekeningen kunnen een saldo (ongelijk aan nul) vertonen; de totaliteit van de betalingsbalans (de som van de lopende rekening en de kapitaal- en financiële rekening) is in theorie echter altijd in evenwicht. 
In de praktijk is de betalingsbalans vaak niet in evenwicht; deze afwijkingen berusten op vergissingen en weglatingen.
Situatie in Nederland.
De Nederlandse betalingsbalans wordt samengesteld en gepubliceerd door De Nederlandsche Bank. Nederland lijdt aan een aanzienlijk exportoverschot, dat na de invoering van de euro is toegenomen.

</doc>
<doc id="35941" url="https://nl.wikipedia.org/wiki?curid=35941" title="Dividend">
Dividend

Dividend is winstuitkering van een onderneming aan haar aandeelhouders. 'Dividend' komt van het Latijnse woord "dividere", dat 'verdelen' betekent.
Een onderneming die winst maakt heeft twee mogelijkheden voor de winstverdeling: Zij kan de winst inhouden en investeren in het bedrijf of uitkeren aan haar aandeelhouders. Het betalen van dividend heeft een negatief effect op de hoeveelheid kapitaal (Eigen vermogen) die de onderneming beschikbaar heeft. Ondernemingen streven naar een stabiel of licht stijgend dividendbedrag. Het is niet ongebruikelijk om bij verlies nog steeds dividend uit te keren uit de reserves. Dividend kan ook in aandelen worden uitgekeerd, dit noemt men dan stockdividend. Dit heeft geen invloed op het eigen vermogen; er zullen slechts meer aandelen zijn.
Geschiedenis.
In de financiële wereldgeschiedenis was de Vereenigde Oostindische Compagnie (VOC) de eerste geregistreerde (publieke) onderneming die ooit regelmatig dividend uitkeerde. De VOC betaalde gedurende een groot deel van haar 200-jarig bestaan (1602-1800) jaarlijks dividenden ter waarde van ongeveer 12 tot 20 procent van de waarde van de aandelen. 
Vaststelling dividend.
De uitbetaling van het dividend wordt door de aandeelhoudersvergadering goedgekeurd, nadat het bestuur de hoogte van het bedrag en de wijze van uitbetaling bepaald heeft. Het dividend kan in geld of in aandelen, stockdividend, worden uitgekeerd. Soms kan de aandeelhouder kiezen of hij een cash- of stockdividend wil.
Het dividendbeleid is een afweging van twee belangen. Enerzijds wil het bedrijf de aandeelhouders een aantrekkelijk rendement bieden. Anderzijds wil de onderneming een gezonde financiële positie behouden om de continuïteit van de activiteiten te waarborgen en ruimte te houden voor groei. Veel bedrijven hanteren minimumwaarden voor een select aantal financiële ratio's, bijvoorbeeld solvabiliteit, om de aandeelhouder enig vastheid te geven waar de bedrijfsleiding op let bij het bepalen van het dividend.
Er zijn drie algemene methoden om het dividend te bepalen:
Aandelen met een hoog dividendrendement worden in België vaak goedehuisvaderaandelen genoemd. Groeiaandelen daarentegen keren vaak weinig of geen dividend uit, dit vertaalt zich in een lage, of nul, payout ratio.
Het dividend is voor alle gewone aandelen gelijk. Er zijn echter meerdere aandelensoorten, zoals preferent aandeel en prioriteitsaandelen; deze aandelen ontvangen een ander of geen dividend.
Juridische beperkingen.
Er bestaan wettelijke regels die het uitkeren van dividend beperken:
Invloed dividend op aandeelkoers.
Het uitkeren van dividend heeft invloed op de koers van het aandeel. Op de dag vóór de "ex-dividenddatum" wordt bepaald welke beleggers het aandeel in bezit hadden, en dus recht hebben op het dividend. Juridisch is op dat moment een deel van het eigen vermogen getransformeerd tot vreemd vermogen, namelijk een schuld aan de aandeelhouders. Bij de volgende opening noteert het aandeel dus ex dividend. Meestal daalt de koers met een bedrag bijna gelijk aan de hoogte van het dividend. Het kan hiervan afwijken door het eventueel per saldo verschuldigd zijn van dividendbelasting over uitgekeerd dividend, wat overigens per land en andere parameters kan verschillen. Daarnaast zorgen ook de dagelijkse koersfluctuaties ervoor dat het verschil zelden exact gelijk is aan het dividend. Op de ex-dividenddatum ontvangen beleggers nog geen geld of aandelen. Uitbetaling vindt gewoonlijk een aantal weken later plaats.
Invloed dividend op opties.
Opties op aandelen houden rekening met het dividend. Een hoger dividend zorgt bij gelijke overige variabelen voor een lagere prijs van callopties en een hogere prijs voor putopties. Dit omdat men weet dat het aandeel in de toekomst een stukje zal zakken door de dividenduitkering. Houders van opties krijgen zelf geen dividend uitgekeerd.
Belastingen.
De vennootschap die het dividend betaalt, moet over de uitkering belasting inhouden. In België heet dit roerende voorheffing en is bepaald op 30% (2017). In Europees Nederland heet dit dividendbelasting en deze bedraagt 15% (2011); In Caribisch Nederland heet dit opbrengstbelasting en deze bedraagt 5% (2011).
Deze ingehouden belasting is te verrekenen met de inkomstenbelasting voor particulieren of vennootschapsbelasting voor bedrijven. Bij de aangifte moet worden aangegeven hoeveel dividend is ontvangen en hoeveel dividendbelasting hierop is ingehouden. Als een vennootschap 5% of meer aandelen in een andere vennootschap heeft, dan is dat een deelneming. Voor de dividendbelasting geldt dan een vrijstelling.
Wanneer een onderneming een buitensporig grote kaspositie heeft, bijvoorbeeld door de verkoop van een groot bedrijfsonderdeel, wordt dit soms als "superdividend" aan de aandeelhouders ter beschikking gesteld. Dit is echter de meest fiscaal onvriendelijke manier van uitkering, vanwege de nadelige belastingaanslag. Meestal worden er andere middelen, zoals kapitaalverlagingen aangewend, om de aandeelhouder maximaal te sparen. Bij een werkelijke kapitaalvermindering betaalt de vennootschap effectief een stuk van het kapitaal terug aan de aandeelhouders en dit wordt niet belast.
Dividendstrippen.
Dividendstrippen, of CumEx, is vooral bekend geworden als methode voor het ontwijken van dividendbelasting. Wanneer dividend wordt uitgekeerd houdt het bedrijf een deel van de uitkering achter wanneer er sprake is van dividendbelasting. Deze ingehouden belasting wordt afgedragen aan de belastingdienst. Voor Nederland geldt een tarief van 15% op het uitgekeerde dividend. Niet alle beleggers hoeven deze belasting te betalen, er zijn partijen die de ingehouden dividendbelasting kunnen terugvorderen, bijvoorbeeld omdat ze in het buitenland wonen.
Bij dividendstrippen gaan de aandelen vlak voor de dividenduitkering over van een partij die wel, naar een partij die niet dividendbelasting plichtig is. Kort na de uitkering van het dividend wordt de transactie teruggedraaid. Door de aandelen kort van eigenaar te wisselen loopt de staat dividendbelasting mis en ontvangen de belastingplichtige beleggers een hoger dividendrendement. Voor een dergelijke transactie zijn ten minste drie partijen nodig, een dividendbelasting plichtige belegger, een belegger die de dividendbelasting kan terugvorderen en een bemiddelaar, meestal een bank. Alle drie verdienen aan deze transacties.
In extreme gevallen is het onduidelijk wie eigenlijk de belastingplichtige is en kunnen meerdere partijen een teruggaaf van de dividendbelasting claimen bij de belastingdienst. Hier is geen sprake meer van ontwijken maar van fraude. Voor Nederland alleen schat de belastingdienst dat 26 miljard euro aan belastingen is misglopen door dividendstrippen. Medio 2022 heeft de Nederlandse regering maatregelen aangekondigd om dividendstrippen moeilijker te maken.

</doc>
<doc id="35942" url="https://nl.wikipedia.org/wiki?curid=35942" title="Lex Goudsmit">
Lex Goudsmit

Alexandre Joseph (Lex) Goudsmit, geboren als Alexandre Joseph Lacroix (Brussel, 15 maart 1913 – Amsterdam, 10 december 1999) was een Nederlands acteur.
Levensloop.
Goudsmit werd in Brussel met de Nederlandse nationaliteit geboren als Alexandre Joseph Lacroix, buitenechtelijke zoon van de rooms-katholieke Catharina Anna Maria Lacroix (1892-1981) uit Maastricht. Hij werd genoemd naar zijn grootvader van moeders zijde, Alexander Joseph Lacroix, stukadoor in Maastricht. Op 25 oktober 1916 verhuisde zijn moeder van Antwerpen naar Amsterdam. Daar werkte zij als kamermeisje, en woonde in 1917 en 1918 achtereenvolgens aan de Amsteldijk, Van Woustraat, Ruijsschstraat, Utrechtschestraat en Retiefstraat. Op het adres aan de Ruijschstraat woonde een zekere Goudsmit, en daar leerde zij vermoedelijk de Joodse diamantbewerker Louis Goudsmit (1890-1973) kennen. Catharina trouwde met Goudsmit in Amsterdam op 3 oktober 1918. Lex was toen vijf jaar oud. Hij werd daarbij door Goudsmit als zijn wettige kind erkend. Daarbij kreeg hij ook de achternaam Goudsmit.
Lex doorliep 6 klassen lager onderwijs en 2 klassen MULO, en had 3 jaar Engelse les. In 1932 werd hij wegens doofheid voorgoed ongeschikt verklaard voor militaire dienst. In de oorlogsjaren was hij zelf ook als diamantslijper en diamantbewerker werkzaam, en woonde aan de Waverstraat 80 II in Amsterdam.
In 1966 werd hij bij het grote publiek bekend door zijn rol van Tevje in de musical "Anatevka" ("Fiddler on the Roof"). Hij speelde Tevje zo'n 1100 keer in Nederland en in Londen.
Behalve in bovengenoemde rol was hij regelmatig te zien in televisieprogramma's. Zo speelde hij koning Sopromus in de jeugdserie "Flip de tovenaarsleerling" in 1961 en een rol in de jeugdserie "Q &amp; Q" in 1974. In een andere jeugdserie, "Thomas en Senior" (1985-1988), speelde hij de rol van Senior. Van 1984 t/m 1999 speelde hij in "Sesamstraat" als Lex (de opafiguur), waardoor ook de jongere generatie hem leerde kennen.
Goudsmit overleed op 86-jarige leeftijd in een ziekenhuis in Amsterdam aan de gevolgen van een hersenbloeding. Hij werd in stilte gecremeerd in crematorium Westerveld in Driehuis. Zijn as is begraven op het urnenveld onder een soort vitrinekastje waarin foto's, tekeningen en andere objecten te zien zijn.
Goudsmit was vanaf 1935 gehuwd met Erna Weiss, later officieel "Erna Goudsmit Weiss", uit Oostenrijk (1904-na 1994); het huwelijk werd in 1986 door scheiding ontbonden. Hij wist zijn echtgenote in juli 1943 uit Kamp Westerbork vrij te krijgen. Kort na de scheiding trouwde hij met Anna Aleida (Ans) Adelaar (1921-1989), met wie hij reeds twee kinderen had. Hij woonde achtereenvolgens op de Waverstraat (tot 1965), de C. van Vollenhovenstraat (1965), opnieuw de Waverstraat (1965-1966), opnieuw de C. van Vollenhovenstraat (1966-1967), opnieuw de Corn. van Vollenhovenstraat (1969-1974) en tot slot op de Brouwersgracht (1974-1999) in Amsterdam.
Verwijzingen in andere programma's.
In het Sinterklaasjournaal van 2015 komt een goudsmid Lex voor. Deze moet een ring maken voor Sinterklaas, omdat zijn ring is kwijtgeraakt. De keuze voor deze naam lijkt, vooral door het plaatsen van de muziek van Anatevka eronder, niet op toeval te berusten.

</doc>
<doc id="35943" url="https://nl.wikipedia.org/wiki?curid=35943" title="Winst">
Winst



</doc>
<doc id="35945" url="https://nl.wikipedia.org/wiki?curid=35945" title="Jezus (traditioneel-christelijk)">
Jezus (traditioneel-christelijk)

De traditioneel-christelijke benadering van Jezus (Oudgrieks: ) is de visie van de (orthodox-christelijke) traditie van het christendom, namelijk dat hij de Zoon van God is en daarmee deel uitmaakt van de goddelijke drie-eenheid of triniteit. In de traditioneel-christelijke benadering wordt Jezus aangeduid als "Jezus Christus"; soms ook als "Jezus de Messias". Het unitarisme is daarentegen een christelijke stroming die de leer van de goddelijke drie-eenheid verwerpt.
Het gaat hierbij om de opvattingen zoals die feitelijk in diverse kerkgenootschappen heersen. Dit staat geheel los van het historisch-kritisch onderzoek naar de eventuele historische persoon van Jezus.
Christelijke visie.
Volgens de christelijke leer is Jezus de eniggeboren Zoon van God en de door God in het Oude Testament (Tenach) bij monde van de profeten beloofde messias (o.a. Jesaja 53:3 en verder), de Gezalfde van God, die de mensen verlost van hun zonden en de harmonie tussen God en mensen, die verbroken was als gevolg van de zondeval van de eerste mensen in het paradijs, herstelt.
Volgens de Bijbel is Jezus geboren om de mensen te redden van hun zonden.
Volgens de uitleg in de evangeliën maakte zijn dood de verzoening met God de Vader mogelijk, doordat hij de straf voor de zonden van de mensheid op zich nam: Jezus is "het Lam van God dat de zonden van de wereld wegneemt." De opvatting dat Jezus met zijn kruisdood de mens verzoent met God, wordt beschreven als verzoeningsleer. Het abrahamitische principe van de rechtvaardiging door geloof kreeg daardoor een nieuwe betekenis: ieder die Jezus navolgt, zal voor God gerechtvaardigd (gerehabiliteerd) zijn.
Centraal in de theologie van het christendom staan: de in het Nieuwe Testament beschreven geboorte van Jezus (Kerstmis), zijn dood aan het kruis (Goede Vrijdag), de opwekking uit de dood (Pasen), de hemelvaart (Hemelvaartsdag), het neerdalen van de Heilige Geest op zijn discipelen (Pinksteren) en de terugkeer (de Wederkomst).
De opstanding uit de dood wordt door de meeste christenen letterlijk genomen. Deze gebeurtenis neemt in het christendom een cruciale plaats in, omdat het voor hen de uiteindelijke overwinning over de dood, en daarmee een open toekomst, tot uitdrukking brengt. Ook Paulus noemt in zijn eerste brief aan de christenen van Korinthe de letterlijk genomen opstanding van Jezus het centrale punt in het evangelie: "als Christus niet is opgewekt, is uw geloof nutteloos". Met andere woorden: het hele christelijke geloof staat of valt met de opstanding. Het is daarmee een zeer belangrijk symbool van de hoop op 'nieuw leven', 'leven na dit leven' en 'eeuwigheid bij God'.
Levensloop van Jezus volgens de Bijbel.
Om het levensverhaal van Jezus te reconstrueren gebruiken christenen de teksten die gaandeweg deel zijn gaan uitmaken van het Nieuwe Testament uit de Bijbel, en dan vooral de vier evangeliën: Matteüs, Marcus, Lucas en Johannes. Elk evangelie heeft een eigen karakter. Het Johannes-evangelie wijkt het sterkst af. Hoewel een aantal verhalen bijna letterlijk overeenkomt, vooral bij Matteüs en Marcus, komen andere gebeurtenissen slechts in één of twee van de evangeliën voor.
De vier evangeliën gezamenlijk bevatten voor 4% verhalen over de geboorte en jeugd van Jezus, voor 62% verhalen over het optreden van Jezus inclusief de leer van Jezus (dat loopt door elkaar) en voor 32% het verhaal over de kruisiging en opstanding. Daarnaast zijn er nog enkele inleidende stukken die niet over Jezus' levensbeschrijving als zodanig gaan (de geslachtsregisters, het optreden van Johannes de Doper, de proloog van het evangelie van Johannes).
De geboorte van Jezus.
Volgens het Evangelie van Lucas woonden Jozef en Maria in Nazareth in de streek Galilea gelegen in het noorden van Israël, maar werd Jezus in Bethlehem (de stad van David) geboren, omdat omstreeks die tijd een Romeinse volkstelling werd gehouden.
Iedere inwoner van het gebied waar Herodes de Grote (37 - 4 v. C.), de Romeinse vazalkoning, regeerde moest zich laten inschrijven in de oorspronkelijke geboortestad van de voorvaderen. Jozef, de verloofde van Maria, was een Judeeër die van koning David afstamde. Hij kwam oorspronkelijk uit Bethlehem. Daarom moest hij met Maria, die hoogzwanger was, naar Bethlehem reizen om zich te laten registreren. Ze probeerden daar onderdak te vinden. De herberg was overvol. Uiteindelijk werd Jezus geboren in een ruimte waar een voederbak (kribbe is een oud woord hiervoor) stond, wat volgens traditionele interpretaties betekent dat deze ruimte een veestal moet zijn geweest.
Jozef en Maria kregen vervolgens bezoek van plaatselijke herders, die door een menigte engelen van de geboorte van de Messias op de hoogte waren gesteld.
Volgens het Evangelie van Matteüs kregen zij later bezoek van wijzen (Nieuwe Bijbelvertaling: magiërs, wat juister vertaald is) uit het Oosten, geleerden die een verre reis hadden ondernomen om de, door een nieuw ontdekte ster aangegeven, geboorte van een koning te verifiëren. Het aantal wijzen wordt niet genoemd in de Bijbel.
Herodes I was de koning van de vazalstaat Judea van het Romeinse Rijk. De wijzen brachten hem een bezoek ter nadere oriëntatie, omdat zij uit de stand van de ster begrepen dat er een koningszoon geboren moest zijn. Herodes ontbood daarop een aantal schriftgeleerden om nauwkeurig na te gaan in welke plaats deze koning kon zijn geboren. De schriftgeleerden konden op grond van een passage uit het oudtestamentische boek van de profeet Micha, aan de koning meedelen dat het om Bethlehem ging.
Herodes liet de wijzen beloven hem te vertellen waar deze koning zich precies bevond, wanneer zij hem hadden gevonden. Herodes was namelijk direct beducht voor zijn troon toen hij vernam dat er een mogelijke concurrent was geboren en wilde dit gevaar in de kiem smoren. De wijzen werden echter in een droom gewaarschuwd dat Herodes kwaad in de zin had. Daarom gingen zij, nadat zij Jezus en zijn ouders hadden bezocht, via een omweg terug naar waar zij vandaan waren gekomen. Als voorzorgsmaatregel liet Herodes toen alle kinderen in Bethlehem van twee jaar en jonger vermoorden. Deze gebeurtenis staat bekend als de kindermoord van Bethlehem. Maar Jezus ontsnapte aan deze moordpartij, doordat zijn ouders tijdig met hem naar Egypte waren gevlucht, na in een droom te zijn gewaarschuwd. Na de dood van Herodes keerden zij niet naar Judea terug, maar zij trokken naar Galilea en vestigden zich toen in de Galilese plaats Nazareth.
Dateren van de geboorte van Jezus.
Aangezien Jezus werd geboren toen Herodes de Grote nog leefde, moet hij uiterlijk 4 v.Chr. zijn geboren. Omdat Herodes alle kinderen van twee jaar en jonger liet vermoorden, wordt het geboortejaar van Jezus traditioneel geplaatst tussen 6 v.Chr. en 4 v.Chr.
De jeugd van Jezus.
Over de jeugd van Jezus staat weinig in de Bijbel. Het Israëlitische gezin woonde in het dorp Nazareth in de provincie Galilea. De Bijbel verhaalt dat de jonge Jezus naar joods gebruik op de achtste dag werd besneden en werd opgedragen aan God in de tempel. Nadat zijn ouders hem op twaalfjarige leeftijd, bij een bezoek aan Jeruzalem, kwijtraakten en vervolgens terugvonden in de Tempel in Jeruzalem, waar hij discussieerde met de daar aanwezige schriftgeleerden, begrepen zij niet wat hij zei: "Wist U niet dat ik in het huis van mijn Vader moest zijn" (Lukas 2:49). Verder is in het Evangelie van Lucas te lezen dat hij opgroeide, krachtig en wijs werd, en dat de genade Gods op hem was. Hij was dus niet wijs omdat hij Gods Zoon is, maar moest dit leren. Dat zegt ook Hebreeën 5:8: “heeft Hij toch gehoorzaamheid geleerd uit wat Hij heeft geleden”. Lukas 3:23 vertelt dat hij ongeveer dertig jaar was toen hij aan zijn openbare optreden begon.
Jezus groeide op met familie. Hij wordt, tijdens zijn prediking in zijn geboortestreek, "de timmerman" genoemd en men somt zijn verwanten op: Jacob, Jozef, Simeon en Juda en niet met name genoemde vrouwen. Deze worden zijn "broers en zussen" genoemd. Er is echter een overlevering die teruggaat tot de derde eeuw, dat Maria altijd maagd is gebleven. In dat geval zijn het óf kinderen uit een eerder huwelijk van Jozef geweest, óf verdere verwanten. De evangelisten vertellen dat Jezus' broers pas na zijn opstanding in hem gingen geloven. Omdat Jozef in de evangeliën geheel buiten beeld blijft, neemt men aan dat hij overleden is voor Jezus zijn prediking begon. Het gebruikte woord voor timmerman, tektoon, kan ook een andere werksoort in de bouw betekenen, bijvoorbeeld aannemer.
Het openbare optreden van Jezus.
Het openbaar optreden van Jezus (door alle vier evangelisten beschreven) begint bij Johannes de Doper. Deze verzamelt veel aanhang bij de Jordaan en roept de mensen op tot berouw over hun zonden en tot bekering met het oog op het laatste oordeel en de naderende eindtijd. Sommige volgelingen van Johannes de Doper horen kennelijk bij de latere discipelen van Jezus. Ook Jezus laat zich door hem dopen, waarbij hij de Heilige Geest van God ontvangt in de gedaante van een duif welke Johannes op hem ziet neerdalen.
Als Johannes de Doper later gevangengenomen en onthoofd wordt door koning Herodes Antipas (zoon van Herodus I), neemt Jezus zijn taak over. In tegenstelling tot Johannes predikt Jezus niet het oordeel maar de genade van God. De evangeliën verhalen over de tijd dat Jezus als een religieuze leraar en prediker door het door de Romeinen bezette Judea reist. Daarbij begon hij in Galilea en predikte in synagogen, maar ook op allerlei plaatsen in de buitenlucht. Hij ging onder meer ook openlijk om met algemeen geminachte mensen, zoals prostituees en tollenaars (belastinginners), in de ogen van de traditionele gelovigen verschoppelingen.
Zijn vriendelijkheid jegens deze twee groepen, de belastinginners en de prostituees, maakt hem tot een onbegrepen en omstreden persoon, die vooral werd gehekeld door de farizese schriftgeleerden, de meest fanatieke geloofsijveraars die dweepten en pronkten met de meest strikte naleving van de religieuze regels, zoals de joodse reinheidsregels. Hij toont zich ook barmhartig jegens de overspelige vrouw uit Johannes 8:1-11, bezoekt de tollenaar Levi in Marcus 2:13-17, en in Lukas 19:1-10 inspireert hij de tollenaar Zacheüs ertoe de helft van zijn bezittingen aan de armen te schenken.
Deze vriendelijkheid wordt echter door de gevestigde religieuze leiders geïnterpreteerd als een zwakte of zelfs een schande. Als een prostituee bijvoorbeeld Jezus' voeten komt zalven met parfum, spotten de religieuze leiders: "Als deze man echt een profeet was, zou hij weten dat de vrouw die hem aanraakte een zondares was" (Lucas 7:39).
Destijds werden prostituees en tollenaars door de joden en vooral door de priesters en schriftgeleerden tot de grootste zondaars gerekend. Een prostituee zou profiteren van de laagste en meest primitieve menselijke verlangens - lust - om daarmee de kost te verdienen. Niet alleen dompelden prostituees zich volgens de gelovige joden onder in zonde en zelfs hun aanwezigheid zou ook anderen tot zonde verleiden.
Velen onder het gewone volk meenden dat belastinginners hun geweten zouden hebben ingewisseld voor het geld. De tollenaars werden echter niet betaald door de overheid, maar verdienden hun loon door burgers -in de beleving van deze belastingbetalers vaak "te veel" - belasting te laten betalen. Belastinginners hadden een slechte naam en werden vaak voor leugenaars en dieven gehouden, die meer om geld gaven dan om gerechtigheid of hun medemensen.
Ondanks hun verschillen hadden prostituees en tollenaars één ding met elkaar gemeen: ze konden niet verbergen dat ze zogenaamd zondaars zouden zijn. Iedereen kon de bezoekers zien binnengaan in de woning van een prostituee en de belastingbetaler zien betalen aan de tollenaars. Vanwege de aard van hun werk konden de beoefenaars van deze beroepen hun "ware aard" niet verbergen voor anderen of, belangrijker nog, voor zichzelf: dit was het bijzondere aan tollenaars en prostituees, dat ze hun versmade praktijken niet voor anderen en zichzelf kunnen verbergen. De prostituees en tollenaars met wie Jezus omgaat en over wie schande wordt gesproken door de religieuze fanatici, zijn ofwel actief naar hem op zoek (Lukas 15:1) of blij verrast door zijn aanwezigheid (Lukas 19:5-6).
De religieuze leiders en hun volgelingen die aanstoot nemen aan het begrip en de vergevingsgezindheid van Jezus jegens de tollenaars en prostituees zijn volgens hem daarentegen grotere zondaars, aangezien ze immers heimelijk tevreden zijn met hun zonden en hun eigen zondige natuur zelfs ontkennen (Matteüs 21:31-33).
In de Bijbelse teksten wordt aan Jezus het verrichten van vele wonderen toegeschreven: hij genas mensen van allerlei ziekten, dreef demonen uit en wekte doden op; hij liep over het water en kalmeerde een storm; hij veranderde water in wijn en voedde vijfduizend toehoorders met vijf broden en twee vissen; hij verjoeg geldwisselaars en kooplieden van het tempelplein. Hij ging vaak in discussie met joodse geleerden. Regelmatig zocht hij de eenzaamheid op om tot zijn Vader (God) te bidden.
Hij reisde niet alleen maar hij koos twaalf mannen die zijn discipelen (leerlingen) en later, na zijn dood apostelen (boodschappers) worden genoemd. De meesten van hen waren vissers uit Galilea, die hem vergezelden en die hij onderwees in zijn leer. Drie van hen, Petrus, Johannes en Jakobus, stonden naar het lijkt dichter bij Jezus dan de anderen. Aanwijzing hiervoor is het feit dat deze drie de enige getuigen waren van enkele bijzondere gebeurtenissen. Bijvoorbeeld bij gedaanteverandering van Jezus (de verheerlijking op de berg), waarbij Mozes en Elia aan hen verschenen en een stem uit een stralende wolk hen opriep om naar Jezus te luisteren: "Dit is Mijn geliefde Zoon, in hem vind ik vreugde. Luister naar hem." Deze drie waren ook de enige discipelen die aanwezig mochten zijn bij de opwekking van het dochtertje van Jaïrus uit de dood. Behalve de twaalf discipelen volgde een groot aantal andere mannen en vrouwen Jezus op zijn voettochten door het land. De discipel Judas Iskariot bleef hem echter niet trouw.
Arrestatie.
In Jeruzalem, vlak voor Pesach (joods paasfeest), heeft Judas Iskariot, een van de discipelen, tegen betaling van dertig zilverlingen, Jezus uitgeleverd aan de joodse hogepriesters. De arrestatie vond plaats vlak na het Laatste Avondmaal dat Jezus met zijn discipelen gevierd had en waarbij hij hun voeten had gewassen. Een in hun ogen uitzonderlijke daad van nederigheid.
Jezus werd midden in de nacht gearresteerd in de Hof van Getsemane, een olijfboomgaard vlak buiten de muren van Jeruzalem.
Rechtszaak.
Hij werd verhoord door het Sanhedrin, de joodse Raad van oudsten, de overpriesters en Schriftgeleerden (met als voorzitter hogepriester Kajafas), vervolgens door de Romeinse praefectus Iudaeae Pontius Pilatus, tetrarch Herodes Antipas en opnieuw Pilatus, waarbij hij beschuldigd werd van godslasterlijke uitspraken. Hoewel Pilatus geen grond voor de doodstraf kon vinden, gaf hij toe aan de druk van joodse leiders, en veroordeelde hij hem tot kruisiging, een in die tijd gebruikelijke, maar bijzonder wrede vorm van doodstraf voor oproerkraaiers.
Kruisiging.
Het vonnis werd voltrokken op een heuvel die Golgotha (Aramees voor Schedelplaats) heette. Met Jezus werden ook twee andere veroordeelden gekruisigd. Boven zijn hoofd bevestigde men een bordje met de tekst: "Iesus Nazarenus Rex Iudaeorum" (Jezus van Nazareth, koning der joden), op veel schilderijen weergegeven als "INRI".
Zijn doodsstrijd duurde zes uur, van 's ochtends negen tot 's middags drie uur (in die tijd heette dat het derde tot het negende uur van de dag). Jezus uitte tijdens die zes uren verschillende zogenaamde kruiswoorden. Omstreeks het middaguur viel er duisternis over het hele land, die drie uur aanhield. Toen Jezus na het uiten van "Het is volbracht" stierf en de geest gaf, vond een aardbeving plaats, die alleen door de evangelist Matteüs vermeld wordt, waarbij de graven werden geopend en de lichamen van veel gestorven heiligen tot leven werden gewekt. Ook scheurde het voorhangsel, het afscheidingsgordijn tussen het Heilige en het Heilige der Heiligen in de tempel, middendoor, van boven naar beneden.
Om de dood van de twee andere veroordeelden te bespoedigen (op verzoek van de joden wegens de naderende sabbat) zonder die direct te laten intreden werden hun benen gebroken, zodat ze daar niet meer op konden steunen. Dit gebeurde niet bij Jezus omdat die al overleden was.
Plaatsing van het lichaam in een grot.
Het van windsels en kruiden voorziene, maar nog niet gebalsemde lichaam van Jezus, werd begraven in een ongebruikt privégraf van de rijke Jozef van Arimathea. Een zware grafsteen werd ervoor gerold en de steen werd verzegeld.
De joodse Raad vroeg aan de Romeinse gezaghebber een wacht om bij het graf alles in het oog te houden, omdat men vreesde dat de volgelingen van Jezus zijn lichaam zouden stelen om te kunnen beweren dat hij was opgestaan uit de dood. Het was bij velen bekend dat Jezus bij zijn leven al voorspelde dat hij gedood zou worden maar op de derde dag daarna zou herrijzen uit de dood. Pilatus stelde dan ook enige Romeinse soldaten ter beschikking om het graf te bewaken.
Opstanding en hemelvaart.
De derde dag na zijn dood ontdekten enkele voorzichtig teruggekeerde discipelen, onder wie een paar vrouwen (onder wie Maria Magdalena en nog een andere Maria) die wilden kijken of ze hem mochten balsemen, dat de grote steen was weggerold, de wachten verdwenen waren en het lichaam, met achterlating van de keurig opgerolde linnen lijkwindsels, onvindbaar was. Zowel in de evangeliën als in enkele van de brieven in het Nieuwe Testament wordt gewag gemaakt van verschijningen van Jezus aan een groot aantal (ten minste vijfhonderd) volgelingen, en van gesprekken en een laatste maaltijd met zijn discipelen.
Bij die laatste maaltijd, aan de oever van het Meer van Galilea, rehabiliteerde hij Petrus, die tijdens de rechtszaak, uit angst, tot driemaal toe omstanders had verzekerd Jezus niet te kennen. Daarna nam hij afscheid. Jezus gaf zijn discipelen de opdracht zijn blijde boodschap van vergeving van zonden door zijn dood en opstanding, waarmee een nieuw verbond tussen God en mens tot stand was gekomen, over de gehele wereld te verspreiden; en hij beloofde hun dat hij terug zou komen (de Wederkomst). Vervolgens voer hij op naar de hemel (de Hemelvaart).
Jezus heeft zijn dood en opstanding zelf meerdere malen voorzegd en het is gebeurd, precies zoals hij gezegd heeft.
Jezus als orthodoxe jood.
Hoewel Galilea een geseculariseerde streek was, vertellen de evangelisten ons (met een paar uitzonderingen) vooral over contacten van Jezus en zijn volgelingen met joden. In de Bijbel worden allerlei dorpjes in Galilea genoemd, zoals Kana, Naïn, Bethsaïda, Magdala, Nazaret en Kafarnaüm. De grote verheidenste steden zoals Sepphoris, Tiberias, Caesarea en de steden van de Dekapolis worden niet genoemd.
Als vrome jood droeg Jezus gebedskwasten aan zijn kleed. Mogelijk had hij voortdurend een klein talliet, een gebedskleed, onder zijn mantel. De geleerden van de synagoge in Jeruzalem hadden weinig op met de volksvroomheid uit Galilea. Het was juist in die tijd dat de mondelinge wet, de misjna, zijn vorm kreeg. Jezus protesteerde tegen het feit dat sommigen de vorm belangrijker leken te vinden dan de inhoud. Hij legde vooral de nadruk op de binnenkant, het hart: Jezus raakte melaatsen, doden en onbekenden aan en genas mensen op sjabbat. Jezus' volgelingen herkenden en erkenden zijn gezag en noemden hem Rabbi, meester.
De innerlijke Christus.
Niet alleen bij gnostisch-christelijke auteurs, maar ook in het Nieuwe Testament (1 Tim. 1:16, vgl. 2 Kor. 12:9) en bij diverse andere als orthodox beschouwde vroegchristelijke auteurs is sprake van Christus-in-de-mens. Cyprianus schrijft dat deze Christus in de mens wordt geboren bij de waterdoop en daarna gevangen wordt gehouden totdat hij door de mens wordt verlost (Brief 62.2.2). De verlossing zal plaatsvinden bij de eerste opstanding, de opstanding van de ziel.
Namen en titels voor Jezus in de Bijbel.
Wat Jezus zei over zichzelf.
In het Nieuwe Testament laat Jezus zich nadrukkelijk de Zoon (van de Vader) noemen, en ook vaak de Mensenzoon (NBG-vertaling: Zoon des Mensen). Volgens Matteüs zei hij dat hij door de Vader gezonden was: "Alles is mij toevertrouwd door mijn Vader". Dit wordt in het orthodoxe christendom geïnterpreteerd als dat hij bij God vandaan naar de mensen was gekomen, ten tweede dat hij God de Vader goed kende en ten derde dat hij zijn missie niet op eigen initiatief was begonnen, maar dat hij gehoorzaam de taak uitvoerde die de Vader hem gegeven had. Ook zegt Jezus van zichzelf dat hij er was van voordat Abraham er was.
In het laatste Bijbelboek, de Openbaring, wordt een verschijning van Jezus beschreven, waarin hij zegt: "Ik ben de alfa en de omega, het begin en het einde". Het Evangelie van Johannes geeft onder meer parabels weer, waarin Jezus nog veel meer "Ik ben"-functies op zichzelf betrekt, zoals: "Ik ben de ware wijnstok"; "Ik ben de deur"; "Ik ben de goede herder"; "Ik ben het licht voor de wereld"; "Ik ben het brood dat leven geeft". Deze claims liet hij overigens nooit op zichzelf staan, maar hij koppelde er steevast een belofte aan vast. Bijvoorbeeld: "Ik ben het licht voor de wereld. Wie mij volgt loopt nooit meer in de duisternis, maar heeft licht dat leven geeft." Zijn missie vatte hij verder samen met de uitspraak: "Ik ben de weg, de waarheid en het leven, niemand komt tot de Vader dan door mij" en: "Ik en de Vader zijn een". Maar Jezus nam ook afstand tot God: "Waarom noemt gij Mij goed? Niemand is goed dan God alleen" en: "Ik vaar op naar mijn Vader en uw Vader, naar mijn God en uw God."
Toen hij gevangen was genomen, en door de joodse Hoge Raad, het Sanhedrin, werd ondervraagd, antwoordde hij volgens Matteüs op de vraag van de hogepriester of hij de Messias, de Zoon van God was: "U zegt het. Maar ik zeg tegen u allen hier: vanaf nu zult u de Mensenzoon zien zitten aan de rechterhand van de Machtige en hem zien komen op de wolken van de hemel." Deze woorden waren voor de hogepriester en de andere aanwezige leden van het Sanhedrin voldoende om hem te beschuldigen van godslastering en hem ter dood te veroordelen. Voor een jood was namelijk het zichzelf gelijkstellen aan God de grootst mogelijke zonde en hierop stond de doodstraf.
De opdracht van Jezus.
In de drie jaar van zijn publieke optreden in Galilea en Judea, waarschuwde hij zijn vaste kern volgelingen regelmatig voor de naderende apotheose, en het onvermijdelijke afscheid. Meermalen gaf hij aan dat hij moest lijden en sterven zoals beschreven was, maar weer zou opstaan. Hiermee gaf hij aan dat hij wist waarop zijn leven zou uitlopen, maar dat hij ervoor koos om te gehoorzamen aan zijn opdracht. Dit komt dramatisch tot uiting in de hof van Getsemane, waar Jezus volgens Marcus 14:36 zichzelf in doodsangst overgeeft: "Vader, als het mogelijk is, laat deze beker dan aan mij voorbijgaan! Maar laat het niet gebeuren zoals ik het wil, maar zoals u het wilt." Bij zijn gevangenneming verzette met name Petrus zich maar Jezus belette dit volgens Matteüs met de woorden:
Dit geeft aan dat Jezus volgens Matteüs zich ervan bewust was dat hij Gods verzoeningsplan ten uitvoer moest brengen. Hij had, als hij dat gewild had, nooit in handen hoeven te komen van de wereldlijke autoriteiten zoals het Sanhedrin of de Romeinse en Herodiaanse heersers. Bij verschillende gelegenheden, verhaald in het evangelie, toonde Jezus een bovennatuurlijke autoriteit die het de omstanders onmogelijk maakte hem iets aan te doen. Alleen bij de gevangenneming en het daaropvolgende proces maakte Jezus geen gebruik van zijn goddelijke autoriteit meer en liet hij zich als een onschuldig lam naar de slachtbank leiden zoals voorspeld door de profeten van het Oude Testament en door Jezus zelf tijdens zijn openbaar optreden volgens de evangeliën. Jezus' dood was dus geen onvrijwillig en tragisch eind van een joodse rabbi maar het door God uitgevoerde, al eeuwen van tevoren aangekondigde, reddingsplan voor de in het paradijs gevallen mens.
Na zijn opstanding vertelde Jezus volgens de evangeliën wat er verder nog zal gebeuren. Hij zei terug te zullen keren naar de Vader, vanwaar hij de gelovigen zou blijven bijstaan. Hij beloofde daarbij dat zijn volgelingen de Heilige Geest zouden ontvangen om hen verder te leiden op de weg. Ook beloofde hij zijn terugkeer naar de aarde, op een tijdstip dat de Vader zou bepalen, al gaf hij wel duidelijke kenmerken van de tijd voor zijn terugkomst: geloofsafval, liefde die verkilt, veel oorlogen en burgeroorlogen, veel epidemieën en hongersnoden en aardbevingen enzovoorts. Vlak voor zijn hemelvaart benadrukte Jezus ten overstaan van zijn discipelen het belang dat zijn boodschap van verlossing en bevrijding door vergeving van zonden, aan de gehele wereld bekend zou worden gemaakt. De andere evangeliën en Handelingen vermelden dit niet expliciet.
Het uiterlijk van Jezus.
In het Nieuwe Testament wordt bijna nergens gesproken over het uiterlijk van Jezus. Onder de joden is het verboden om portretten te maken en zodoende zijn er ook onder de eerste christenen, die veelal nog bekeerde joden waren, geen afbeeldingen overgeleverd. In de vroege christelijke kunst, in de catacomben en in de vroege Romeinse kerken als de Basilica di Santa Prassede, wordt hij vaak afgebeeld als de goede herder met een gladgeschoren gezicht, als een Apollo: een stralende jongeman in een wit gewaad. Dit was echter niet gebruikelijk onder joodse mannen die leefden rond de eerste eeuw.
In de oudste literatuur wordt bij een beschrijving van het uiterlijk van Jezus de nadruk gelegd op de fysieke onaantrekkelijkheid van Jezus. Tertullianus schreef dat het uiterlijk van Jezus veracht werd en hij een onwaardige verschijning had; Ireneüs beschreef hem als een zwak en roemloos man; in de Handelingen van Petrus wordt hij beschreven als klein en lelijk en in de Handelingen van Johannes als klein, vrijwel kaal en als iemand die er niet goed uitziet.
Pas vanaf de zesde eeuw begint dat beeld zich te wijzigen. Dan komt er een soort standaardisatie van de portrettering van Jezus tot stand en verschijnt de Jezus die tegenwoordig nog meestal wordt afgebeeld: een Europees uitziende man met volle baard en snor met halflange haren. Naar de huidige inzichten van historici droegen joodse mannen rond de eerste eeuw inderdaad vaak hun haar en baard op deze manier.
Bij schilders beginnen zich dan ook ideeën te ontwikkelen om het "ware gezicht" van Jezus weer te geven. Eeuwen later werd het idee dat dit mogelijk was versterkt door het geloof in het bestaan van de 'zweetdoek van Veronica', het 'Kleed van Edessa' die claimden een afbeelding of omschrijving van het gelaat van Jezus te bevatten. Vanaf de vijftiende eeuw had in met name Duitsland en de Nederlanden een beschrijving van Jezus in de brief van Lentulus aanzienlijke invloed.
Een poging tot reconstructie van Jezus' uiterlijk is in 2010 gedaan in opdracht van History Channel, waarbij van de laatste grafische softwaretechnieken gebruik werd gemaakt. De afbeelding op de lijkwade van Turijn werd als informatiebron gebruikt.

</doc>
<doc id="35952" url="https://nl.wikipedia.org/wiki?curid=35952" title="Jozef (zoon van Jakob)">
Jozef (zoon van Jakob)

Jozef (Hebreeuws: ', "Hij moge toevoegen"; Arabisch: ' , Grieks: ""), was volgens de Hebreeuwse Bijbel de zoon van Jakob en Rachel. Het verhaal van Jozef wordt in Genesis 37 en 39-50 beschreven en komt ook voor in het Nieuwe Testament (Handelingen 7) en de Koran (Soera Jozef).
Etymologie Jozef.
In Genesis 30:23-24 kreeg de persoonsnaam Jozef een tweevoudige verklaring. Vers 23 verbond de naam met de verbaalstam "’sp", "inzamelen", "wegnemen", "delgen" (3e persoon enkelvoud perfectum) en duidde de naam volksetymologisch: "God heeft me van mijn schande verlost". Filologisch correct is echter de afleiding van de wortel "jsp", "erbij voegen", "doorgaan" (3e persoon enkelvoud imperfectum "Hif'il" (causatief)), die in vers 24 leidde tot de betekenis: "JHWH moge (nog) een zoon toevoegen" (in de NBV: "Ik hoop dat de H mij er nog een zoon bij geeft"). De wensnaam, waarin het ideaal van talrijke nakomelingen besloten ligt (zie onder andere Genesis 15:5; 17:6; 24:60; 28:14; Jeremia 33:22; Psalm 127:3-4) behoort tot de theofore zinsnamen, die bestaan uit de benoeming van een godheid als onderwerp en een werkwoordelijk gezegde. In de verkorte vorm, die ook van toepassing is op de naam Jozef, kan het noemen van de godheid als onderwerp wegvallen, omdat die voor zich spreekt. De langere vorm Josifja (, "JH[WH] moge toevoegen") komt voor in Ezra 8:10, maar vergelijk ook Eljasaf (, "El heeft toegevoegd") in (onder andere) Numeri 1:14 en 2:14.
Het verhaal over Jozef.
Context.
Volgens Genesis 30:22-24 was Jozef de elfde van twaalf zonen die Jakob bij zijn vrouwen Lea en Rachel en hun dienstmaagden Zilpa en Bilha verwekte. Terwijl Rachel, Jakobs lievelingsvrouw, eerst kinderloos bleef (Genesis 29:31; 30:1-2) en daarmee het lot van de aartsmoeders Sara (Genesis 11:30; 16:1; 18:11-12) en Rebekka (Genesis 25:21) deelde, was Lea, de minder geliefde vrouw, juist heel vruchtbaar en baarde zes zonen en dochter Dina (Genesis 29:32-35; 30:17-21). Het motief van de om de liefde van Jakob wedijverende vrouwen Lea en Rachel en de conflicten die dit veroorzaakte, wierp een schaduw vooruit op de verwijdering tussen Jozef en zijn (half)broers, die in Genesis 37 tot een uitbarsting leidde. De inbedding van de verhalen over Jozef in de familiegeschiedenis van Jakob en het invoegen van Jozef in de rij van twaalf zonen, leidden ertoe dat de verhalen over Jozef een rechtstreekse voortzetting zijn van de verhalen over de aartsvaders in Genesis, die eindigen met de dood van Jakob (Genesis 49:29-50:14).
De verhalen over de aartsvaders vormen niet alleen een genealogisch en familiehistorisch raamwerk voor de verhalen over Jozef, maar kennen ook het motief van de met hongersnood verbonden problematiek die leidde tot tijdelijke verplaatsing van proto-Israëlieten naar Egypte (Genesis 12:10-20; 26:1-2; 42). Met de vestiging van de clan van Jakob in Egypte (Genesis 46:1-47:12) werd uiteindelijk de voorwaarde ingevuld voor de verhalen over de uittocht uit Egypte, die in Exodus 1:1-8 expliciet wordt verbonden aan het voorafgaande verhaal over Jozef. Hierdoor werden de verhalen over Jozef een verbindende tekst die bij de beide grote "oorsprongsvertellingen" van Israël, de verhalen over de aartsvaders (Genesis 12-36) met de Mozes-Exodus-verhalen (Exodus 1-15) verbond.
Jeugd.
Vader Jakob had Jozef en de kleine Benjamin meer lief dan zijn andere zoons, omdat ze de zoons van zijn lievelingsvrouw Rachel waren. Hij trok Jozef voor en Jozef werd daardoor door zijn broers gehaat. Bovendien had Jozef verteld dat hij gedroomd had dat de broers ooit voor hem zouden buigen. 
Op zekere dag wordt Jozef er door Jakob op uit gestuurd om te kijken hoe het zijn broers vergaat, die op dat ogenblik de kudde hoeden bij Sichem. Terwijl Jozef op weg gaat, blijken zijn broers het plan te hebben opgevat hem te doden. Ruben, zijn oudste broer, heeft daar bezwaar tegen, want hij wil niet dat er bloed zal vloeien. Als Jozef zijn broers bereikt, wordt hij in een droge put gegooid, en wat later aan Midjanitische kooplui verkocht, die met een Ismaëlitische karavaan op weg zijn naar Egypte (Genesis 37). De broers maken hun vader wijs dat Jozef door een wild dier is verscheurd.
Egypte.
In Egypte komt hij in dienst van Potifar, een hoffunctionaris. Hij krijgt al gauw een leidinggevende positie in het huis van zijn meester. De vrouw van Potifar probeert hem te verleiden. Jozef gaat hier niet op in, waarna de vrouw hem beschuldigt van een verleidingspoging. Potifar gooit Jozef dan in de gevangenis (Genesis 39:1-20).
Ook in de gevangenis krijgt Jozef al spoedig een taak. Tijdens zijn gevangenschap verklaart hij de dromen van twee andere gevangenen: de opperschenker en de opperbakker die bij de farao in onmin zijn geraakt: hij voorspelt dat de bakker ter dood zal worden gebracht en dat de schenker in functie zal worden hersteld. De voorspelling komt uit (Genesis 39:21-40:23).
Als twee jaar later de farao een droom heeft, adviseert de schenker Jozef te roepen. Jozef moet vervolgens ook de dromen van de farao uitleggen. Jozef voorspelt dat er zeven jaren overvloed zullen komen en daarna zeven jaren schaarste en hij adviseert om een man aan te stellen die ervoor zal zorgen dat er tijdens de eerste zeven jaar graanvoorraden aangelegd worden. De farao vindt dat Jozef de juiste man is en benoemt hem tot grootvizier. Hij krijgt een nieuwe naam - Safenat–Paneach - en een vrouw - Asnat. 
Als eenmaal de schaarse jaren aanbreken, blijkt dit niet tot Egypte beperkt te blijven, ook Kanaän zucht eronder (Genesis 41) en Jakob stuurt zijn tien oudste zoons naar Egypte om graan te kopen. Alleen zijn lievelingszoon Benjamin laat hij thuisblijven.
Hereniging met zijn familie.
Bij aankomst in Egypte worden de broers door Jozef ontvangen. Jozef herkent zijn broers maar dat is niet wederzijds. Jozef beschuldigt de mannen van spionage, maar uiteindelijk besluit hij Simeon gevangen te zetten en de andere negen met volle graanzakken weer naar huis te sturen. Daarbij krijgen ze te horen dat ze de volgende keer hun jongste broer Benjamin mee moeten brengen.
Het laatste is slecht nieuws voor Jakob, want hij kan moeilijk van zijn lievelingszoon scheiden. Uiteindelijk geeft hij toestemming dat de broers weer naar Egypte gaan en Benjamin meenemen. Deze keer worden ze gastvrij ontvangen. Jozef geeft ze volle graanzakken mee, ook Simeon mag mee terug. Ze zijn nog maar net vertrokken, of Jozef beschuldigt Benjamin van diefstal. Nu houdt Juda een toespraak, hij zegt dat hij er alles voor over heeft om Benjamin vrij te krijgen. Dat is voor Jozef voldoende, hij maakt zich aan zijn broers bekend.
Toen de farao hoorde dat de familie van Jozef in Egypte was, nodigde hij hen uit te blijven en boden te sturen naar Jakob, die nog in Kanaän was. Jakob geloofde pas dat Jozef nog leefde toen hij zijn rijke geschenken zag en stemde ermee in naar Egypte te verhuizen, naar Jozef, en zei: "Zo weet ik genoeg, mijn zoon Jozef is nog in leven. Ik wil naar hem toe, ik wil hem zien voordat ik sterf" (Genesis 45:16-28). In Egypte kwam het tot een emotioneel weerzien tussen Jakob en Jozef (Genesis 46:28-30). Jozef bereidde hierna een audiëntie voor bij de farao en gaf Jakob en zijn broers instructies wat zij moesten zeggen om te mogen wonen in de vruchtbare streek Gosen die geschikt was voor hun veehouderij. 
In de vierhonderd jaar dat de familie in het land Gosen verblijft zal deze aangroeien tot het volk der Israëlieten (Genesis 42-50).
Jozefs kinderen.
Jozefs vrouw Asnat schenkt hem twee kinderen, Manasse en Efraïm (Genesis 41:50-52). Hun afstammelingen worden als aparte stammen van Israël beschouwd. Als Jakob zijn kleinzoons op zijn sterfbed zegent, geeft hij de jongste zoon - Efraïm - de voorkeurspositie (Genesis 48).
Ontstaan van het verhaal over Jozef.
Er zijn diverse theorieën over het ontstaan van de verhalen over Jozef. Elk daarvan wijst op andere details. Hierdoor is het moeilijk de verhalen over Jozef op plausibele wijze in de literatuurgeschiedenis van Israël in te passen. De meeste consensus bestaat erover dat Genesis 38 en 49 en de post-exilische redactie in de Priestercodex (6e / 5e eeuw v.Chr.) niet tot de oorspronkelijke vertellingen behoren. Waarop de oorspronkelijke verhalen en hun verschillende groeistadia kunnen worden gedateerd blijft omstreden. De voorstellen lopen uiteen van de zogenaamde "verlichting in de periode David - Salomo" in de 10e / 9e eeuw v.Chr. tot in de Perzische tijd eind 6e / 5e eeuw v.Chr. tot zelfs in het hellenistische tijdperk van de 3e eeuw v.Chr. 
Jozef in de Koran.
In de Koran is Jozef (Yusuf) een profeet.
De Koran vertelt het volledige verhaal van Yusuf in één enkele soera, terwijl het verhaal van Musa (Mozes) verspreid staat door de gehele Koran. Soera Jozef geeft het verhaal als een exempel. Volgens de soera is in het verhaal een les voor mensen van begrip. Het benadrukt dat het verhaal niet verzonnen is. De Koran verbindt de wil van God met de gebeurtenissen in het leven van Jozef. Daarnaast wordt hij ook genoemd in Soera Het Vee als in Soera Vergever.
Historische context.
Er bestaan speculaties dat farao Thoetmosis IV de farao uit het verhaal van Jozef is. Thoetmosis IV stond bekend als een dromer. Hij liet de droomstele oprichten tussen de voorpoten van de Sfinx van Gizeh, die symbool stond voor Re-Herachte, de zonnegod. Deze zou hem in een droom hebben gevraagd hem van al het zand te ontdoen dat hem bijna had bedolven. Als dank hiervoor zou Thoetmosis koning worden.
Achmed Osman, een Egyptisch journalist, claimt in zijn boek "Out of Egypt" dat Jozef dezelfde is als de Egyptische Yuya, wiens mummie in de twintigste eeuw opgegraven werd in het Dal der Koningen. Twee generaties na Thoetmosis IV startte de revolutionaire en bevlogen farao Achnaton de eerste monotheïstische religie. Achnaton zou Yuya persoonlijk hebben gekend. De visies van Osman worden in Egyptologische kringen echter grotendeels afgewezen en bekritiseerd als onwetenschappelijk.
Het verhaal van de zeven vette en magere jaren toont overeenkomsten met het verhaal van Khnum en de zeven magere jaren uit de Egyptische mythologie.

</doc>
<doc id="35957" url="https://nl.wikipedia.org/wiki?curid=35957" title="Hiragana">
Hiragana

Hiragana (平仮名, letterlijk 'alledaagse kana', meestal geschreven als ひらがな) is een van de drie schrifttypen die samen het Japanse schrift vormen. De andere twee zijn kanji en katakana. Het is een syllabisch schrift bestaande uit 46 basiskarakters, enkele geaccentueerde karakters en een aantal combinatiekarakters. Hiragana is vrij eenvoudig te leren. Alle Japanse woorden kunnen in hiragana worden geschreven en hiragana is het eerste schrift dat kinderen in Japan wordt geleerd.
Geschiedenis.
De oorsprong van het hiragana ligt in fonetische Chinese karakters. Deze vroege hiragana werd niet door iedereen erkend: veel mannen gebruikten kanji, omdat ze dat als het schrift van hogeropgeleiden zagen. Hiragana werd voornamelijk door vrouwen gebruikt, vooral omdat vrouwen geen toegang hadden tot de hogere opleidingen. Veel literatuur die door vrouwen werd geschreven, werd genoteerd in uitsluitend hiragana, waardoor het in het Japans ook wel de bijnaam "onnade" (letterlijk "vrouwenhand") had.
Pas later won hiragana aan populariteit ten koste van katakana, dat nu bijna alleen nog voor dierennamen en de transliteratie van buitenlandse woorden gebruikt wordt.
In het jaar 1900 werden de karakters voor gebruik in scholen definitief vastgesteld. Twee nauwelijks meer gebruikte hiragana- en katakanatekens werden kort na de Tweede Wereldoorlog afgeschaft. Beide schriftsoorten hebben daarom tegenwoordig nog maar 46 basiskarakters, hoewel de benaming van deze tekensets nog steeds "Gojūon" (50 klanken) luidt ["hiragana no gojūon" en "katakana no gojūon"].
Beschrijving.
Een teken in hiragana geeft een mora weer, een medeklinker gevolgd door een klinker; bijvoorbeeld 'na', een klinker apart, zoals 'e', of het karakter ん dat in het Nederlands klinkt als 'n' of 'm'. Dit karakter wordt de 'syllabische n' genoemd.
In de dagelijkse praktijk worden in het Japans kanji (Chinese tekens) gebruikt, samen met hiragana voor verbuigingen en vervoegingen (onder andere naamvallen), voor verbindingswoorden en voor woorden waarvoor geen kanji beschikbaar zijn.
Voor de transcriptie van buitenlandse woorden wordt katakana gebruikt.
Omdat vrijwel alle Japanners hiragana kunnen lezen, kan het ook worden gebruikt voor karakters die normaal gesproken in kanji zouden worden geschreven, maar waarvoor de schrijver het kanji-teken niet kent. In een Japanse krant is het percentage kanji-tekens vrij groot: hierdoor kunnen Chinezen, die alleen de kanji-tekens kennen, de artikelen een heel klein beetje begrijpen. Voor eenvoudigere teksten wordt het percentage hiragana steeds groter en teksten voor jongere kinderen worden helemaal in hiragana genoteerd.
Zelfs voor mensen die geen Chinees of Japans kunnen lezen, kan de aanwezigheid van hiragana eenvoudig worden gebruikt om een stuk tekst als Japans te herkennen (en te onderscheiden van Chinees).
Hepburn-romanisatie van het hiragana-schrift.
Hieronder staat een overzicht van de hiragana schrifttekens met de transliteratie volgens het Hepburnsysteem, wat onder meer inhoudt dat medeklinkers op z'n Engels worden uitgesproken en klinkers als Italiaans.
"Opmerking: Als er Japanse tekens op de computer zijn geïnstalleerd, kunnen de volgende tabellen met hiragana worden bekeken, samen met hun Hepburn-romanisatie".
Tekens die in onbruik zijn geraakt staan tussen haakjes en op een grijze achtergrond.
Het Japans heeft ook tweeklanken (diftongen). Deze worden in deze notatie weergegeven als ō ā ii ei en ū. De standaard hiragana notaties voor deze tweeklanken zijn echter, ou, aa, ii, ei en uu (bijvoorbeeld せんせい (sensei)).
Pennenstreekvolgorde en schrijfrichting.
De volgende tabel toont de schrijfmethodiek van elk hiraganakarakter. De nummers en pijlen geven respectievelijk de pennenstreekvolgorde en -richting aan.

</doc>
<doc id="35958" url="https://nl.wikipedia.org/wiki?curid=35958" title="Hildebrandslied">
Hildebrandslied

Het Hildebrandslied is een Oudhoogduits epos, vermoedelijk uit de tweede helft van de 8e eeuw. Het verhaalt over de dappere wapenmeester Hildebrand. Hij ontmoet zijn zoon Hadubrand op het slagveld, maar ze herkennen elkaar niet en gaan een gevecht aan.
Overeenkomst.
Het verhaal van een tragische strijd tussen vader en zoon, die elkaar niet kennen, wordt ook verteld in het epos van de Perzische Rostam en Sohrab, Ierse Cú Chulainn en Connla en Russische Ilja Moeromets en Sokoljniek.

</doc>
<doc id="35973" url="https://nl.wikipedia.org/wiki?curid=35973" title="Vendage tardive">
Vendage tardive



</doc>
<doc id="35974" url="https://nl.wikipedia.org/wiki?curid=35974" title="Scheldwoord">
Scheldwoord

Een scheldwoord of scheldnaam (ook: "schimpnaam") is een woord dat bedoeld is om iemand te beledigen of te krenken. Het valt onder de zogenaamde schuttingtaal, oftewel onbehoorlijk taalgebruik, een verwijzing naar onbehoorlijke teksten op schuttingen en muren. In de etiquette van de meeste landen en culturen wordt het gebruik van scheldwoorden als ongepast gezien. 
Soorten scheldwoorden.
Scheldwoorden kunnen onder andere gevormd worden door een combinatie van de volgende onderwerpen: bevolkingsgroepen en/of nationaliteiten, ziekten, geslachtsdelen, diersoorten, verstandelijke beperkingen, uiterlijk, ideologie of seksuele oriëntatie. Dit kan ook via samenstellingen gebeuren.
Het gebruik van scheldwoorden wordt in de media soms gecensureerd door deze woorden uit audiomateriaal weg te 'bliepen' (in plaats van het woord of de zin is een pieptoon te horen) of uit een artikel weg te laten (bijvoorbeeld door het betreffende woord met zwart uit te wissen of "(...)" te gebruiken).
Pejorisatie en amelioratie.
Niet alle woorden die heden ten dage te boek staan als scheldwoorden hebben altijd een negatieve of pejoratieve betekenis gehad. Zo was in de middeleeuwen "wijf" het gewone Nederlandse woord voor "vrouw" (het verwante Engelse "wife" betekent echtgenoot en in het Duits betekent "weiblich" vrouwelijk). Tijdens de jaren 30 was een nazi een lid van de nazipartij. Na de Tweede Wereldoorlog en de gruwelen van de Holocaust kreeg het woord een sterk negatieve bijklank. Tegenwoordig wordt "nazi" gebruikt tegen mensen die zich racistisch, intolerant, dictatoriaal of zeer conservatief gedragen. Het woord "hippie" heeft door generaties die na de jaren 1960 opgroeiden naast de reguliere betekenis ook een nieuwe betekenis gekregen als scheldwoord. Thans wordt het vaak gebruikt tegen mensen die politiek links staan, naïeve wereldverbeteraars, mensen met een alternatieve levensstijl of mensen die men luiheid verwijt. De verschuiving van een positieve of neutrale betekenis naar een negatieve betekenis heet pejorisatie. 
Sommige scheldtermen worden door degenen die vaak worden uitgescholden gebruikt als een eretitel of geuzennaam. Het woord 'geuzennaam' gaat terug tot de 16de eeuw, toen een groep lage Nederlandse en Vlaamse edelen een verzoekschrift indiende bij Margaretha van Parma en door haar adviseur werd afgewimpeld met de woorden: "Mevrouw, het zijn slechts bedelaars (gueux)". De edelen en hun aanhangers besloten zich hierop Geuzen te noemen. Het woord "geus" heeft hierdoor ook zijn pejoratieve betekenis verloren. Een ander voorbeeld van een geuzennaam is "nigger", oorspronkelijk een scheldwoord voor zwarte personen dat in bepaalde kringen van Afro-Amerikaanse jongeren werd en wordt gebruikt om andere zwarten mee aan te spreken (maar daarbuiten nog steeds onverminderd als racistisch en beledigend wordt beschouwd). Sinds de jaren 90 zijn er bepaalde jongeren die het woord "nerd" ook als een eretitel gebruiken. De verschuiving van een negatieve of neutrale betekenis naar een positieve betekenis heet amelioratie.
Door pejorisatie en amelioratie kunnen verwante woorden in diverse talen valse vrienden worden: in de ene taal is de betekenis neutraal, in de andere is deze onbehoorlijk.
Syndroom van Gilles de la Tourette.
Het syndroom van Gilles de la Tourette is een tic-stoornis die bij sommige patiënten (10 tot 30%) resulteert in het dwangmatig gebruik van ongepaste taal. Dit heet coprolalie, letterlijk 'poeppraat'. Dit kunnen scheldwoorden zijn, maar ook andere ongepaste taal als: "wat ben jij lelijk, zeg!" In tegenstelling tot wat veel mensen denken heeft het merendeel van de mensen met het syndroom van Gilles de la Tourette geen coprolalie.

</doc>
<doc id="35976" url="https://nl.wikipedia.org/wiki?curid=35976" title="Lakh">
Lakh

Een lakh, ook wel lac, is gelijk aan 100.000 (honderdduizend), in de getalnotatie in delen van Azië. Op deze manier worden de getallen, ook officieel, in India, Bangladesh, Nepal, Sri Lanka, Pakistan, Bhutan en Myanmar gebruikt. 
De getallen worden na 1.000 in groepen van 2 decimalen in plaats van 3 decimalen geschreven. De interpunctie binnen de getallen is dus anders. Bovendien worden komma's gebruikt, zoals in het Engels, in plaats van punten, zoals in het Nederlands. Dit levert de volgende schrijfwijze op: 1 lakh = 1,00,000 en 1 crore = 1,00,00,000.
Zo wordt bijvoorbeeld driehonderdduizend roepies weergegeven als ₹ 3,00,000 = 3 lakh roepies. Ook het aantal inwoners van een grote stad wordt in lakh uitgedrukt. 

</doc>
<doc id="35988" url="https://nl.wikipedia.org/wiki?curid=35988" title="1 (getal)">
1 (getal)

Het getal een, weergegeven door het enkele cijfer 1, is het natuurlijke getal dat nul opvolgt en aan twee voorafgaat. Het representeert een enkele entiteit in de eenheid van tellen en meten.
Het Romeinse cijfer voor één is de letter I.

</doc>
<doc id="35989" url="https://nl.wikipedia.org/wiki?curid=35989" title="Eén">
Eén



</doc>
<doc id="35997" url="https://nl.wikipedia.org/wiki?curid=35997" title="Natuurlijke getal">
Natuurlijke getal



</doc>
<doc id="35998" url="https://nl.wikipedia.org/wiki?curid=35998" title="Romeinse getal">
Romeinse getal



</doc>
<doc id="35999" url="https://nl.wikipedia.org/wiki?curid=35999" title="VRT 1">
VRT 1

VRT 1 (tot en met 20 januari 2005 TV1, en tot en met 30 april 2023 Eén) is het eerste net van de VRT, de Vlaamse openbare televisieomroep. De zender wordt gesteund door de Vlaamse overheid en gedeeltelijk gefinancierd door middel van subsidies.
In Nederland wordt de zender dikwijls met de naam "België Eén" of "België 1" aangeduid. Sinds 15 maart 2022 heeft Eén geen eigen website meer. Bezoekers worden automatisch doorverwezen naar de website VRT MAX.
Sinds 1 mei 2023 gaat de zender voortaan door het leven als VRT 1. De zender kreeg ook een nieuwe stijl en een nieuw logo. 
Geschiedenis.
VRT 1 is de eerste en bijgevolg oudste Nederlandstalige televisiezender van België. De eerste uitzending was op 31 oktober 1953 onder de vlag van het NIR.
Na het initiële succes bij het Vlaamse kijkerspubliek in de jaren '60 begon de populariteit van de zender vanaf de jaren '70 af te nemen: de kijkers hadden de populaire amusementsprogramma's op de Nederlandse televisienetten ontdekt. De komst van de commerciële omroep VTM in 1989 was een nieuwe klap. Het duurde nog tot de tweede helft van de jaren '90 vooraleer de zender met een grote modernisering onder impuls van gedelegeerd bestuurder Bert De Graeve zijn marktaandeel wist te heroveren.
Sinds 2017 is een mogelijkheid om bijna alle VRT 1-programma's en podcasts live of op aanvraag te bekijken of luisteren op het gratis streamingsplatform VRT MAX.
Vernieuwingen.
In 2005 kon Aimé Van Hecke, voormalig directeur televisie van de VRT, het resultaat van de grondige opknapbeurt van de VRT-netten voorstellen. Op 21 januari 2005 werd TV1 dus Eén, met als nieuwe slogan "Ieder zijn Eén". Het logo en de naam werden als "één" zonder hoofdletter en met twee accenten geschreven. In een gewone lopende tekst werd "Eén" echter met een hoofdletter en met een accent op de tweede e geschreven. De vernieuwing maakte deel uit van het project "Xi". Canvas is op 24 oktober 2005 en Ketnet op 1 april 2006 vernieuwd. Op 31 augustus 2015 is de zenderstijl hernieuwd onder het motto "Bij Eén zit je goed". Op 13 augustus 2019 werd er een nieuw logo voorgesteld dat in gebruik is sinds 2 september 2019. Op 1 mei 2023 werd de naam veranderd naar VRT 1 en werd het logo ook vernieuwd.
VRT 1 HD.
In het voorjaar van 2009 is de VRT gestart met haar volledige hd-uitzendingen. In de zomer van 2008 waren er testen met de Ronde van Frankrijk en de Olympische Spelen. In 2009 werden er vier fictiereeksen in hd uitgezonden. Dit aanbod is in de loop ter tijd fors uitgebreid. Midden augustus 2013 schakelde Eén over naar een hogere hd-kwaliteit: van 720p naar 1080i.
Audiodescriptie (AD) &amp; Vlaamse Gebarentaal (VGT).
VRT 1 biedt de mogelijkheid aan om bepaalde programma's te ondersteunen met audiodescriptie en Vlaamse Gebarentaal, waardoor ze toegankelijker worden voor kijkers met visuele of auditieve beperkingen.
Bovendien voorziet VRT MAX, het digitale streamingplatform van de omroep, een optie om programma's met audiodescriptie en Vlaamse Gebarentaal te bekijken op aanvraag.
Ontvangst.
VRT 1 is een zender die verplicht in het aanbod zit van alle Belgische en Nederlandse kabelnetten. Ook is VRT 1 in Vlaanderen te bekijken via DVB-T in het pakket van TV Vlaanderens Antenne TV en in Nederland in het pakket van KPN's Digitenne. Voorheen zat het in België in het pakket van het stopgezette Teletenne van Telenet en was het tot 1 december 2018 gratis te ontvangen via DVB-T. Van november 2005 tot 26 mei 2015 was de zender te bekijken via satellietpositie Astra 19,2°O. VRT 1 HD is te bekijken via satellietpositie Astra 23,5°O. Hiervoor kan men in Nederland een abonnement afsluiten bij Canal Digitaal, en in België via TV Vlaanderen. De hd-zender zit in de meeste digitale pakketten, uitgezonderd DVB-T.
De zender biedt ook online ontvangst aan op het streamingsplatform VRT MAX.
Meest bekeken programma's van VRT 1.
Sinds de huidige meetmethode voor kijkcijfers in 1997 werd aangenomen, zijn dit de 20 meest bekeken programma's op VRT 1:
Enkele markante cijfers van vóór 1997 (berekend zonder kijkerspanel en bijgevolg niet te vergelijken met de voorgaande cijfers).
Netmanagers.
De netmanager van VRT 1 is sinds juni 2014 Olivier Goris. Hij is de opvolger van onder meer Jean Philip De Tender (2007-2014), Mieke Berendsen (2006-2007), Bettina Geysen (2003-2006) en Wim Vanseveren (1998-2003).
Omroepsters.
De programma's werden tot en met 16 juli 2015 aan elkaar gepraat door enkele vaste omroepsters. De laatste waren:

</doc>
<doc id="36000" url="https://nl.wikipedia.org/wiki?curid=36000" title="Gele oker">
Gele oker

Gele oker is een geel pigment. Het pigment behoort tot de aardkleuren. De kleur is afkomstig van gehydrateerd ijzer(III)oxide, Fe2O3.H2O. De kleur kan worden omschreven als dof goud, of bruingeel. Oker, ook wel oxidegeel genoemd, kan synthetisch bereid worden uit ijzer(III)chloride en calciumhydroxide. Als gele oker verhit wordt verdwijnt het water eruit, en ontstaat rode oker. Het woord oker stamt van het Griekse woord "ochros" dat "geelachtig" betekent.
Het natuurlijke mineraal bestaat uit silicium en klei, maar dankt zijn kleur aan het genoemde ijzeroxide. Het komt over de gehele wereld in verschillende kleurschakeringen voor, vanaf geel tot bruin en zelfs zwak blauwachtig. 
Het pigment is goed dekkend en uitstekend lichtecht in alle schildertechnieken. In olieverf is oker een snel drogende kleur en is daarom nuttig bij gebruik als onderschildering. De gele kleur van een onderschildering met oker zal door het hele schilderij heen schemeren en het een bepaalde warmte geven.
Herkomst.
Rode en gele oker worden op veel plaatsen gewonnen, zo ook aan het aardoppervlak in Minas Gerais in Brazilië en in het binnenland van Suriname. In de Amerikaanse staat Virginia wordt oker in open mijnen met de hand opgeraapt. In de omgeving van de Franse plaats Rousillon wordt veel oker in de bodem aangetroffen. In Australië wordt oker gevonden, waar de Aboriginals het gebruikten om hun lichaam te kleuren. Ook in Nederland treft men wel okerkleurige grond aan. Het is dan ook een pigment dat sinds de oudheid in schilderkunst wordt gebruikt. In de prehistorie werd het gebruikt voor grotschilderingen. Limoniet is een mineraal dat een belangrijke bron is van gele oker. In de moderne verfindustrie is de natuurlijke gele oker vervangen door Marsgeel, een synthetisch ijzeroxide.
Verfstoffen.
De kleisoorten die voor de bereiding van okers gebruikt worden, zijn op verschillende plaatsen aangetroffen en hebben daardoor ook verschillende tinten. De kleuren lopen uiteen en dragen allerlei benamingen, zoals: goud-oker, lichte oker, rode oker, bruine oker. Door verhitting kunnen nog tal van andere kleuren worden verkregen (gebrande oker), die min of meer naar het roodbruin neigen. Ook Keulse aarde, van Dijckbruin, Brabants oker en de ombers behoren tot de okersoorten. Het gaat in het algemeen om halftransparante tot dekkende pigmenten die goed drogen en zich zonder ongewenste chemische reacties laten mengen met andere pigmenten.

</doc>
<doc id="36001" url="https://nl.wikipedia.org/wiki?curid=36001" title="Tunnelbak">
Tunnelbak

Een tunnelbak is een vorm van infrastructuur die verdiept is aangelegd, maar die aan de bovenzijde niet gesloten is. Soms wordt een tunnelbak aangrenzend aan een tunnel aangelegd. Een tunnelbak wordt zowel voor wegen als voor spoorwegen gebruikt. De wanden zijn meestal van beton. Een tunnelbak kan ook dienen als onderdeel van een tunnel. De overkapping wordt dan later toegevoegd, of een bestaande structuur maakt deel uit van de overkapping.
De term "tunnelbak" wordt overigens ook anders gebruikt, bijvoorbeeld voor een onafgewerkte tunnelstructuur. Zo schrijft men over een tunnelbak die onder een weg of spoorweg wordt geschoven, bijvoorbeeld bij traversen onder het spoor bij Station Tilburg (2014), Station Oisterwijk (2017) en Station Colmschate (2018), en in de Kanaalweg bij Dieren (2019). In veel gevallen betreft het geen bak in strikte zin, maar een overkapte structuur.

</doc>
<doc id="36002" url="https://nl.wikipedia.org/wiki?curid=36002" title="Romeinse cijfer">
Romeinse cijfer



</doc>
<doc id="36003" url="https://nl.wikipedia.org/wiki?curid=36003" title="Deling">
Deling



</doc>
<doc id="36004" url="https://nl.wikipedia.org/wiki?curid=36004" title="Hildesheim (stad)">
Hildesheim (stad)

Hildesheim is een stad in de Duitse deelstaat Nedersaksen. De stad telde eind 2020 101.055 inwoners en ligt ca. 30 km ten zuidoosten van Hannover aan het riviertje de Innerste, een zijrivier van de Leine. Het is de Kreisstadt van de gelijknamige Landkreis, het is tevens een Große selbständige Stadt en zetel van een katholiek bisdom.
Geschiedenis.
Hildesheim werd in 815 gesticht als bisschopsstad. De stad werd het centrum van het prinsbisdom Hildesheim, en bezit liefst vijf romaanse kerken, waaronder de (herbouwde) Mariendom en de Michaeliskirche, die beide op de Werelderfgoedlijst van de UNESCO staan. Een andere kerk, de gotische Andreaskerk, valt op door zijn 115 m hoge toren, de hoogste van Nedersaksen en een van de hoogste kerktorens ter wereld.
Vanaf 1935 werden ten westen van de stad, in de speciaal daarvoor door Adolf Hitlers Derde Rijk aangelegde wijk "Hildesheimer Wald" de "Trillke-fabrieken" gebouwd. Zij waren eigendom van het Bosch-concern. De fabrieken, waar ook duizenden dwangarbeiders te werk zijn gesteld, produceerden motoren en ander technische onderdelen voor legervoertuigen. De fabrieken werden na de Tweede Wereldoorlog tot omstreeks 1990 gebruikt voor de productie van radio's en autoradio's van het merk Blaupunkt. De fabrieken, gevestigd in het stadsdeel "Neuhof/Hildesheimer Wald/Marienrode", zijn tot op de huidige dag in gebruik bij het Bosch-concern.
Hildesheim en zijn historische binnenstad leden op 22 maart 1945 grote schade door geallieerde luchtbombardementen. Het grootste deel van het centrum bestaat dan ook uit naoorlogse bouwwerken. De "Marktplatz" met zijn vakwerkbouwhuizen werd zorgvuldig gereconstrueerd. Pronkstuk op dit plein is het gotische houten "Knochenhaueramtshaus" uit 1529 (herbouwd vanaf 1986).
De "zilverschat van Hildesheim" is een verzameling van 62 stuks zilveren tafelgerei uit de 1e eeuw, gevonden in 1868. De voorwerpen bevinden zich in de "Staatliche Museen" in Berlijn.
Indeling van de gemeente Hildesheim.
De gemeente is ingedeeld in 14 Ortschaften, 9 voormalige zelfstandige gemeenten en 5 delen van de eigenlijke stad.
Voormalige zelfstandige gemeenten:
Wijken van de eigenlijke stad:
Economie.
Ten westen van de stad, in het Hildesheimer Wald, staat een fabriek van voorheen Bosch waar o.a. autoradio's e.d. worden gemaakt.
Ook Coca-Cola heeft te Hildesheim een vestiging.
Enkele andere concerns en supermarktketens hebben in Hildesheim een distributiecentrum.
Andere grote fabrieken in de stad maken autogiro's en gegoten metalen halfproducten o.a. voor de auto-industrie.
Vanwege de historische en culturele monumenten trekt Hildesheim veel bezoekers. Het toerisme heeft voor Hildesheim economische betekenis.
Sinds 2009 heeft Hildesheim op de Innerste een waterkrachtcentrale.
Hildesheim heeft sinds 1989 een universiteit. Deze trekt in de dienstensector kleine ondernemingen aan, en is zelf ook een bron van werkgelegenheid.
Ligging, verkeer, vervoer.
Hildesheim ligt ca. 30 km ten zuidoosten van de landshoofdstad Hannover. Ca. 20 km oostelijk ligt Salzgitter, ca. 45 km westelijk ligt Hamelen. Ten zuiden van Hildesheim ligt een aantrekkelijk, deels met bos bedekt heuvelland. 
Wegverkeer.
De Bundesstraßen 1, 6 en 494 komen te Hildesheim bijeen. Ten oosten van de stad sluit de Bundesstraße 1 op de Autobahn A7 (Hannover - Kassel) aan.
Trein- en busverkeer.
Station Hildesheim is gelegen aan de spoorlijn naar Hannover. Er stoppen zowel intercity's als regionale treinen als ook treinen van de S-Bahn van Hannover.
Scheepvaart.
Hildesheim heeft sinds in 1928 het "Stichkanal Hildesheim" gereedkwam, een binnenhaven. Het "Stichkanal Hildesheim" is 15 km lang en verbindt de stad voor de binnenscheepvaart met het Mittellandkanaal, waarin het nabij Sehnde na het passeren van een sluis uitkomt.
Verder ligt Hildesheim aan de rivier de "Innerste", die voor grote schepen niet bevaarbaar is en waarvan grote delen van de oevers natuurreservaat zijn.
Vliegveld.
Hildesheim beschikt sinds 1926 over een klein vliegveld. Eerst gebruikte de Luftwaffe het vliegveld. Na de Tweede Wereldoorlog werd het overgenomen door de Britse luchtmacht. Het veld bezit twee start- en landingsbanen, die beide 1.220 meter lang zijn: één geasfalteerde baan en één graspiste. "Flugplatz Hildesheim", Engels: "Airport Hildesheim", bevindt zich 3 km ten noorden van het centrum van de stad en is per stadsbus bereikbaar. Er is een vliegschool, waar men kan leren, ULV's en autogiro's te besturen.
Het heeft de ICAO-code EDVM en de IATA-code ZNO.
Op 1 oktober 1993 verlieten de Britten het vliegveld. Omdat het Duitse leger het vliegveld niet heeft overgenomen, ging het over in particuliere handen. Het vliegveld wordt nu voornamelijk gebruikt door chartervliegtuigen en privévliegtuigen. Ook worden er op het vliegveld festivals georganiseerd zoals het M'era luna festival.
Stedenbanden.
Hildesheim heeft stedenbanden met:

</doc>
<doc id="36005" url="https://nl.wikipedia.org/wiki?curid=36005" title="Oker">
Oker



</doc>
<doc id="36022" url="https://nl.wikipedia.org/wiki?curid=36022" title="3000 meter steeple">
3000 meter steeple

De 3000 meter steeple (ook wel hindernisloop of 3000 meter steeplechase genoemd) is een atletiekonderdeel bestaande uit een hardloopwedstrijd van 3000 meter die op een van hindernissen voorziene baan wordt gelopen. In totaal moet de loper 28 op horden gelijkende hindernissen en zeven maal een waterbak passeren.
Geschiedenis.
De 3000 meter steeple is een moderne tak van sport. Origineel werd de naam steeplechase gebruikt voor paardenraces op het platteland in Ierland. De kerktorens (steeples), die men van ver kan zien, werden daarbij als markering gebruikt. Hierbij vormden de stenen muren en grachten obstakels. De atletiekversie kent zijn oorsprong in een 2 mijl (3.2 km) lange veldloop met hindernissen die aan de universiteit van Oxford gehouden werd, en daar in 1865 werd vervangen door een hindernisloop op een vlak terrein.
Op de tweede Olympische Spelen in Parijs (1900) werd het nummer officieel ingevoerd over de afstanden 2500 en 4000 meter. In 1904 ging de hindernisloop alleen over 2500 meter. Vier jaar later koos men als afstand twee Engelse mijl en in 1912 werd het zelfs 8000 meter. Pas op de Spelen van Antwerpen in 1920 werd de ook nu nog geldende afstand van 3000 meter gelopen.
Tot voor kort was de steeplechase een van de weinige atletiekdisciplines die enkel door mannen werd beoefend. Op het WK atletiek in 2005 stond deze discipline bij de vrouwen voor het eerst op het programma. Pas in 2008 kreeg het ook een olympische status.
Wedstrijdbaan en regels.
Hoewel de 3000 meter steeple op een 400-meterbaan wordt gelopen, ligt de waterbak in elk geval -om technische redenen- binnen of buiten de ovaal van de baan. Dat heeft een verlenging of verkorting van de baan tot gevolg. Afhankelijk van de positie van de waterbak wordt de start gegeven tussen 20 meter voor de 200 m-startlijn (bak aan de binnenzijde van de baan) tot 50 meter voor de finishlijn (bak aan de buitenzijde van de baan). Meestal ligt de waterbak aan de binnenzijde van de baan.
De loop gaat over 3000 meter met 28 horden en zeven 'sloten'. In elke ronde van 400 meter moeten vijf hindernissen (vier balken en een balk met waterbak) genomen worden. De hindernis is een op een horde lijkende balk, die tussen de 80 en 100 kilogram weegt. De officiële hoogte voor de balken is vastgesteld op 36 inch (91,44 cm) voor mannen en 30 inch (76,20 cm) voor vrouwen. Achter de vierde horde ligt onmiddellijk de waterbak. Deze is aan de kant van de horde maximaal 90 cm diep en loopt over een afstand van 3,66 m langzaam op tot het niveau van de baan. Aan het einde van de bak ligt een mat van zacht materiaal over de gehele breedte van de sloot.
De loper mag de hindernis op zijn eigen manier passeren. Men mag daarbij zijn handen gebruiken, met de voeten op de balk gaan staan, met een voet aanraken of er gewoon over heen springen.
Techniek.
Terwijl de techniek van hordelopen een vast pasritme vraagt, ligt dat bij de hindernisloop anders. De loper moet zijn pasritme vrijwel voortdurend wijzigen. Bij het nemen van de hindernissen speelt de hordetechniek een zeer belangrijke rol. Het los overspringen van de horden vergt uiteraard minder kracht en snelheid dan het plaatsen van de voet op de horde. Bij het passeren van de waterbak ligt dat anders. Bij het aanlopen naar de hindernis voert de atleet het tempo op om tot een lichte, maar zekere opstap van de hindernis te komen, waarna een krachtige, vlakke en verre afsprong kan volgen. Er zijn slechts zeer weinig hindernislopers, die de waterbak droog willen passeren, daarom ligt de mat ook tot anderhalve meter in het water. Het maken van een zo ver mogelijke sprong over de waterbak kost onnodig veel kracht, dit kan de loper na twee of drie ronden reeds opbreken.
Zoals bij alle lange afstandnummers is het ook bij de steeplechase belangrijk hoe men de krachten verdeelt. Een ervaren loper zal er altijd naar streven een zo constant mogelijk tempo te lopen, om ook in de laatste ronden wanneer vermoeidheidsverschijnselen gaan optreden zijn techniek te behouden. Een goede hindernisloper moet de techniek van een 400 meter hordespecialist hebben en de conditie van een vijf kilometerloper.
Top tien aller tijden.
Snelste mannen.
Bijgewerkt: 11 juni 2023
Snelste vrouwen.
Bijgewerkt: 11 november 2023

</doc>
<doc id="36023" url="https://nl.wikipedia.org/wiki?curid=36023" title="Hindoekoesj">
Hindoekoesj

De Hindoekoesj of Hindu Kush (Perzisch: "هندوکش", Hindi: "हिन्दु कुश") is een gebergte in Centraal-Azië dat zich bevindt in het noordoosten van Afghanistan (provincie Badachsjan) en het noorden van Pakistan. De hoogste top is met 7699 meter de Tirich Mir. In het noorden komen veel gletsjers voor. Het gebergte vormt een grens tussen Centraal-Azië en Zuid-Azië.
In de Griekse tijd sinds Alexander de Grote en het hellenisme werd de Hindoekoesj aangeduid als "Caucasus Indicus" en "Paropamisadae".
Hoogste toppen.
De hoogste toppen zijn de:
De Afghaanse Hindoekoesj is vanaf de Afghaanse Oorlog (1979-1989), inclusief de eerder veel beklommen piek Saraghrar, nauwelijks meer door bergbeklimmers bezocht, mede vanwege het regime van de Taliban en de hernieuwde Oorlog in Afghanistan.

</doc>
<doc id="36024" url="https://nl.wikipedia.org/wiki?curid=36024" title="Hindoe Koesj">
Hindoe Koesj



</doc>
<doc id="36025" url="https://nl.wikipedia.org/wiki?curid=36025" title="Driesprong">
Driesprong

Plaatsen en gehuchten:
Als namen van straten of pleinen:
Gebouwen:

</doc>
<doc id="36026" url="https://nl.wikipedia.org/wiki?curid=36026" title="Neurologie">
Neurologie

Neurologie is een medisch specialisme dat zich bezighoudt met de diagnostiek en behandeling van neurologische aandoeningen: ziekten van de hersenen, het ruggenmerg en de zenuwen. Daarnaast worden spierziekten ook vaak behandeld door een neuroloog.
Symptomen in de neurologie.
Een neuroloog behandelt uiteenlopende klachten als hoofdpijn, dubbelzien, tintelingen, uitstralende pijn in het been of de arm, duizeligheid, slaapstoornissen, (aanvallen van) bewustzijnsdaling, geheugen-, taal- en spraakstoornissen, loop- en bewegingsstoornissen, spierzwakte en verlammingsverschijnselen.
Behandelde ziekten in de neurologie.
Ziekten en aandoeningen die behandeld worden door een neuroloog zijn onder andere epilepsie, hyperventilatie, ziekte van Parkinson, dementie, multiple sclerose (M.S.), carpaletunnelsyndroom, nek- of rughernia (hernia nuclei pulposi), polyneuropathie, spierdystrofie en hersentumoren. In het ziekenhuis zorgt de neuroloog verder voor mensen met een beroerte (herseninfarct of hersenbloeding), meningitis (hersenvliesontsteking), coma, hersenschudding, hersenkneuzing of andere vormen van hersenletsel.
Verband met psychiatrie.
Voor 1980 vormden neurologie en psychiatrie samen één medisch specialisme, uitgeoefend door een "zenuwarts", maar toenemende kennis maakte het vakgebied te groot, en opsplitsing noodzakelijk. Beide disciplines blijven echter nauw verwant.
Zenuwstelsel.
Hersenen, ruggenmerg en zenuwen vormen samen het zenuwstelsel, dat wordt onderverdeeld in:
De hersenen bestaan uit de grote hersenen, in medisch jargon "cerebrum", de kleine hersenen of "cerebellum", de hersenstam, en het ruggenmerg of "myelum".
Het autonoom zenuwstelsel, onderdeel van het perifeer zenuwstelsel, regelt alle "onwillekeurige" (onbewuste) functies als bloeddrukregeling, zweetsecretie, beweging van de ingewanden, en wordt onderverdeeld in:

</doc>
<doc id="36027" url="https://nl.wikipedia.org/wiki?curid=36027" title="Hinkstapspringen">
Hinkstapspringen



</doc>
<doc id="36028" url="https://nl.wikipedia.org/wiki?curid=36028" title="Steeple chase">
Steeple chase



</doc>
<doc id="36029" url="https://nl.wikipedia.org/wiki?curid=36029" title="Hinkstapsprong">
Hinkstapsprong



</doc>
<doc id="36031" url="https://nl.wikipedia.org/wiki?curid=36031" title="Hindernisloop">
Hindernisloop



</doc>
<doc id="36033" url="https://nl.wikipedia.org/wiki?curid=36033" title="Hitteschild">
Hitteschild

Een hitteschild is een hittebestendige, thermische isolatielaag die onder andere op ruimtevaartuigen wordt aangebracht. Deze keren doorgaans met grote snelheid in de dampkring van de aarde terug en daarbij wordt door samenpersing van lucht aan de voorzijde/onderzijde tot plasma een zeer hoge temperatuur bereikt. Zonder hitteschild zou het ruimtevaartuig volledig verbranden. Ook ruimtesondes die de Zon dicht naderen worden uitgerust met een hitteschild. Er zijn twee soorten hitteschilden. Enerzijds onbrandbare, herbruikbare hitteschilden en anderzijds ablatieve hitteschilden.
Een alternatief voor een hitteschild is geforceerde koeling. Dit wordt onder meer toegepast in de Falcon 9 Block 5. Door het octaweb, de constructie aan de onderkant van de booster waarin de motoren opgehangen zijn, wordt tijdens de terugkeer in de atmosfeer water gepompt om de hitte af te voeren.
SpaceX heeft tijdens de ontwikkeling van Starship ook een tijdje gespeeld met het idee restantstuwstof (gasvormig geworden stuwstof die door afkoken van een cryogene stuwstof ontstaat) door kleine gaatjes in de wand van het starship te laten "zweten" en daarmee hitte af te voeren. Er werd uiteindelijk gekozen voor een hitteschild bestaand uit keramische tegels.

</doc>
<doc id="36034" url="https://nl.wikipedia.org/wiki?curid=36034" title="Meindert Hobbema">
Meindert Hobbema

Meindert Lubbertszoon Hobbema (gedoopt Amsterdam, 31 oktober 1638 - aldaar, 7 december 1709), was een Nederlandse kunstschilder van landschappen. 
Biografie.
Hobbema werd op jonge leeftijd wees en groeide op in een weeshuis. Hij kwam op 17-jarige leeftijd in huis bij Jacob van Ruisdael, aanvankelijk om boodschappen te doen, verf te maken en het atelier op orde te houden, maar al snel om het vak te leren. In 1668 trouwde hij met Eeltje Vinck, de huishoudster van de Amsterdamse burgemeester Lambert Reynst. Toen die hem een goed baantje bezorgde als wijnroeier, hield hij vrijwel volledig op met schilderen. Veertig jaar lang peilde hij wijnvaten. Het echtpaar kreeg vijf kinderen, twee stierven op zeer jonge leeftijd. Hobbema woonde op de Rozengracht tegenover Rembrandt en werd op 14 december 1709 begraven naast de Westerkerk in Amsterdam. De voorouders van Meindert Lubberts waren afkomstig uit Friesland. De schilder gebruikte de familienaam Hobbema voor het eerst in bijna een eeuw.
Werk.
Hobbema behoort tot de kunstenaars die niet beïnvloed zijn door Rembrandt. Hobbema's landschappen tonen duidelijk de invloed van zijn leermeester Jacob van Ruisdael, maar zijn meestal wat lichter en minder sober van toon. Zijn werk is niet heroïsch of theatraal; hij combineert boslandschappen met vrolijke reisgezelschappen. De behangselschilder Egbert van Drielst en de Engelse landschapschilder Thomas Gainsborough zijn door hem beïnvloed. Zijn bekendste werk is "Het laantje van Middelharnis" (1689), dat in 1822 werd verkocht door de gemeente Middelharnis en dat tegenwoordig deel uitmaakt van de verzameling van de National Gallery in Londen. Voor zijn landschappen was in de 18de en 19de eeuw vooral belangstelling in Engeland.
In 2014 werd een schilderij van Hobbema, getiteld "Boslandschap met een vrolijk gezelschap in een wagen" (ca. 1665) aan het Rijksmuseum in Amsterdam geschonken. Dit schilderij werd opgenomen in de Eregalerij.

</doc>
<doc id="36036" url="https://nl.wikipedia.org/wiki?curid=36036" title="Binair stelsel">
Binair stelsel



</doc>
<doc id="36037" url="https://nl.wikipedia.org/wiki?curid=36037" title="Zenuw">
Zenuw

Een zenuw is een onderdeel van het perifere zenuwstelsel en bestaat uit gebundelde uitlopers van zenuwcellen. Zenuwen bevatten twee typen zenuwvezels: "snelle" en "trage" vezels. Langs een zenuwvezel worden fysiologische signalen doorgegeven door verandering van de elektrische potentiaal over de celmembraan. Bij snelle vezels gaat dat met grote snelheid (80 tot 120 meter per seconde), bij langzame vezels wordt de snelheid uitgedrukt in centimeters per seconde. Het mechanisme is overigens bij snelle en bij langzame vezels grotendeels gelijk, maar bij snelle vezels maakt het depolarisatiefront grotere sprongen door de aanwezigheid van een isolerende myelineschede om de vezel, die wordt gevormd door de cellen van Schwann. Bij de perifere zenuwen zijn de axons meestal omgeven met een myelineschede met daar omheen het endoneurium. Het perineurium zit hier weer omheen en de buitenste laag om de zenuw wordt het epineurium genoemd.
Zenuwen geleiden zowel signalen van de hersenen via het ruggenmerg naar de spieren, waardoor de spieren samentrekken, als informatie van de zintuigen naar het ruggenmerg en de hersenen toe. Daarvoor heeft de zenuwcel, waarvan het cellichaam meestal in het centrale zenuwstelsel ligt, uitlopers genaamd axonen en dendrieten. Axonen geleiden van de zenuwcel af, dendrieten ernaartoe. Bestaat een zenuw uitsluitend uit vezels die spieren prikkelen tot samentrekken, dan gaat het om een "motorische zenuw"; in het andere geval spreekt men van een "sensorische zenuw" of "gevoelszenuw". Komen beide voor, dan is het een "gemengde zenuw".
De informatieoverdracht tussen zenuwcellen onderling en naar andere cellen gaat via synapsen. Hierbij wordt meestal een chemische stof, een neurotransmitter, overgedragen van de ene cel op de andere. Bekende neurotransmitters zijn acetylcholine, dopamine en serotonine. Er zijn echter ook "elektrische synapsen", die een snellere informatieoverdracht mogelijk maken.

</doc>
<doc id="36038" url="https://nl.wikipedia.org/wiki?curid=36038" title="Cerebrum">
Cerebrum



</doc>
