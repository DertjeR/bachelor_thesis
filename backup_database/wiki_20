{"id": "5955", "revid": "1338534", "url": "https://nl.wikipedia.org/wiki?curid=5955", "title": "Verzamelingenleer", "text": "De verzamelingenleer vormt sinds het begin van de twintigste eeuw een van de grondslagen van de wiskunde. De verzamelingenleer betreft de bestudering en formalisering van het begrip verzameling, en ondersteunt daarmee de axiomatische onderbouwing van andere deelgebieden van de wiskunde.\nGeschiedenis.\nWiskundige onderwerpen ontstaan en ontwikkelen zich meestal door middel van interacties tussen vele onderzoekers. Het punt van oorsprong van de verzamelingenleer is in die zin vrij ongebruikelijk, omdat de oorsprong kan worden ge\u00efdentificeerd als het artikel van Georg Cantor uit 1874: \"Over een karakteristieke eigenschap van alle re\u00eble algebra\u00efsche getallen\".\nDe verzamelingenleer begint rond 450 voor Christus met het werk van Zeno. Wiskundigen hadden in die tijd veel moeite met het concept van de oneindigheid. Zeno probeerde de vinger op de zere plek te leggen. Opmerkelijk is in de eerste helft van de 19e eeuw het werk van Bernard Bolzano. De moderne opvatting van het begrip oneindigheid begon in 1867-71 met het werk van Georg Cantor aan de getaltheorie. Een ontmoeting in 1872 tussen Cantor en Dedekind be\u00efnvloedde Cantors denken, en resulteerde in Cantors artikel van 1874.\nCantors idee\u00ebn werkten aanvankelijk polariserend op de wiskundigen van zijn tijd. Terwijl Weierstrass en Dedekind Cantor ondersteunden, werd hij fel bestreden door Kronecker, die nu wordt gezien als een van de grondleggers van het wiskundig constructivisme. Maar het nut van cantoriaanse concepten, zoals de een-op-eencorrespondentie tussen verzamelingen, zijn bewijs dat er meer re\u00eble getallen bestaan dan gehele getallen, en \"de oneindigheid van oneindigheden\" (\"Cantors paradijs\") die uit de machtsverzameling operatie voortvloeide, hebben uiteindelijk geleid tot de wijdverbreide acceptatie van cantoriaanse verzamelingenleer.\nDe volgende golf van opwinding in de verzamelingenleer kwam rond 1900, toen werd ontdekt dat de cantoriaanse verzamelingenleer tot verschillende tegenstrijdigheden leidt, de zogenaamde antinomie\u00ebn of paradoxen. Russell en Zermelo vonden onafhankelijk van elkaar de eenvoudigste en meest bekende paradox, de nu naar Russell vernoemde Russellparadox. Deze paradox leidt tot een tegenstrijdigheid in de intu\u00efteve verzamelingenleer. In 1899 had Cantor zich de vraag gesteld: \"Wat is het kardinaalgetal van de verzameling van alle verzamelingen?\". Deze vraag leidde Cantor naar de gerelateerde paradox. Later heeft men zich gerealiseerd dat deze paradoxen niet louter verzamelingtheoretisch zijn, maar ook voorkomen in de logica. De zin \"deze zin is onwaar\" geeft aanleiding tot een soortgelijk probleem, want als deze zin waar is, moet hij tegelijkertijd \"onwaar\" zijn. Kurt G\u00f6del maakte in 1931 van dit feit gebruik in zijn bewijs van de beroemde onvolledigheidsstelling.\nHet keerpunt in de verzamelingenleer als gevolg van het debat over de paradoxen heeft niet geleid tot het verlaten van de verzamelingenleer. De werkzaamheden van Zermelo in 1908 en Fraenkel in 1922 resulteerden in de canonieke axiomatische verzamelingentheorie (ZFC), waarvan men gelooft dat deze vrij is van paradoxen. Het werk van analisten als Lebesgue heeft het grote wiskundige nut van de verzamelingenleer aangetoond. De axiomatische verzamelingenleer is in de twintigste eeuw sterk verweven geraakt met de structuur van de huidige wiskunde.\nBetekenis van de verzamelingenleer.\nIn de wiskunde werden vaak stellingen geformuleerd en bewezen die uitspraken over \"eigenschappen\" van zaken deden, zonder precies te defini\u00ebren voor welke \"zaken\" die uitspraken golden. Neem bijvoorbeeld de meetkunde.\nEen ander voorbeeld komt uit de rekenkunde.\nEen laatste voorbeeld, met worteltrekken:\nCantor ontdekte dat theorie\u00ebn over wiskundige bewerkingen aan duidelijkheid wonnen, door te spreken van \"de verzameling van zaken waarvoor een stelling geldt\". Het kan dan bijvoorbeeld gaan om de verzameling van gehele getallen of de verzameling van rationale getallen.\nDe verzamelingenleer kent basisbegrippen als:\n(In het artikel Verzameling (wiskunde) staat hier meer over).\nDoor middel van de verzamelingenleer kan men bijvoorbeeld afleiden:\nDe verzamelingenleer kreeg al in het begin van de 20e eeuw de positie van basistheorie, een theorie die de basis voor het wiskundig bouwwerk vormde. Zo worden alle begrippen als natuurlijke getallen en functies gedefinieerd op basis van verzamelingen.\nAanvankelijk werd de theorie echter als controversieel beschouwd. In zijn oorspronkelijke versie bleek de theorie namelijk tot een aantal ongerijmdheden te leiden. Deze versie, die tegenwoordig de \"intu\u00eftieve verzamelingenleer\" wordt genoemd, is later vervangen door de \"formele verzamelingenleer\", die een iets strengere definitie van het begrip verzameling gebruikt.\nIntu\u00eftieve verzamelingenleer.\nDe intu\u00eftieve verzamelingenleer is de oorspronkelijke versie van de verzamelingenleer, zoals Georg Cantor die had ontwikkeld.\nDeze intu\u00eftieve verzamelingenleer gaat uit van de regel, dat\nMet deze regel kan bijvoorbeeld de verzameling van alle blauwgekleurde dingen gedefinieerd worden.\nHet was met dit verzamelingbegrip reeds wel mogelijk om bestaande wiskundige theorie\u00ebn van een nieuwe formulering te voorzien, maar bij het verder uitwerken van deze leer, bleek het intu\u00eftieve verzamelingbegrip aanleiding te geven tot een aantal paradoxen, waarvan hier enkele beschreven worden.\nDe catalogusparadox.\nDit is een bekende paradox uit de verzamelingenleer, bedacht door Bertrand Russell, daarom ook bekend onder de naam Russellparadox. Om de paradox uit te leggen wordt vaak het volgende voorbeeld gebruikt:\nEen bibliothecaris vindt op een goede dag in een hoekje van zijn bibliotheek een grote stapel catalogi. Sommige van deze catalogi vermelden zichzelf, terwijl andere dat niet doen. Voor het gemak maakt hij twee nieuwe catalogi: een eerste catalogus A die alle catalogi vermeldt die zichzelf vermelden, en een tweede catalogus B die alleen de catalogi vermeldt die zichzelf niet vermelden.\nNatuurlijk zorgt hij ervoor dat ook catalogus A zichzelf vermeldt.\nMoet catalogus B zichzelf opnemen? Als hij zichzelf opneemt behoort hij eigenlijk tot groep A, want dan vermeldt hij zichzelf. Als hij zichzelf niet opneemt, dan vermeldt hij niet alle catalogi die zichzelf niet vermelden. Een paradox! Deze paradox toont aan dat er niet voor elk logisch probleem een wiskundige oplossing bestaat.\nDe paradox van de barbier van Sevilla.\nEen andere vorm van de catalogusparadox is de barbier van Sevilla. In de middeleeuwen had de barbier van Sevilla een uithangbord: \"Ik scheer alle mannen die niet zichzelf scheren\". Hij wist echter geen antwoord toen iemand hem vroeg: en scheert u uzelf of niet? Met andere woorden, gegeven de verzameling van alle mannen die zichzelf niet scheren, behoort de barbier tot deze verzameling?\nSoms wordt gegrapt dat de barbier een vrouw is, waardoor de paradox vermeden wordt.\nFormele verzamelingenleer.\nDe formele verzamelingenleer lost de paradoxen uit de intu\u00eftieve verzamelingenleer op door de regel te laten vallen dat\nen deze te vervangen door de regel\nDeze regel wordt gecombineerd met een aantal andere regels, zoals\nDeze formulering laat de resultaten die met de intu\u00eftieve verzamelingenleer behaald waren, volledig in stand. Zo kunnen op deze wijze alle verzamelingen die daadwerkelijk in de wiskunde en logica gebruikt worden geconstrueerd worden, terwijl bovenstaande paradoxen en andere problematische verzamelingen (zoals de verzameling van alle verzamelingen, die volgens het diagonaalbewijs van Cantor kleiner dan een deel van zichzelf moet zijn) worden vermeden."}
{"id": "5958", "revid": "536130", "url": "https://nl.wikipedia.org/wiki?curid=5958", "title": "Exclave", "text": "Een exclave is een stuk land dat politiek gezien wel, maar geografisch gezien niet met het moederland is verbonden.\nDe term exclave refereert dus aan het land waar het gebied toe behoort, in tegenstelling tot de term enclave, waarbij wordt uitgegaan van het gebied waardoor het territorium wordt begrensd. Een exclave is vaak ook een enclave, maar dit is niet altijd het geval. Omgekeerd zijn ook niet alle enclaves een exclave: Lesotho is alleen een enclave, omdat het een onafhankelijk land is, volledig gelegen binnen de grenzen van Zuid-Afrika.\nEen voorbeeld van een exclave is de op Nederlands grondgebied gelegen, Belgische gemeente Baarle-Hertog. In wezen is dit een lappendeken van kleine exclaves die allemaal door Nederlands grondgebied worden omsloten. Deze exclaves zijn ook enclaves. Een grote exclave is het Russische oblast Kaliningrad aan de Oostzee (dat geen enclave is, omdat het gebied door twee andere staten wordt begrensd en bovendien aan zee ligt). Andere bekende exclaves zijn de Spaanse steden Ceuta en Melilla op de kust van Marokko.\nEen exclave kan ook een eiland zijn, in het geval het niet via de eigen territoriale wateren is te bereiken. Een voorbeeld van een dergelijke exclave is Likoma eiland: twee eilanden politiek behorend bij Malawi, maar volledig omsloten door de territoriale wateren van Mozambique.\n80 procent van de exclaves tussen landen in de wereld werd ooit gevormd door de Cooch Beharexclaves.\nBestaande exclaves.\nGemeentelijke exclaves.\nGemeentelijke exclaves zijn delen van een gemeente die niet te bereiken zijn vanuit het hoofddeel van de gemeente zonder de gemeentegrond te verlaten."}
{"id": "5959", "revid": "902707", "url": "https://nl.wikipedia.org/wiki?curid=5959", "title": "Enclave", "text": "Een enclave is een deel van een staat dat geheel wordt omsloten door grondgebied van een andere staat. Sommige enclaves zijn onafhankelijk (San Marino, Vaticaanstad en Lesotho) en andere behoren tot een andere staat en zijn daardoor tevens exclaves (Baarle-Hertog, Baarle-Nassau).\nGebieden die aan slechts \u00e9\u00e9n ander land grenzen, maar wel een uitgang naar zee hebben, zijn geen enclaves: zulke gebieden zijn bijvoorbeeld Gambia, Monaco, Brunei, Denemarken, Gibraltar, Portugal en Guant\u00e1namo Bay.\nLijst van enclaves (bestaand).\nStaten.\nAfrika\nAzi\u00eb\nEuropa\nLijst van enclaves (historisch).\nDeze lijst is niet compleet.\nTijdelijke enclaves.\nDe kamer in het Canadese ziekenhuis waar prinses Margriet op 19 januari 1943 werd geboren werd \"extraterritoriaal gebied\" verklaard (dus geen Canadees grondgebied) zodat zij de Nederlandse nationaliteit kon krijgen.\nTussen 1999 en 2002 was een deel van Kamp Zeist, bij Soesterberg, Schots grondgebied voor de huisvesting van een Schotse rechtbank en gevangenis voor de rechtszaak over de Lockerbie-aanslag. Hierdoor was Kamp Zeist voor het Verenigd Koninkrijk een tijdelijke exclave, als Schots grondgebied, en binnen Nederland was het een enclave.\nExclaves die in het dagelijks taalgebruik vaak enclaves worden genoemd.\nN.B.: een plaats als Ceuta wordt vaak een Spaanse enclave genoemd omdat dit bijna volledig door het grondgebied van Marokko wordt omgeven, maar is dit strikt gezien niet vanwege de vrije toegang over zee.\nGeloofsenclaves in Nederland en Belgi\u00eb.\nIn Nederland en Belgi\u00eb liggen enkele gebieden waar de inwoners een andere geloofsovertuiging hebben dan in de omliggende plaatsen. In Nederland komen zowel katholieke als protestantse enclaves voor, in Belgi\u00eb komt \u00e9\u00e9n protestantse enclave voor, namelijk de Geuzenhoek in Horebeke. In actuele context wordt soms van 'moslimenclave' gesproken voor migrantenwijken waar een groot deel afkomstig is uit moslimlanden. "}
{"id": "5960", "revid": "12885", "url": "https://nl.wikipedia.org/wiki?curid=5960", "title": "Jura (periode)", "text": "De Jura is een periode in de geologie (en een systeem in de stratigrafie) die duurde van ongeveer 201,3 tot 145,0 miljoen jaar (Ma) geleden. De Jura is de tweede en middelste periode van de era Mesozo\u00efcum. Ze volgt op het Trias en wordt opgevolgd door het Krijt.\nIn de Jura was het opbreken van het supercontinent Pangea in volle gang. Het noordelijk deel van de Atlantische Oceaan opende zich. Het was een warme periode, waarin ijskappen op de polen ontbraken. De zeespiegel stond wereldwijd vrij hoog, vooral aan het begin van het tijdvak. De Jura was (samen met het erop volgende Krijt) de bloeiperiode van de dinosauri\u00ebrs, ook ontstonden de eerste vogels.\nNaamgeving en indeling.\nDe naam Jura werd voor het eerst gebruikt door de paleontoloog Alexandre Brongniart (1770-1847). De Jura is genoemd naar het gelijknamige gebergte op de Zwitsers-Franse grens, de Jura, waar veel gesteenten van Jurassische ouderdom aan de oppervlakte liggen (dagzomen).\nDe Jura wordt in drie series of tijdvakken ingedeeld: Onder/Vroeg, Midden en Boven/Laat. In Noord-Europa en op de Britse Eilanden worden hiervoor vaak de inoffici\u00eble namen Lias, Dogger en Malm gebruikt. Deze worden weer onderverdeeld in elf etages of tijdsnedes.\nPaleogeografie.\nIn de Jura begon het supercontinent Pangea echt op te breken, nadat in het Trias al riften ontstaan waren. Tussen Gondwana (het tegenwoordige Afrika) aan de ene en Laurazi\u00eb (Noord-Amerika en Europa) aan de andere zijde opende de Tethysoceaan zich verder, waardoor de Noordelijke Atlantische Oceaan begon te vormen. Deze opening zette zich verder naar het oosten voort tussen Noord- en Zuid-Amerika. Deze scheiding liep dus grotendeels tussen de twee landmassa's die in het Carboon bij elkaar waren gekomen: Gondwana en Laurazi\u00eb. Echter, ook Gondwana zelf begon op te breken want ook tussen Afrika en India/Antarctica opende een nieuwe oceaan. De zuidelijke Atlantische Oceaan tussen Afrika en Zuid-Amerika en de Noordelijke IJszee tussen Europa en Noord-Amerika bleven tijdens de Jura nog gesloten.\nDoor de vorming van alle nieuwe, lichte oceaankorst steeg het eustatisch zeeniveau in de Jura. Met de zeespiegel liepen grote delen van de continenten onder water. Grote delen van Europa raakten tijdens de Jura bedekt met ondiepe zee\u00ebn. Ten zuiden van wat nu Zuid-Duitsland is lag de Tethysoceaan. De Golf van Biskaje bestond nog niet waardoor het Iberisch Schiereiland in een geroteerde positie vastzat aan de westkust van het tegenwoordige Frankrijk. Met het uit elkaar bewegen van Afrika en Europa raakten een aantal microcontinenten los van de Afrikaanse Plaat, waaronder Apulia, dat later Itali\u00eb zou worden.\nVerder naar het oosten vond langs de zuidelijke rand van Azi\u00eb de Cimmerische orogenese plaats, waarbij een aantal kleine microcontinenten (tegenwoordig bevinden deze terreinen zich in Iran, Afghanistan en Tibet) zich bij Azi\u00eb voegden.\nGesteenten uit de Jura.\nWereldwijd zijn uit de Jura kleisteen, schalie, kalksteen en kalkhoudende zandsteen de meest voorkomende afzettingen. In Nederland komt alleen het Lias bij Winterswijk in enkele beekbeddingen aan de oppervlakte. In Zuid-Belgi\u00eb, ten zuiden van de Ardennen, komen Lias en Dogger aan de oppervlakte als onderdeel van de oostrand van het Bekken van Parijs.\nEen bekende vindplaats van fossielen is de Solnhofener kalksteen (Boven-Jura) uit Zuid-Duitsland, waarin fossielen van landdieren en planten bewaard zijn. Bekend zijn de fossielen van \"Archaeopteryx\", vermoedelijk de oudst bekende vogel. Een andere bekende fossielhoudende formatie is de Posidonia Schalie (Onder-Jura), die in heel Centraal- en Noordwest-Europa voorkomt. Deze bevat veel mariene fossielen van ammonieten, crino\u00efden, vissen en ichthyosauri\u00ebrs.\nLeven.\nHet Trias was ge\u00ebindigd met de Trias-Jura-extinctie, een van de grootste uitstervingen aller tijden. In het water verdwenen de conodonta en placodonta (groepen zeereptielen). Ook onder bivalven, ammonieten en plesiosauri\u00ebrs stierven veel soorten uit. Op het land waren vooral zoogdierachtige reptielen en amfibie\u00ebn het slachtoffer. Vooral de dinosauri\u00ebrs zouden profiteren: in de Jura ontstonden veel nieuwe soorten door een snelle radiatie. Hoewel veel van de soorten die in de Vroeg-Jura ontstonden aan het einde van de Jura weer zouden verdwijnen zou er tot het einde van het Krijt geen massa-extinctie meer plaatsvinden, waardoor de dinosauri\u00ebrs ongeveer 135 miljoen jaar lang het leven op Aarde zouden domineren.\nMarien leven.\nHet leven op de zeebodem bestond in de Jura uit veel groepen die ook tegenwoordig nog voorkomen, zoals zee-egels, zeesterren, slangsterren, bivalven, oesters, brachiopoden (hoewel tegenwoordig veel zeldzamer) en gastropoden. Ook verschenen tijdens de Jura de eerste kreeftachtigen. Groepen uit de Jura die tegenwoordig niet meer voorkomen zijn bijvoorbeeld ammonieten, belemnieten en de rudisten, kolonievormende bivalven die nog diverser werden in het Krijt. De koraalriffen, die in het Trias nog vrij klein waren, bereikten in de Jura weer hedendaagse groottes. De dominante groep koralen waren (en zijn tegenwoordig nog steeds) de destijds nieuwe hexacorralia.\nJurassische straalvinnige vissen waren basaler dan tegenwoordig. Zo had de vis \"Dapedium\" schubben die nauwelijks over elkaar vielen. Ook haaien kwamen in de Jura voor, een voorbeeld is \"Hybodus\". Na het uitsterven van de placodonten bleven onder de zeereptielen de plesiosauri\u00ebrs (waaronder de Pliosauridae als \"Liopleurodon\") en ichthyosauri\u00ebrs (waaronder \"Ichthyosaurus\") over. Hoewel dit reptielen zijn is van de ichthyosauri\u00ebrs bekend dat ze hun jongen levend baarden in plaats van eieren te leggen; er is namelijk een fossiele \"Ichthyosaurus\" gevonden die bezig is met baren. In de Jura begaven ook soorten krokodilachtigen (verdeeld in de groepen Teleosauridae en Metriorhynchidae) zich in de zee, waar ze in het Krijt monsterachtige groottes zouden bereiken.\nLanddieren.\nOp het land werden in de Jura reptielen van de groep Archosauria (voornamelijk de dinosauri\u00ebrs) dominant. Dinosauri\u00ebrs kunnen naar de stand van het schaambeen ingedeeld worden in Ornithischia en Saurischia. Vooral de laatste groep was in de Jura overheersend. De plantenetende saurischi\u00ebrs waren de Sauropoda, zoals \"Apatosaurus\", \"Camarasaurus\", \"Diplodocus\", \"Seismosaurus\" en \"Brachiosaurus\". Vele soorten sauropoden van deze periode konden een enorme grootte bereiken, het zijn de langste en zwaarste landdieren die ooit geleefd hebben. De vleesetende saurischi\u00ebrs, de Theropoda, in het Laat-Trias ontstaan, waren in de gehele Jura de dominante roofdieren. In de Vroeg-Jura was een belangrijke groep theropoden de Coelophysoidea, waaronder \"Dilophosaurus\". Iets later kwamen twee grote hoofdgroepen tot ontwikkeling: de Ceratosauria, waaronder \"Ceratosaurus\", en de Tetanurae. Binnen de Tetanurae splitsen zich in de Jura vele groepen af. De Spinosauroidea, waaronder \"Megalosaurus\" en \"Eustreptospondylus\", en de Carnosauria, waaronder \"Allosaurus\", ontwikkelden vele grote soorten. De Coelurosauria bleven in de Jura klein, zoals \"Ornitholestes\" of \"Compsognathus\". Van veel soorten binnen de laatst genoemde groep wordt aangenomen dat ze veren hadden, maar de fossielen daarvan zijn in de Jura nog zeldzaam. Binnen de Coelurosauria ontwikkelden zich de eerste vogels. De oudst bekende vogel, \"Archaeopteryx\", komt uit het allerlaatste deel van de Jura.\nEen belangrijke groep ornithischische dinosauri\u00ebrs in de Jura bestond uit de plantenetende Stegosauria, waaronder \"Stegosaurus\" zelf. Deze laatste groep stierf vermoedelijk nog tijdens het Jura uit.\nHet luchtruim was in de Jura het domein van veel soorten pterosauri\u00ebrs. Voorbeelden zijn \"Rhamphorhynchus\", \"Dimorphodon\", \"Pterodactylus\" en \"Darwinopterus\". Vogels waren in de Jura nog zeldzaam en zouden pas veel later de meeste ecologische rollen van de pterosauri\u00ebrs overnemen. In de Midden-Jura verschenen de eerste hagedissen. Uit de Crocodylomorpha van het Trias waren in de Jura nieuwere soorten krokodilachtigen ontstaan zoals de Protosuchidae (bijvoorbeeld \"Protosuchus\").\nDe meeste therapsiden, de ruimere groep waartoe de zoogdieren behoren, stierven gedurende de Jura grotendeels uit. De zoogdieren zelf verschenen in het Laat-Trias. De algemeen aanvaarde gedachte is dat ze in de Jura overwegend zeer kleine, onopvallende dieren waren, meestal nachtdieren om confrontaties met dinosauri\u00ebrs uit te sluiten. De meeste fossiele zoogdieren lijken dit beeld te bevestigen. Sommige soorten werden echter iets groter. Een voorbeeld is \"Fruitafossor\", een ongeveer vijftien centimeter grote eter van insecten. \"Castorcauda lustrasimilis\" was een ongeveer even groot op een otter lijkend zoogdier dat vis at.\nPlanten.\nDe flora van de Jura werd gevormd door palmvarens, Bennettitales, coniferen en ginkgo's. De varens waren in grotere hoeveelheden aanwezig dan tegenwoordig, er waren nog geen bedektzadigen (bloemplanten).\nOmdat de droge, continentale klimaten die het Trias domineerden gedurende de Jura, vooral op hogere breedtegraden, langzaam milder werden was de Jurassische flora weelderiger dan die van het Trias. Coniferen waren de dominante bomen. Families van coniferen die tegenwoordig nog steeds bestaan waren de Araucariaceae (apenbomen), Cephalotaxaceae (knoptaxussen), Pinaceae (dennen), Podocarpaceae, Taxaceae (taxussen) en Taxodiaceae. De uitgestorven Mesozo\u00efsche coniferenfamilie Cheirolepidiaceae domineerde de vegetatie op lagere breedtegraden samen met struikachtige Bennettitales. Palmvarens en boomvarens vormden de bossen in warmere klimaten. Vooral de palmvarens waren in zeer grote hoeveelheden aanwezig en zijn typisch voor de Jura. Kleinere soorten varens bedekten de bodem, op hogere breedtegraden vergezeld door ginkgo's. Op het zuidelijk halfrond (Gondwana) waren de Podocarpaceae succesvol, ginkgo's waren hier zeldzamer."}
{"id": "5963", "revid": "51009096", "url": "https://nl.wikipedia.org/wiki?curid=5963", "title": "Kabinet-Balkenende", "text": "Het kabinet-Balkenende verwijst naar de vier Nederlandse kabinetten onder leiding van premier Jan Peter Balkenende, als geheel of als verwijzing naar een van deze kabinetten afzonderlijk."}
{"id": "5965", "revid": "970889", "url": "https://nl.wikipedia.org/wiki?curid=5965", "title": "Lockheed", "text": "Lockheed was een Amerikaanse vliegtuigfabrikant, die in 1995 fuseerde met Martin Marietta waardoor Lockheed Martin ontstond.\nDe gebroeders Allan en Malcolm Loughead bouwden in 1916 hun eerste vliegtuig. Het leek destijds niet zo buitengewoon, maar uit dit minibedrijfje ontstond een gigantische vliegtuigindustrie. Allan en Malcolm doopten in 1926 hun inmiddels volwassen geworden fabriek om tot Lockheed Aircraft Corporation. In 1927 ontwierp Lockheed model Vega. Tijdens de Tweede Wereldoorlog, toen er niet genoeg oorlogsvliegtuigen geproduceerd konden worden, werd de Vega Aircraft Co. (1943) overgenomen. Daardoor kreeg Lockheed de beschikking over twee immense fabrieken, \u00e9\u00e9n in Georgia en \u00e9\u00e9n in Californi\u00eb, alwaar naderhand een derde complex is bij gekomen, speciaal ten dienste van ruimtevaartprojecten.\nLockheed heeft belangen in alle sectoren van de luchtvaart. Niet voor niets noemt men Lockheed de \"fabriek van beroemde vliegtuigen\". Een paar van die befaamde producten zijn: de P-38 Lightning uit de Tweede Wereldoorlog, de aanvalsjager met zijn dubbele staart, en de Hudson-bommenwerper, waarmee onder andere de in Nederland zo genoemde \"Engelandvaarders\" in de oorlog mee gevlogen hebben. \nOok in de latere jaren leverden de Lockheedfabrieken enkele beroemde vliegtuigen af: op de allereerste plaats de C-5A Galaxy, een van de grootste vliegtuigen ter wereld. Deze C 5A, uitgerust met 28 landingswielen, kan 500 militairen met uitrusting vervoeren, of, in zijn tot de tekentafel beperkt gebleven, civiele versie, de Lockheed L-500, 900 passagiers. Deze Galaxy heeft opnieuw Lockheeds reputatie bevestigd.\nDe Lockheed F-94 C Starfire was een \"all-weather-fighter\" en bestemd voor de verdediging rond New York. Deze jager heeft in een latere uitvoering pijlstelling in het stabilo en een \"afterburner\" (naverbrander).\nLockheed bouwde enkele opvallende vliegtuigen. De U-2 bijvoorbeeld, een spionagetoestel, dat destijds in het nieuws kwam omdat het door Gary Powers bestuurde vliegtuig boven Russisch grondgebied neergehaald werd. Opvolger van de U-2 werd de SR-71 Blackbird, een fotoverkenner die de snelheid van Mach-3 haalt. De Amerikaanse luchtmacht, toch al een trouwe klant, ontwikkelde daaruit de F-12, een snelle aanvalsjager. Ook de Hercules C130, een transporttoestel, mag niet onvermeld blijven, evenmin als de F-104 Starfighter, inmiddels opgevolgd door de F-16, die ook alweer op de nominatie staat voor vervanging. \nOok op het gebied van helikopters weet Lockheed van wanten. Men bouwde onder meer de Cheyenne, zwaar bewapend voor de oorlogsvoering in Vietnam en als eerste helikopter ter wereld uitgerust met een vaste vleugel. Ook de vijfpersoons Model 286, een van de snelste helikopters, werd ontworpen en gebouwd door Lockheed.\nUit de sector van de burgerluchtvaart kunnen genoemd worden: de Electra, de Constellation en de Super-Constellation, al tijdens hun bestaan een begrip. In de jaren 1970 en later verscheen de L-1011 TriStar, waarvan v\u00f3\u00f3r de aflevering van het eerste toestel al 170 exemplaren verkocht waren.\nIn Nederland kwam de Nederlandse prins-gemaal Bernhard van Lippe-Biesterfeld in opspraak doordat hij voor 1,1 miljoen US-dollar aan steekpenningen van Lockheed had aangenomen in de zogenaamde Lockheed-affaire."}
{"id": "5968", "revid": "37164", "url": "https://nl.wikipedia.org/wiki?curid=5968", "title": "Drakensbergen", "text": "De Drakensbergen (Afrikaans: \"Drakensberge\", Sotho: \"Maloti\", Zoeloe: \"uKhahlamba\") is een keten van bergen in Zuid-Afrika, die tot 3482 meter hoogte reiken en daarmee de hoogste van het land zijn. In het Sotho heet de bergketen \"Maloti\" en in de taal van de Zoeloes heet de bergketen \"uKhahlamba\", wat \"barri\u00e8re van speren\" betekent. De Drakensbergen vormen het oostelijk deel van het Great Escarpment, waarvan ook het Namibisch escarpment deel uit maakt.\nGeografie.\nDe bergketen ligt in het oosten van Zuid-Afrika en reikt over een lengte van 1000 kilometer van het zuidwesten naar het noordoosten, met een bocht naar het noordwesten die de grens vormt tussen Lesotho en Zuid-Afrika. Aan de westkant lopen de rivieren Oranje en Vaal en aan de oost- en zuidkant enkele kleinere rivieren, waaronder de Tugela. De bergketen scheidt de provincies KwaZoeloe-Natal en Vrijstaat. In de winter valt er regelmatig sneeuw. Regen en mist komen er het hele jaar voor.\nDe hoogste piek is Thabana Ntlenyana (3482 meter). Andere belangrijke pieken zijn Mafadi (3250 meter), Makoaneng (3416 meter), Champagne Castle (3377 meter), Giant's Castle (3315 meter) en Ben Macdhui (3001 meter). Al deze hoge pieken liggen in het zuidoostelijke grensgebied met Lesotho. Ten noorden van Lesotho wordt de bergketen langzaam lager en beter toegankelijk.\nEr zijn een aantal bergpassen, zoals de Naud\u00e9snekpas, Sanipas en de Ongeluksnek.\nGeologie.\nDe Drakensbergen zijn een overblijfsel van het originele Afrikaanse plateau. De bergen worden bedekt door een laag basalt van maximaal 1500 meter dik, met daaronder een laag zandsteen. Dit heeft geresulteerd in een combinatie van zeer steile blokken en pieken. In de zandsteen-laag bevinden zich grotten, waarin vele rotsschilderingen te vinden zijn die gemaakt zijn door de San die daar tot aan de mfecane als jager-verzamelaars aktief waren.\nToerisme.\nDe pieken vormen een uitdaging voor bergbeklimmers. De hoogste pieken zijn allemaal al beklommen, een aantal van de lagere pieken nog niet. Wandelen is een populaire activiteit in het gebied van de Drakensbergen. Navigatie op lange afstandswandelingen wordt vaak ondersteund door gps-ontvangers en kaarten met geodetische referentiepunten. Het toerisme in de Drakensbergen is in ontwikkeling, met een verscheidenheid aan hotels en andere accommodaties. Het grootste gedeelte van de hogere bergketen aan de Zuid-Afrikaanse kant is wildreservaat of wildernis-gebied.\nIn 2000 is \"uKahlamba\" of \"Drakensbergpark\" als gemengd natuurerfgoed en cultuurerfgoed toegevoegd aan de Werelderfgoedlijst van UNESCO. In 2013 werd het aangrenzende Sehlabathebe National Park (Lesotho) bijgevoegd en gepubliceerd onder de gezamenlijke naam Maloti-Drakensberg Park."}
{"id": "5969", "revid": "154519", "url": "https://nl.wikipedia.org/wiki?curid=5969", "title": "Binnenplaneet", "text": "Een binnenplaneet is een planeet die om de Zon draait in een baan binnen de baan van de Aarde. Dit zijn Mercurius en Venus. Een binnenplaneet staat dus dichter bij de Zon dan de Aarde. Binnenplaneten zijn vanaf de Aarde gezien nooit ver van de Zon verwijderd (maximale elongaties van 28 graden voor Mercurius en 48 graden voor Venus) en daardoor voornamelijk aan de ochtendhemel of avondhemel te zien. Ook vertonen de binnenplaneten schijngestalten zoals de Maan en kunnen ze vanaf de Aarde gezien voor de Zon langstrekken (een zogenaamde Mercuriusovergang of een Venusovergang).\nAardse planeten.\nSoms worden de planeten Aarde en Mars ook binnenplaneten genoemd. Dit omdat de vier binnenste planeten een vast oppervlak hebben en zich daarmee onderscheiden van de gasreuzen. De juiste benaming hiervoor is echter Aardse planeten.\nBuitenplaneten.\nPlaneten die zich buiten de baan van de Aarde bevinden heten buitenplaneten. Dit zijn Mars, Jupiter, Saturnus, Uranus en Neptunus. Deze liggen tot aan de Kuipergordel. Buiten de Kuipergordel liggen nog de dwergplaneten Pluto en Eris"}
{"id": "5970", "revid": "86479", "url": "https://nl.wikipedia.org/wiki?curid=5970", "title": "Schijngestalte", "text": "Een schijngestalte, fase, stand, tijd of leeftijd is de verlichte gedaante van de Maan en ook van de planeten Mercurius, Venus en Mars. Doordat de hoek waaronder ze door de zon beschenen worden verandert ten opzichte van de hoek waarmee ze vanaf de aarde bekeken worden, zijn ze vanaf de aarde gezien soms deels verlicht en deels donker, soms helemaal verlicht en soms, met uitzondering van Mars, helemaal donker. De schijngestalte wordt begrensd door een halve cirkel en een halve ellips (of een rechte lijn).\nDe schijngestalten van de Maan zijn direct waarneembaar en dan ook vanouds bekend. Voor de schijngestalten van de planeten is een telescoop nodig en deze schijngestalten zijn dan ook pas door Galileo Galilei in het begin van de 17e eeuw waargenomen.\nDe echte gestalte van een hemellichaam is onveranderlijk maar de schijngestalte verandert gedurende de omloop om de Aarde (Maan) of om de zon (Mercurius, Venus en Mars). Afhankelijk van de hoek waaronder het lichaam door de zon wordt beschenen, verplaatst de terminator, de scheiding van licht en donker, zich over het oppervlak van de maan of planeet, waardoor deze afwisselend te zien is als een sikkelvormig of rond lichaam.\nBij de Maan, Venus en Mercurius springt dit het meest in het oog. Bij Mars is het effect al een stuk kleiner en is vanaf de Aarde gezien altijd minimaal ongeveer driekwart verlicht. Bij de buitenplaneten is het verschijnsel vanaf de Aarde nauwelijks te zien.\nMaanstanden.\nEnkele schijngestalten van de Maan hebben een naam, de maanstanden, -fases, -tijd of -leeftijd. Op het noordelijk halfrond zijn dit:\nOp het zuidelijk halfrond is dit anders, doordat de maan daar andersom wordt waargenomen, dus met de noordpool aan de onderkant. Het hieronder beschreven ezelsbruggetje werkt daar niet.\nIn tropische gebieden neemt de maan een eerder horizontale schijngestalte aan, een bootje of parapluutje. 's Avonds een bootje in het eerste kwartier, 's morgens een bootje in het laatste kwartier. Een parapluutje is alleen zichtbaar als de zon boven de horizon staat en daardoor minder duidelijk. Het ezelsbruggetje kan gebruikt worden als men op de rug gaat liggen met het hoofd naar het noorden.\nEzelsbruggetje.\nKan men van de halve maan, door er een lijn bij te denken, de letter p vormen, dan staat de maan in het eerste kwartier. De p van \"premier\".\nKan men de kleine letter d vormen (niet de hoofdletter D), dan staat de maan in het laatste kwartier. De d van \"dernier\"."}
{"id": "5973", "revid": "1078671", "url": "https://nl.wikipedia.org/wiki?curid=5973", "title": "William McKinley", "text": "William McKinley jr. (Niles (Ohio), 29 januari 1843 \u2013 Buffalo (New York), 14 september 1901) was de 25e president van de Verenigde Staten van 1897 tot zijn dood in 1901. Op 6 september 1901 werd hij slachtoffer van een moordaanslag. Hij overleed op 14 september op 58-jarige leeftijd en werd opgevolgd door vicepresident Theodore Roosevelt.\nPolitieke carri\u00e8re.\nIn 1876 werd hij Republikeins lid van het Congres, waar hij met een korte onderbreking lid van bleef tot 1891. Hij maakte zich populair door onder andere te pleiten voor hogere invoerrechten (McKinley Tariff Act 1890). Hij werd in 1892 tot gouverneur van Ohio gekozen en in 1896 tot president van de Verenigde Staten. Hij liet zich, zij het aarzelend, meeslepen door de imperialistische stromingen van zijn dagen en bracht zo in april 1898 het land in oorlog met Spanje. Na het succesvolle verloop van deze strijd bepleitte hij de annexatie van de Filipijnen en een gedeeltelijke onafhankelijkheid voor Cuba onder sterke Amerikaanse controle. Ook keurde hij de annexatie van Hawa\u00ef goed. In 1900 werd hij met een nog grotere meerderheid opnieuw verkozen. Hij was van 1897-1901 president van de VS.\nIn november 1900 had de regering van het Ottomaanse Rijk bepaald dat joden nog slechts 3 maanden achtereen het land (Palestina) mochten bezoeken. Dit was voor Theodor Herzl reden om Amerikaanse joden te schrijven en leden van senaat, congres en president McKinley te vragen om alles te doen wat in hun macht lag, om deze discriminatie (niet-joodse VS-burgers werden niet getroffen door deze maatregel) te doen be\u00ebindigen. Toen de Amerikaanse ambassadeur voorjaar 1901 zijn beklag deed, antwoordde de Turkse \"Porte\" dat individuele joodse bezoekers niet het probleem waren, maar groepen joodse kolonisten. Immigratie van zionistische joden, landaankoop en opbouw van de eerste kibboetsen in Palestina gebeurde sinds ruim 20 jaar en Palestijnse notabelen hadden in 1895 in Istanboel hun verontrusting hierover uitgesproken.\nMoord op McKinley.\nTijdens een bezoek aan de Pan-Amerikaanse tentoonstelling te Buffalo (New York) op 6 september 1901 werd McKinley het slachtoffer van een moordaanslag. De Poolse immigrant Leon Czolgosz, een fanatiek anarchist die tekenen van zwakzinnigheid vertoonde, vuurde tweemaal met een pistool op de president. De eerste kogel ging in zijn schouder, de tweede doorboorde zijn ingewanden en bleef in zijn rug steken. De eerste kogel werd eenvoudig gevonden en verwijderd, maar de tweede kogel konden de chirurgen niet terugvinden. McKinley leek echter te herstellen, waardoor werd besloten om de tweede kogel te laten zitten, omdat het zoeken ernaar mogelijk meer schade zou toebrengen. Het pas ontwikkelde r\u00f6ntgenapparaat, dat op de tentoonstelling werd gepresenteerd, durfde men nog niet op de president te gebruiken. McKinley was gedurende een week aan de beterende hand, maar raakte uiteindelijk in shock en stierf op 14 september 1901, acht dagen na de aanslag, aan de gevolgen van het koudvuur dat zijn verwondingen had aangetast. Hij werd 58 jaar oud.\nDrie kwartier na de dood van McKinley werd de toegesnelde vicepresident Theodore Roosevelt als nieuwe president be\u00ebdigd. Met zijn 42 jaar was Roosevelt de jongste man die ooit president van de Verenigde Staten was geworden, zij het zonder directe verkiezing."}
{"id": "5974", "revid": "3", "url": "https://nl.wikipedia.org/wiki?curid=5974", "title": "McKinley", "text": ""}
{"id": "5981", "revid": "1368706", "url": "https://nl.wikipedia.org/wiki?curid=5981", "title": "Thomas Chippendale", "text": "Thomas Chippendale (Farnley (West Yorkshire), 5 juni 1718 \u2013 Otley (bij Leeds), 13 november 1779) was een Londense meubelmaker. Hij leefde in dezelfde periode als zijn vakgenoten George Hepplewhite en Thomas Sheraton en wordt beschouwd als de grondlegger van de Engelse rococomeubelstijl, vaak kortweg \"chippendale(stijl)\" genoemd.\nChippendale werd geboren als zoon van een gewone meubelmaker. Tot zijn twintigste leerde hij de knepen van het vak bij zijn vader en ging nadien naar Londen om bij een meubelmaker in de leer te gaan. Gedurende zijn leertijd ontwierp hij verschillende meubels, waarvan de meeste gebaseerd waren op de Queen Annestijl. In deze periode werkte hij ook voor andere meubelmakers.\nIn 1752 werd hij directeur van een zelfstandige onderneming. Hij ontwierp een breed assortiment aan meubelen waaronder stoelen, bedden, commodes, bureaus, boekenkasten en tafels. Zijn meubelen vertoonden naast rococomotieven (rocailles) ook gotische en oosterse invloeden. Hij vervaardigde vele meubelen in Japans lakwerk waarvoor hij een witte houtsoort gebruikte.\nIn een latere periode kwam Thomas Chippendale in contact met Robert Adam, een architect met wie hij samenwerkte voor de inrichting van Harewood House te Yorkshire. In deze periode vertoonden zijn meubelen een klassieker karakter dan ervoor.\nChippendale trok zich in 1776 terug uit de zaak die daarna werd overgenomen door de oudste van zijn vijf zonen en dochters. Het waren kinderen van hem en zijn vrouw Catherine Redshaw, met wie hij in 1748 in het huwelijk trad. Zijn kinderen werkten met het bedrijf tot 1804. Chippendale stierf in 1779 en werd begraven in Londen. Gedurende zijn carri\u00e8re schreef hij vier boeken waarvan het eerste verscheen in 1754 (\"The Gentleman and Cabinet Maker's Director\") en het laatste in 1762.\nDe Engelse benaming voor het eekhoorntjesduo Knabbel en Babbel (Chip 'n Dale) is ontleend aan de naam van Thomas Chippendale."}
{"id": "5982", "revid": "344538", "url": "https://nl.wikipedia.org/wiki?curid=5982", "title": "Batrachomyomachia", "text": "De batrachomyomachia (Oudgrieks: \u0392\u03b1\u03c4\u03c1\u03b1\u03c7\u03bf\u03bc\u03c5\u03bf\u03bc\u03b1\u03c7\u03af\u03b1, van \u03b2\u03ac\u03c4\u03c1\u03b1\u03c7\u03bf\u03c2, kikker, \u03bc\u1fe6\u03c2, muis, en, \u03bc\u03ac\u03c7\u03b7, strijd) of de strijd van kikkers en muizen is een Griekse satire op de Ilias. Evenals de Ilias is het geschreven in dactylische hexameters. In plaats van de strijd om Troje beschrijft het de strijd tussen de batrachoi (de kikkers) en de myes (de muizen). Door de Romeinen is het werk toegeschreven aan Homerus zelf, maar volgens Plutarchus is het werk toe te schrijven aan Pigres van Halicarnassus, de broer of de zoon van Artemisia, de koningin van Caria en bondgenoot van Xerxes I. Sommige moderne geleerden daarentegen, wijzen het toe aan een onbekend dichter uit de tijd van Alexander de Grote.\nInhoud.\nEen muis die water aan het drinken is van een meer ontmoet de koning van de kikkers, die hem bij zich thuis uitnodigt. Als de koning van de kikkers over het meer zwemt met de muis die op zijn rug zit, worden ze geconfronteerd met een schrikbarende waterslang. De kikker duikt onder water, de muis vergetend, die verdrinkt. Een andere muis is getuige van dit voorval vanaf de rand van het meer en vertrekt om iedereen erover te vertellen. Wegens dit voorval bewapenen de muizen zich voor een gevecht om het verraad van de koning van de kikkers te wreken, en zenden daarom een heraut naar de kikkers met een oorlogsverklaring. De kikkers beschuldigen hun koning, die met klem het incident ontkent. In tussentijd stelt Zeus, die ziet dat er een oorlog op gang is, aan de goden voor om partij te kiezen, en in het bijzonder stelt hij voor dat Athena de muizen zal helpen. Athena weigert, omdat de muizen naar haar zeggen haar veel leed berokkend hebben. Ten slotte beslissen de goden om toe te kijken in plaats van zich actief te mengen. Een gevecht volgt en de muizen zegevieren. Zeus rekruteert een leger krabben om de volledige vernietiging van de kikkers te voorkomen. Onmachtig tegen de gewapende krabben, trekken de muizen terug en eindigt de oorlog na amper \u00e9\u00e9n dag bij zonsondergang."}
{"id": "5985", "revid": "1364734", "url": "https://nl.wikipedia.org/wiki?curid=5985", "title": "Alexander Fleming", "text": "Alexander Fleming (Darvel, 6 augustus 1881 \u2013 Londen, 11 maart 1955) was een Schotse arts en microbioloog in het veld van de medische microbiologie die voor de ontdekking van penicilline een Nobelprijs heeft gekregen.\nBiografie.\nFleming werd geboren op de boerderij Lochfield in Darvel in East Ayrshire, Schotland, als zoon van een boer. Nadat hij vier jaar bij een rederij had gewerkt studeerde hij van 1901 tot 1906 geneeskunde aan de \"St Mary's Hospital Medical School\" in Paddington. Van grote invloed op Flemings carri\u00e8re was de Britse bacterioloog en immunoloog Almroth Wright, hoogleraar pathologie aan St Mary's. Na zijn afstuderen trad Fleming als assistent bij Wright in functie.\nNa afloop van zijn studie bleef hij aan dat instituut verbonden. Tijdens de Eerste Wereldoorlog werkte hij als medisch officier in militaire ziekenhuizen, waar hij kennismaakte met door bacteri\u00ebn ge\u00efnfecteerde wonden die met bestaande ontsmettingsmiddelen slecht behandelbaar waren. In 1921 werd hij bij St Mary's plaatsvervangend hoofd, en in 1946 directeur. In 1948 werd de naam veranderd in \"Wright-Fleming Institute\". Van 1928 tot 1948 bekleedde hij de leerstoel voor bacteriologie aan de Universiteit van Londen.\nWerk.\nFlemings vroegste werk betrof Salvarsan, het door Paul Ehrlich ontdekte middel voor de behandeling van syfilis. Flemings vernieuwing was dat hij het medicijn intraveneus toediende aan pati\u00ebnten \u2013 naar wat bleek de meest effectieve manier van toedienen. Omdat Fleming een van de weinige artsen in Londen was die Salvarsan toedienden, kreeg hij zo'n drukke praktijk dat hij de bijnaam 'soldaat 606' verwierf.\nGedurende de Eerste Wereldoorlog onderbrak Fleming zijn onderzoek aan St. Mary's tijdelijk en diende als kapitein bij de Royal Army geneeskundige troepen. Gestationeerd in Boulogne-sur-Mer was hij werkzaam in een onderzoekscentrum onder leiding van Wright. Samen deden ze onderzoek naar de werkzaamheid van ontsmettingsmiddelen op wondinfecties, een geaccepteerde behandeling in die tijd. Fleming zag echter dat ontsmettingsmiddelen meer kwaad dan goed deden omdat ze niet alleen niet alle bacteri\u00ebn doodden, maar ook witte bloedcellen beschadigden, waardoor de infectie zich juist sneller verspreidde.\nNa de oorlog ontdekte Fleming (samen met V.D. Allison) dat oogvocht de stof lysozym bevat, een biologisch molecuul dat chemische verbindingen in de celwand van bacteri\u00ebn afbreekt waardoor ze openbarsten.\nIn september 1928 ontdekte Fleming eigenlijk bij toeval dat in de buurt van een bepaalde schimmel die per ongeluk bij een van zijn bacteriekolonies was gekomen geen bacteri\u00ebn groeiden. Fleming maakte een filtraat van de schimmel en constateerde dat die vele soorten bacteri\u00ebn kon doden, terwijl de proefdieren er geen merkbaar nadelige gevolgen van ondervonden. In een wetenschappelijke publicatie in 1929 noemde hij de stof \"penicilline\", en veronderstelde dat het als geneesmiddel kon werken. De ontdekking van penicilline wordt als een voorbeeld van serendipiteit gezien.\nHet daadwerkelijke gebruik van penicilline als geneesmiddel liet echter op zich wachten, omdat de stof zich moeilijk liet isoleren. Twee scheikundigen van de Oxforduniversiteit, Ernst Boris Chain en Howard Florey, slaagden in 1940 daar als eersten in. Hierna maakte penicilline een snelle opmars \u2013 mede vanwege de Tweede Wereldoorlog \u2013 en in 1945 deelden Fleming, Chain en Florey de Nobelprijs voor Geneeskunde \"voor de ontdekking van penicilline en haar helende werking bij diverse infectieziekten\". In zijn toespraak bij het ontvangen ervan voorspelde Fleming reeds het probleem van antibiotische resistentie: het punt waarop bacteri\u00ebn resistentie zouden ontwikkelen tegen penicilline en andere antibiotica wegens overmatig gebruik.\nFleming kreeg ook andere vormen van eerbetoon voor zijn ontdekking. Zo werd hij in 1944 geridderd, zodat hij de titel \"Sir\" mocht voeren. Daarnaast ontving hij eredoctoraten van 12 Amerikaanse en Europese universiteiten, werd hij commandeur in het Franse Legioen van Eer en 'ererector' van de universiteit van Edinburgh.\nPersoonlijk.\nFleming huwde in 1915 de Ierse verpleegster Sarah Marion McElroy; in 1924 kreeg het stel hun enig kind, zoon Robert, die net als zijn vader ook arts werd. Flemings gezondheid ging achteruit na Sarah's overlijden in 1949. In 1953 herstelde zijn gezondheid enigszins toen hij Amalia Koutsouri huwde, een bacteriologe en voormalig studente. Op 11 maart 1955, twee maanden na zijn pensionering, overleed Alexander Fleming in Londen aan een hartinfarct."}
{"id": "5987", "revid": "3", "url": "https://nl.wikipedia.org/wiki?curid=5987", "title": "Sir Alexander Fleming", "text": ""}
{"id": "5989", "revid": "1283007", "url": "https://nl.wikipedia.org/wiki?curid=5989", "title": "Bruto nationaal product", "text": "Het bruto nationaal product (bnp) is de totale toegevoegde waarde van alle goederen en diensten die in een bepaalde periode (meestal een jaar) door een bepaald land wordt geproduceerd: het bruto binnenlands product plus de door de staatsburgers in het buitenland verdiende primaire inkomens minus de door buitenlanders in het betreffende land verdiende primaire inkomens. Samengevat betekent 'binnenlands' hier verdiend/geproduceerd binnen de landsgrenzen en 'nationaal' verdiend/geproduceerd door de staatsburgers van een land.\nHet bnp per hoofd van de bevolking is een maat voor de welvaart van een land.\nMet de invoering van nieuwe internationale richtlijnen is het begrip bruto nationaal product (bnp) vervangen door het bruto nationaal inkomen (bni). Deze richtlijnen betreffen het \"System of National Accounts 1993\" (SNA 1993; UN, EU, IMF, OECD, World Bank), paragraaf 7.16 &amp; 7.17 en het \"European System of National and Regional Accounts 1995\" (ESA 1995; Eurostat), paragraaf 8,94."}
{"id": "5990", "revid": "1202903", "url": "https://nl.wikipedia.org/wiki?curid=5990", "title": "Wereldhandelsorganisatie", "text": "De Wereldhandelsorganisatie (Engels: \"World Trade Organization\", WTO; Frans: \"Organisation Mondiale du Commerce\", OMC; Spaans: \"Organizaci\u00f3n Mundial de Comercio\", OMC) is een intergouvernementele organisatie die toeziet op de naleving van afspraken over de handel tussen landen. Veel van die afspraken zijn van belang voor het internationale zakendoen.\nAlgemeen.\nDe Wereldhandelsorganisatie werd opgericht in 1995. Ze kwam voort uit het General Agreement on Tariffs and Trade (GATT, Algemene Overeenkomst over Tarieven en Handel), dat in 1947 in Gen\u00e8ve werd ondertekend door 23 landen. Het hoofdkantoor van de Wereldhandelsorganisatie bevindt zich eveneens in Gen\u00e8ve.\nDe taken van de WTO zijn bevordering van internationale handel, beslechting van handelsconflicten en opheffing van handelsbarri\u00e8res. De basisfilosofie van de organisatie is dat internationale handel de beste en snelste manier is om de wereld welvarender te maken en dat daarom elk obstakel voor internationale vrijhandel uit de weg moet worden geruimd.\nMet 153 lidstaten en dertig aspirant-leden, vertegenwoordigde de WTO in 2002 95% van de wereldhandel. Twintig maanden na de oprichting van de WTO waren er 122 lidstaten. Sinds 29 juli 2016 zijn er 164 leden.\nGATT.\nOorspronkelijk was de voorloper van de WTO, de GATT, nooit bedoeld als een organisatie, maar slechts als een verdrag dat ondergebracht zou worden onder de International Trade Organization (ITO). De GATT bleef na het falen van de ITO een belangrijk platform voor onderhandelingen over het reduceren van importbeperkingen in de vorm douanetarieven (quota). Tijdens de Uruguay-ronde is de WTO opgericht, omdat de GATT niet langer voldeed. Van begin af aan werden bij de GATT landbouw, grondstoffen en diensten buiten beschouwing gelaten. Bovendien was er geen rechtbank of iets vergelijkbaars om overtredingen aan te pakken. Het was een multilateraal verdrag, dus werd er alleen actie ondernomen als alle lidstaten dit wilden. De GATT is dan ook nu een van de onderliggende WTO-verdragen. Nieuwe liberaliseringen over diensten, intellectuele eigendomsrechten en investeringen, konden niet worden behandeld binnen de GATT. Daar waren afzonderlijke verdragen voor, zoals de GATS. Met de oprichting van de WTO werden deze verdragen samengevoegd en kan een lidstaat niet langer het ene verdrag wel, maar het andere verdrag niet ondertekenen. Met ondertekening van het nieuwe oprichtingsverdrag van de WTO verplichten de lidstaten zich tot alle verdragen en worden sindsdien al deze verdragen als \u00e9\u00e9n beschouwd.\nHet verschil met de GATT is vooral dat de WTO een groter internationaal secretariaat heeft (met 629 werknemers), het aantal sectoren waarover onderhandeld wordt (niet alleen goederen zoals bij GATT, maar ook diensten en intellectuele eigendomsrechten), en dat het binnen de WTO mogelijk is voor lidstaten om andere lidstaten aan te klagen wegens het overtreden van WTO-regels. De WTO kent hiervoor een geschillenbeslechtingsorgaan (Dispute Settlement Body). Bij dit orgaan kunnen de lidstaten afdwingen dat nieuwe handelsbelemmeringen ongegrond worden verklaard, waarna zij tegenmaatregelen mogen nemen in de vorm van legitieme handelsbeperkingen ter hoogte van een bepaald bedrag. Bij de GATT was er ook een geschillencommissie, maar uitspraken hiervan konden worden geblokkeerd en gingen minder ver.\nOnderhandelingsrondes.\nDe WTO blijft in feite een permanent onderhandelingsforum, met het hoofdkantoor in Gen\u00e8ve, dat wel een staf en een bureaucratie heeft en is dus een organisatie zoals de ITO bedoeld was. Onderhandelingen over handelsliberaliseringen vinden plaats in zogenoemde 'rondes'.\nDe rondes, tot 1994 onder auspici\u00ebn van GATT, zijn:\nEens in de twee jaar komen de lidstaten bijeen in het kader van deze rondes, tijdens de Ministeri\u00eble Conferenties. Men probeert dan te komen tot gemeenschappelijke regels over nieuwe liberaliseringen van handel, het beslechten van belemmeringen voor handel. De Ministeri\u00eble Conferentie is het wetgevende orgaan van de WTO en daarmee is de WTO dus een organisatie die regels voorschrijft en wetten maakt waaraan haar leden zich dienen te houden.\nHandelsoverleg in de 21e eeuw.\nDe regels en procedures van de WTO stammen uit de jaren '90, en waren afgestemd op een globale economie waarin goederen en diensten overwegend in het industri\u00eble noorden werden geproduceerd. Sedertdien echter wordt de productie meer en meer uitbesteed aan lage-loonlanden. Hierdoor zijn voor de internationale handel naast de tariefbarri\u00e8res andere kwesties belangrijker geworden, zoals de bescherming van investeringen, intellectuele eigendomsrechten (patenten enzomeer), en het op elkaar afstemmen van regulering.\nIn de praktijk evolueert het internationale handelsoverleg mede daarom naar een tweesporenstructuur, met de WTO als koepeloverleg, aangevuld met een reeks gedecentraliseerde (mega)regionale overeenkomsten zoals NAFTA, TPP, TTIP en TISA. Daarnaast bestaat nog een hele reeks bilaterale investeringsbeschermings-overeenkomsten. De vrees bestaat echter wel dat hiermee afbreuk wordt gedaan aan het wereldwijde overleg binnen de WTO. Met name ontwikkelingslanden dreigen hierdoor uit de boot te vallen, omdat hun onderhandelingspositie verzwakt wordt.\nBesluitvorming binnen de WTO.\nBinnen de structuur van de WTO nemen de lidstaten besluiten over liberaliseringen van de handel die moeten gelden voor alle leden. De WTO is eigenlijk een forum, of zoals Maes (2002) stelt in een artikel over besluitvorming in de WTO, liever een arena, \"waar alle leden hun eigen handelsbelangen verdedigen\".\nDe WTO-arena bevindt zich vooral in het hoofdkantoor te Gen\u00e8ve, waar ook de Algemene Raad (General Council) zetelt, die bestaat uit ambassadeurs en hoofden van delegaties.\nIn diverse werkgroepen, zoals de Goederen Raad (Goods Council), Diensten Raad (Services Council) en Intellectuele Eigendom Raad (Intellectual Property Council), onderhandelen de permanente afgevaardigden over voorbereidingen voor de tweejaarlijkse Ministeri\u00eble Conferenties.\nDaarnaast zijn er talloze onderwerpen en comit\u00e9s over onder meer handel en milieu, handel en ontwikkeling, en de toetreding van nieuwe leden.\nVoorbereidend op de Ministeri\u00eble Conferentie zijn er in het verleden ook miniconferenties geweest, waar -geco\u00f6rdineerd door het WTO-secretariaat- door hogere afgevaardigden van een select groepje lidstaten over de ontwerpteksten wordt onderhandeld.\nDit vindt plaats zodra men er in Gen\u00e8ve zelf niet uitkomt en er geen overeenstemming is over een onderhandelingstekst voor de Ministeri\u00eble Conferenties.\nEen van de veel genoemde bezwaren tegen de WTO is haar wijze van werken, en dan in het bijzonder haar 'consensus building'. Dit besluitvormingsproces is ondoorzichtig en niet democratisch, zo vinden critici. Onder deze kritiek ging ook de GATT gebukt. In theorie hebben alle lidstaten een gelijke stem. Hoewel officieel mogelijk, is stemmen nog nooit voorgekomen. De lidstaat die zich tijdens de vergaderingen niet t\u00e9gen een voorstel uitspreekt, wordt automatisch geacht v\u00f3\u00f3r te zijn.\nDeze vorm van consensus building vindt plaats buiten de formele vergaderingen, in de zogenaamde 'achterkamertjes'. Dit informele overleg wordt beschouwd als noodzakelijk inherent aan de WTO en \"neemt de overhand als de tijd begint te dringen of belangrijke beslissingen moeten worden genomen\".\nDirecteur-generaal.\nDe directeur-generaal heeft weinig macht over beleidskwesties, zijn of haar rol is in de eerste plaats adviserend en leidinggevend van aard. De directeur-generaal houdt toezicht op het secretariaat van de WTO met ongeveer 700 medewerkers, en wordt door de WTO-leden \u2013 zo mogelijk bij consensus \u2013 benoemd voor een periode van vier jaar. De benoemingsprocedure werd in januari 2003 bijgewerkt. Naast de directeur-generaal functioneren nu ook vier adjunct-directeuren-generaal. \nArbitrage.\nGeschillenbeslechting wordt door de WTO beschouwd als de centrale pijler van het multilaterale handelsstelsel en als een \"unieke bijdrage aan de stabiliteit van de wereldeconomie\". WTO-leden zijn het erover eens dat, als zij menen dat medeleden handelsregels overtreden, zij het multilaterale systeem van geschillenbeslechting zullen gebruiken in plaats van unilateraal actie te ondernemen.\nDe hoogste instantie bij het beslechten van handelsgeschillen binnen de wereldhandelsorganisatie is het \"Appellate Body\".\nOp 10 december 2019 verloor het hoogste beroepsorgaan van de WTO twee van zijn laatste drie juristen. Door de weigering van de Verenigde Staten om nieuwe leden te benoemen, werd het college waar handelsgeschillen in laatste instantie behandeld werden, de facto buiten werking gesteld. Als gevolg hiervan verloor de WTO veel van haar slagkracht. Het \u201elicht gaat uit\u201d, zei de Chinese ambassadeur bij de WTO. De EU-ambassadeur zei te vrezen dat het wereldhandelssysteem dreigt te vervallen in \u201eeconomische relaties die gebaseerd zijn op macht\u201d.\nLeden.\nNederland.\nNederland is actief bij de onderhandelingen betrokken via de Europese Unie. De minister voor Buitenlandse Handel en Ontwikkelingssamenwerking is de verantwoordelijke bewindspersoon en richt zich op duurzame globalisering, met aandacht voor het milieu en eerlijke handel.\nBelgi\u00eb.\nIn Belgi\u00eb is de federale staatssecretaris voor Buitenlandse Handel de verantwoordelijke politicus. Buitenlandse handel valt onder de koepel van de FOD Buitenlandse Zaken.\nSedert de staatshervormingen is de buitenlandse handel echter een gemengde materie, waarvoor zowel de federale regering als de gewesten bevoegd zijn. Zo is het economisch beleid in ruime zin reeds sedert de een gewestelijke bevoegdheid. De federale regering blijft nochtans bevoegd voor cruciale sectoren, voor reglementering en consumentenbescherming.\nBevoegde instellingen in Vlaanderen zijn het agentschap Flanders Investment and Trade en het Departement internationaal Vlaanderen, in Walloni\u00eb het departement AWEX. Ook het Brussels Gewest beschikt over een staatssecretaris, bevoegd voor Buitenlandse Handel.\nEuropese Unie.\nDe Europese Unie is sedert 1 januari 1995 lid van de WTO, en onderhandelt via de Europese Commissie namens de EU-lidstaten in praktisch alle WTO-bijeenkomsten.\nChina.\nNa 15 jaar praten en onderhandelen werd op 11 december 2001 de Volksrepubliek China lid van de WTO. Overigens kreeg China hierbij niet de status van markteconomie. China moest hiermee instemmen anders was de toetreding tot de WTO geblokkeerd. De andere WTO leden wilden hun industrie\u00ebn kunnen beschermen tegen een toevloed van goedkope producten uit het land. Bij antidumpingzaken ligt daarmee een groot deel van de bewijslast bij China waarbij niet de Chinese kostprijs de uitkomst van de meeste zaken bepaalt, maar internationale prijzen. Dit maakt voor Europese en Amerikaanse concurrenten eenvoudiger om te stellen dat Chinese producten onder de kostprijs worden verkocht en dat hiertegen actie moet worden genomen. Deze regeling bestaat in principe voor een periode van 15 jaar en loopt tot eind 2016.\nRusland.\nOp 16 december 2011 stemden de 153 lidstaten van de WTO unaniem in met de toetreding van Rusland. Het lidmaatschap moet de kwakkelende Russische economie met de grootste handelspartner, de Europese Unie, een impuls geven. Het lidmaatschap vormt het sluitstuk na 18 jaar onderhandelen. Nu Rusland deel uitmaakt van de WTO kan zij goedkoper Europese producten aanschaffen en olie en aardgas effici\u00ebnter verkopen. Rusland was het enige G20-land dat niet was aangesloten bij de WTO. Het aandeel van Rusland in de wereldeconomie is ongeveer 2,8%; na de toetreding van Rusland nemen de leden van de handelsorganisatie 97% van de wereldhandel voor hun rekening.\nLijst van leden.\nDe volgende tabel geeft een overzicht van de huidige leden en hun toetredingsdatum. Er zijn 164 leden op 29 juli 2016."}
{"id": "5992", "revid": "1061913", "url": "https://nl.wikipedia.org/wiki?curid=5992", "title": "Ido (taal)", "text": "Ido is een herziene versie van de kunsttaal Esperanto. Ido is ontwikkeld in het begin van de 20e eeuw, en wordt heden ten dage nog door een klein aantal mensen gesproken, hoofdzakelijk in Europa.\nGeschiedenis.\nRond 1900 waren er veel verschillende kunsttalen gepubliceerd. De Franse filosoof Louis Couturat besloot, naar aanleiding van ervaringen bij de Wereldtentoonstelling van 1900, in 1901 om samen met L\u00e9opold Leau een organisatie op te richten om uit al deze kunsttalen een te kiezen als internationale hulptaal. De eerste jaren van de \"Delegatie voor de Goedkeuring van een Internationale Hulptaal\" waren gevuld met het zoeken van deelnemers. De Delegatie verzocht uiteindelijk de Internationale Vereniging van Academies in Wenen om een internationale taal te selecteren, maar dit verzoek werd verworpen in mei 1907. De Delegatie besliste als Comit\u00e9 in Parijs in oktober 1907 samen te komen om een keus te maken uit de talen die tot op dat moment naar voren waren geschoven. Volgens de notulen besloot het Comit\u00e9 dat geen taal volledig aanvaardbaar was, maar dat het Esperanto wegens zijn relatieve perfectie zou kunnen worden goedgekeurd, op voorwaarde dat verscheidene wijzigingen zouden worden doorgevoerd, zoals aangegeven in het rapport van de secretarissen (Couturat en Leopold Leau) en het Idoproject, dat aan het Comit\u00e9 als anoniem project was voorgelegd. Later is wel gesteld dat het Idoproject in de eerste plaats was opgezet door Couturat, met hulp van de vertegenwoordiger van het Esperanto in de commissie, Louis de Beaufront. Beaufront had zelf gepleit voor hervormingen in het Esperanto voor deze taal werd gekozen.\nDe vroege verdedigers van Esperanto neigden ertoe zich tegen hervormingen te verzetten, en de uitvinder van de taal, Ludovich Zamenhof, ging daar in mee. Ironisch genoeg waren verscheidene van de hervormingen van het Ido door Zamenhof zelf voorgesteld, doch verworpen door andere esperantisten.\nDe basisregels van het Esperanto zijn tot op heden gelijk gebleven.\nCouturat, de belangrijkste verdediger van Ido, kwam in 1914 om bij een verkeersongeval. Dat feit, en het uitbreken van de Eerste Wereldoorlog, was een harde slag voor het Ido. Hoewel de beweging na de oorlog weer enigszins opkrabbelde, ontstond er toch verdeeldheid. De publicatie van plannen voor een meer Europees geori\u00ebnteerde taal, het Occidental, in 1922, leidde tot verdere versplintering en de Idobeweging verloor in het volgende jaar een meerderheid van zijn gepubliceerde tijdschriften. Het afhaken van de belangrijke intellectuele verdediger, de Deense taalkundige Otto Jespersen, in 1928 ter gelegenheid van de publicatie van zijn eigen geplande taal Novial, leek de genadeklap.\nDe taal heeft nu nog een aantal sprekers en het internet heeft de belangstelling ervoor weer versterkt. Het aantal sprekers wordt geschat op 2000-5000. Ter vergelijking: het Esperanto heeft ongeveer 1,6 miljoen sprekers, volgens de gepensioneerde psychologieprofessor Sidney S. Culbert, die een overzicht van sprekers van verscheidene talen wereldwijd uitvoerde. Hetzelfde aantal verschijnt in het Almanac World Book of Facts en in Ethnologue.\nOtto Jespersen, die aanwezig was tijdens de tien dagen van de discussies van het Comit\u00e9 in Parijs en later deel uitmaakte van de permanente Commissie, schreef een geschiedenis van Ido (zie links).\nVeel verdedigers van het Esperanto hebben Ido in de loop van de jaren aangevallen. Een van hen, Donald J. Harlow, schreef een geschiedenis van Ido in \"The Esperanto book\" in zijn derde hoofdstuk \"hoe een Taal bouwen\". Dit overzicht staat echter aan veel kritiek bloot.\nKlankleer.\nHet fonemenbestand van het Ido heeft veel gemeen met dat van het Esperanto en de Romaanse talen. De spelling van het Ido is bijna fonemisch.\nVergelijking met het Esperanto.\nIdo heeft veel grammaticale eigenschappen gemeen met Esperanto, en in veel gevallen is de woordenschat vergelijkbaar. Ido deelt met Esperanto de doelstellingen van grammaticale eenvoud en consistentie, het gemak om te leren, en het gebruik van leenwoorden van diverse Europese talen. De twee talen zijn grotendeels onderling verstaanbaar. In Ido zijn echter bepaalde veranderingen ge\u00efntroduceerd om enkele knelpunten op te lossen die zich met Esperanto hadden voorgedaan. Deze veranderingen zijn onder andere:\nDe naam van de taal Ido heeft mogelijk zijn oorsprong in de Ido-uitspraak van \"I.D.\" (\"Internationale Delegatie\", zie boven) of in het woord (esperant)ido, \"nakomeling (van Esperanto)\".\nGrammatica.\nElk woord in de woordenschat Ido wordt gevormd uit een stamwoord. Dit bestaat uit een stam en een grammaticale uitgang. Andere woorden kunnen van dat woord worden gevormd door de grammaticale uitgang te verwijderen en een nieuw toe te voegen, of door bepaalde tussenvoegsels te plaatsen tussen de stam en de grammaticale uitgang. Ido volgt vaste regels, er zijn geen uitzonderingen, in tegenstelling tot in natuurlijke talen.\nEnkele grammaticale uitgangen:\nIdoliteratuur.\nEnthousiaste idisten lezen graag in Ido. Vandaar dat zij met plezier verhalen schrijven, vertalen of zelf dichten. De beroemdste Idopo\u00ebet is de Belg Andreas Juste, die dikke boekwerken met gedichten heeft gepubliceerd. Andere bekende Idodichters die origineel in Ido dichten zijn Friedrich Porzenheim en Heidi Neussner.\nHier volgen twee voorbeelden, \"Pluveto\" van Heidi Neussner, origineel geschreven in het Ido en vertaald in het Nederlands, en \"In Ithaka zingen de Nachtegalen\" van Anton van Wilderode, geschreven in het Nederlands en vertaald in het Ido door Andreas Juste:\nInternationale Idobijeenkomsten.\nDe offici\u00eble organisatie van de Idobeweging is de \"Uniono por la Linguo Internaciona Ido\". Deze in Amsterdam gevestigde vereniging bestaat sinds 1910 en heeft leden uit 23 landen. Tot de belangrijkste taken behoren het verspreiden van de taal, het uitgeven van het tijdschrift \"Progreso\" (\"Vooruitgang\") en het organiseren van de jaarlijkse bijeenkomsten van idisten:"}
{"id": "5993", "revid": "29661", "url": "https://nl.wikipedia.org/wiki?curid=5993", "title": "Absolutisme", "text": ""}
{"id": "5995", "revid": "45556", "url": "https://nl.wikipedia.org/wiki?curid=5995", "title": "Lettre de cachet", "text": "Een lettre de cachet is een brief die onder het Franse ancien r\u00e9gime de wil van de koning meedeelde.\nDefinitie.\nLettres de cachet zijn brieven die met het koninklijk zegel verzegeld werden omdat ze alleen bestemd waren gelezen te worden door de ontvanger. Daardoor zijn ze verschillend van de patentbrieven die openbaar waren en aan ieder tegenstelbaar (naar het latijn 'patere', open zijn). Het gebruikte koninklijk zegel is het \"geheimzegel\" of \"cachet\", met het koninklijk wapen, maar kleiner dan het zegel van de grote of kleine kanselarij, dat voor patentbrieven gebruikt werd. Het cachet valt onder bewaring van de Grootkamerheer van Frankrijk.\nDe lettre de cachet was niet noodzakelijk een disciplinaire maatregel, de brief werd ook gebruikt voor bestuurlijke doeleinden, zoals het rechtstreeks geven van orders aan officieren en de brief aan de Parlementen om de koninklijke edicten te registreren.\nIn een later stadium werden de lettres de cachet meestal gebruikt om iemand op te laten sluiten (bijvoorbeeld in de Bastille). Bekende gevallen waren de lettre de cachet van Lodewijk XIV aan D'Artagnan, kapitein van de musketiers, om Nicolas Fouquet aan te houden en in verzekerde bewaring te stellen. In vele gevallen vervulden de lettres de cachet een nuttige rol in het opvullen van de vele juridische lacunes, als uitdrukking van het koninklijk rechtvaardigheidsgevoel, of om wrede en onterende straffen opgelegd door de formele justitie of het gewoonterecht om te zetten in meer humane. Zo kon bijvoorbeeld een vrouw die tot de galeien was veroordeeld door een lettre de cachet gewoon naar de gevangenis; gekken of dronkaards werden zonder eigenlijke misdaad (juridisch vacu\u00fcm) opgesloten om ze tegen zichzelf te beschermen; incestplegers, die mogelijk onvoldoende bewijskrachtig veroordeeld zouden worden, konden onschadelijk gemaakt worden en een schandalig proces kon vermeden worden (de opsluiting in de koninklijke gevangenis stuitte de vervolging); men kon prostituees laten opsluiten, plegers van persdelicten, jansenisten, op vraag van de familie ook geldverkwisters die dreigden hun gezin aan de bedelstaf te brengen.\nHet strafrecht van het ancien r\u00e9gime kende geen gevangenisstraf, maar een heleboel lijfstraffen, en dankzij een lettre de cachet kon men aan de gruwelijke uitvoering ontsnappen.\nDe lettre de cachet bracht de betrokkene in een koninklijke gevangenis (bijvoorbeeld de comfortabele Bastille, of een afdeling van het H\u00f4pital de la Salp\u00eatri\u00e8re, in die tijd een armenhuis) en stuitte de verdere rechtsgang en strafuitvoering. De families konden een lettre de cachet aanvragen, maar moesten ook voor de opsluiting betalen. Het gebeurde wel dat, als de opgeslotene niet meer kon betalen of zijn familie niet meer kon of wilde, hij gewoon aan de deur van de gevangenis gezet werd. Voorbeelden van opsluitingen op verzoek van de familie zijn Mirabeau, verkwister en gokker, ter dood veroordeeld wegens ontvoering, op vraag van zijn vader, en ook de markies de Sade op verzoek van zijn schoonfamilie die een onterend proces wegens verkrachting wilde voorkomen.\nGroot en Klein Cachet.\nAls de koning zelf de lettre de cachet liet versturen heette dat een \"grand cachet\", bijvoorbeeld in politieke gevallen, zoals de arrestatie in 1650, gedurende de Fronde, van de prins van Cond\u00e9, diens broer de prins van Conti en de hertog van Longueville door Lodewijk XIV, of het wegsturen van ministers (Maurepas, Choiseul) met verbanning buiten Parijs, onder Lodewijk XV.\nDe kleine gevallen hadden een administratief karakter en kregen een \"klein cachet\". Deze \"kleine informele rechtspleging\" is discreet en effici\u00ebnt, vergelijkbaar met jeugd-, snelrecht of bewarende procedures zoals kortgeding.\nEr bestonden vijf categorie\u00ebn :\nten gevolge van een lettre de cachet :\nProcedure.\nIn Parijs was een \"bureau des placets\" om een kleine lettre de cachet te vragen. De archieven van de Bastille bestaan nog steeds.\nDe procedure was als volgt: de belanghebbenden stuurden aan de koning een gemotiveerd verzoek. Meestal werd dit ingediend door de familie, maar in geval van \"publiek schandaal\" kon de indiener ook de parochiepastoor zijn, de bisschop, of de plaatselijke heer. Het verzoekschrift werd onderzocht door de luitenant-generaal van politie, of door een intendant die een onderzoek instelde. Dit onderzoek was gewoonlijk langdurig en grondig. Twee hoofdpunten van het onderzoek waren: de juistheid van de feiten en de solvabiliteit van de familie (de opsluiting moest ook betaald kunnen worden).\nTussen 1741 en 1775, werden 20 000 lettres de cachet verstuurd. Het werden er steeds meer met de jaren van de XVIIIe eeuw: 10 per jaar in Bretagne van 1735 tot 1750, daarna 20 tot 40 per jaar van 1778 tot 1789, uitsluitend doordat er meer en meer aanvragen kwamen. De koninklijke rechtspleging werd steeds afkeriger van deze snelrechtprocedure.\nMalesherbes, Minister van het Koninklijk Huis, onder Lodewijk XVI probeerde een einde te maken aan de lettres de cachet in 1775, en de toepassingen naar de normale justitie te verwijzen. Zoals vele hervormingen draaide deze ook op niets en Maleherbes nam ontslag. In 1786, schreef baron de Breteuil dan maar strictere regels voor de toepassing uit (circulaire de Breteuil). Mirabeau - opgesloten wegens wangedrag, verspilling en schulden - gaf in 1782 \"Des Lettres de Cachet et des prisons d'\u00e9tat\" uit, een aanklacht die hij zelf schreef uit de gevangenis.\nKwalijke reputatie.\nDe lettre de cachet werd nauwelijks gebruikt voor politieke of staatszaken. Na de Franse Revolutie werd dit juridisch instrument voorgesteld als een toppunt van absolutistisch koninklijk despotisme, maar dat komt niet volledig overeen met de historische werkelijkheid. Hevige kritiek kwam uit de hoek van de Parlementen - de Lettres de Cachet onttrokken rechtszaken aan hun macht, en bovendien werden de lettres gebruikt tegen oproerkraaiende magistraten, onder meer om ze te verbannen. De kwalijke reputatie van de lettres de cachet is een tendentieuze voorstelling die kadert in de rechtvaardiging van de Franse Revolutie, een \"zwarte legende\".\nAfschaffing.\nKoning Lodewijk XVI wenste van de Lettres de Cachet - en de aanzwellende kritiek - af te geraken, zonder de voordelen van het juridisch instrument te verliezen. Hij verzocht de Staten-Generaal van 1789 om een oplossing. Een commissie werd gevormd (waarvan Mirabeau lid was) om elk van de gevallen te onderzoeken. De Staten-Generaal, ondertussen omgevormd tot Assembl\u00e9e L\u00e9gistative, schafte inderdaad de lettres de cachet af, in een decreet van 1790, en verving ze door gewone opsluiting in verbeteringsgestichten. Wat de gevangenen betreft, die werden meestal niet vrijgelaten, maar door het nieuwe decreet gewoon weer vastgezet, hetgeen aanwijst dat de meesten naar de normen van die tijd terecht vastzaten. De revolutionaire afschaffing betrof het vervangen van de term \"Maison de Force\" door \"Maison d' amelioration\", maar die verandering werd nauwelijks gebruikt. De strafmaten bleven dezelfde als die uitgemeten door de circulaire de Breteuil onder Lodewijk XVI. \nSlechts enkele maanden na deze \"afschaffing\" zou de Franse Revolutie nieuwe vormen van juridische willekeur invoeren, ditmaal bloediger, willekeuriger, en op grotere schaal.Een aantal opgeslotenen, zoals de oplichter Latude (opgesloten wegen het fabriceren van een bom, en vrijgelaten in 1784), eisten schadevergoedingen, die in het revolutionaire gewoel (1793) gemakkelijk toegekend werden.\nDe lettres de cachet kenden een tijdelijke terugkeer onder Napoleon."}
{"id": "5997", "revid": "591058", "url": "https://nl.wikipedia.org/wiki?curid=5997", "title": "Golfoorlog", "text": "Golfoorlog is de populaire benaming van een drietal oorlogen tussen 1980 en 2003 waarbij Irak betrokken was, zo genoemd vanwege de ligging van de betrokken landen aan de Perzische Golf.\nEr is enige onduidelijkheid over de nummering, doordat de eerste oorlog door sommigen niet wordt meegeteld als 'Golfoorlog'."}
{"id": "5998", "revid": "1316882", "url": "https://nl.wikipedia.org/wiki?curid=5998", "title": "Praag", "text": "Praag (Tsjechisch: \"\" ) is de hoofdstad en grootste stad van de Centraal-Europese republiek Tsjechi\u00eb. De offici\u00eble naam is \"hlavn\u00ed m\u011bsto Praha\", wat \"hoofdstad Praag\" betekent. De gemeente Praag vormt een eigen district, een \"okres\", en regio, een \"kraj\". Daarnaast is het de hoofdplaats van de regio Midden-Bohemen, hoewel de stad daar geen deel van uitmaakt. \nPraag wordt als een van de mooiste steden van Europa beschouwd en het historische centrum staat op de Werelderfgoedlijst van UNESCO. \"De Gouden Stad\", zoals een van de bijnamen van Praag luidt, ligt aan de rivier de Moldau. Gedurende het bestaan van de staat Tsjecho-Slowakije van 1918 tot en met het jaar 1992 was Praag de hoofdstad van deze natie.\nGeschiedenis.\nDe geschiedenis van het gebied van de huidige stad Praag beslaat een periode van meer dan tweeduizend jaar, waarin de stad uitgroeide van een Keltische nederzetting tot de multiculturele hoofdstad van de moderne Europese staat Tsjechi\u00eb. De naam van de stad is waarschijnlijk afgeleid van het Tsjechische woord \"pr\u00e1h\", dat dorpel betekent. Deze naam (\"Praha\") zou aan de stad gegeven zijn vanwege de dorpels in de rivier de Moldau, die zorgden voor watervallen die veel lawaai maakten. Voor een compleet beeld is de lijst van heersers van Bohemen een goede aanvulling op de Praagse geschiedenis.\nVroege geschiedenis.\nHet gebied waar het huidige Praag ligt, wordt al sinds het Paleolithicum bewoond. Archeologische opgravingen brachten talrijke vondsten op uit het Neolithicum en de brons- en ijzertijd. Rond 200 v.Chr. had de Keltische stam die zich de Boii noemde een oppidum ten zuiden van het huidige centrum, genoemd \"Z\u00e1vist\". In de 1e eeuw na Christus werd de nederzetting binnengevallen door een Germaanse stam en overgenomen door de Marcomannen onder leiding van Maroboduus. Vanaf de 6e eeuw streken de Slaven neer in Bohemen en vestigden zij zich ook in het gebied waar Praag later gesticht zou worden. De belangrijkste nederzetting bevond zich bij Roztoky op de linkeroever van de Moldau, maar er zijn ook archeologische vondsten uit die tijd gedaan bij Bubene\u010d, Dejvice, Veleslav\u00edn en Bohnice. In de loop van de 8e en 9e eeuw werden de eerste stadsmuren aangelegd, bijvoorbeeld bij Bohnice en Butovice.\nHoge middeleeuwen.\nDe oudste aanwijsbare middeleeuwse nederzetting in het gebied van de huidige binnenstad is de Praagse burcht op de heuvel Hrad\u010dany (Hradschin). Dit kasteel werd in de eerste helft van de 9e eeuw door hertog Bo\u0159ivoj van het vorstenhuis van de P\u0159emysliden gesticht. Binnen de burcht werden aan het einde van de 9e eeuw en in de loop van de 10e eeuw de eerste christelijke kerken gebouwd. In dezelfde periode bestonden nederzettingen in het gebied van de huidige wijk Mal\u00e1 Strana.\nOnder de P\u0159emysliden werd het Praagse gebied meer en meer het politieke en economische centrum van het land. Onder het bewind van Boleslav II werd in 973 het Bisdom Praag opgericht. Het nieuwe bisdom werd onderdeel van het Aartsbisdom Mainz, terwijl Praag voordien behoorde tot het Bisdom Regensburg.\nIn de eerste helft van de 10e eeuw werd aan de overzijde van de Moldau een tweede burcht gesticht, de Vy\u0161ehrad (\"hoge burcht\"). Rond 1070 maakte Vratislav II de Vy\u0161ehrad tot zijn residentie, terwijl die functie voordien voor de Praagse burcht was weggelegd. In de nieuwe burcht stichtte hij een aantal kerken, waaronder de Sint-Petrus-en-Pauluskerk. Deze laatste kerk bestaat nog steeds, maar het gebouw lijkt qua uiterlijk totaal niet meer op de middeleeuwse kerk. Het huidige gebouw stamt uit het einde van de 19e eeuw.\nIn de 11e en 12e eeuw streken Duitse en Joodse handelslieden alsmede inheemse ambachtslieden neer langs de Moldau, tussen de twee burchten. Een belangrijke reden voor het uitkiezen van juist deze locatie was dat hier een kruising lag van belangrijke handelswegen, en het bestaan van twee voorden door de Moldau. Sinds het einde van de 12e eeuw waren beide zijden van de rivier met elkaar verbonden door de stenen Judithbrug, die de opvolger was van houten voorgangers uit de 9e en 10e eeuw.\nStichting van de Praagse steden.\nDe Boheemse koning Wenceslaus (V\u00e1clav) I gaf rond het jaar 1230 de grootste van de nederzettingen aan de Moldau (Vltava) de status van stad. Dit werd de koninklijke residentiestad van het koninkrijk Bohemen, het huidige Tsjechi\u00eb. De burchtstad, op de linkeroever van de Moldau, werd ommuurd en aan de muren ontstonden meerdere nederzettingen. In 1287 werden deze nederzettingen samengevoegd en door een nieuwe ommuring omgeven en zo ontstond de Oude Stad (Star\u00e9 M\u011bsto, Altstadt) met autonome rechten volgens Maagdenburgs recht. Bohemen was inmiddels onderdeel van het Duitse Rijk geworden.\nDe tweede helft van de 14e eeuw was een zeer belangrijke periode in de ontwikkeling van Praag. Tijdens de regeringstijd van Karel IV en zijn zoon Wenceslaus IV werd de stad snel belangrijker en groter. Het doel van de beide heersers was de uitbreiding van Praag tot de nieuwe residentie van het hele Duitse Rijk (Heilige Roomse Rijk). Nog tijdens de regeringstijd van zijn vader Jan de Blinde liet Karel IV in het jaar 1333 de door een brand vernietigde Praagse burcht herbouwen. Elf jaar later, op 30 april 1344, werd het bisdom van Praag gepromoveerd tot aartsbisdom, na de inzet van Karel IV. Daarbij begon in hetzelfde jaar de nieuwbouw van de Sint-Vituskathedraal.\nIn het jaar 1346 werd Karel tot koning van het Duitse Rijk gekozen en twee jaar later stichtte hij de eerste universiteit van Midden- en Oost-Europa (het \"Collegium Carolinum\", de huidige Karelsuniversiteit). Deze universiteit betrok zijn docenten en studenten van het gehele midden en zuiden van het Duitse Rijk. Het aantal Tsjechische studenten uit de Boheemse landen zou een vierde van het totaal gaan bedragen. Karel IV stichtte in 1348 hij de Nieuwe Stad (Neustadt, of Nov\u00e9 M\u011bsto) als de vierde van de Praagse steden.[7] Ten slotte werd in 1357 een nieuwe stenen brug gelegd. Nadat de Judithbrug was ingestort werd de tegenwoordig nog steeds bestaande Karelsbrug gebouwd. In deze periode lag het inwoneraantal van de stad rond de 40.000, hiermee behoorde het tot de grootste steden van Europa.\nOok na de dood van Karel IV in 1378 bleef er in hoog tempo gebouwd worden in de vier steden. In 1400 hield dit echter op, toen Wenceslaus IV werd afgezet. Dit gaf een aanzienlijke terugslag in de ontwikkeling van Praag. Vooral toen in 1419 de Hussietische revolutie uitbrak en de stad, evenals vele andere steden tot ver in de Duitse landen, verwoestingen moest ondergaan ten gevolge van de strooptochten van de hussieten, de volgelingen van de revolutionaire hervormer Johannes Hus. In wezen ging het in Praag en andere steden om een opstand van de Tsjechische lagere volksklasse tegen het Duitstalige patriciaat. De hussieten namen met geweld de kerken in en verdreven een groot deel van de Duitstaligen, met name ook aan de universiteit. Hun vertrek verarmde de wetenschap in Praag en verrijkte die aan de omliggende universiteiten in Saksen en Beieren, met name die van Erfurt en Leipzig. Maar de Tsjechen kregen er dan wel een nationale universiteit voor terug. Toch verdween het Duitstalige element niet geheel. In de raadscolleges namen zij voor de revolutie de helft van de zetels in, verdwenen zij in de tijd van de revolutie, maar later in de 15de eeuw liep hun aantal weer op tot een derde.\nVroegmoderne tijd.\nNa het vorstenhuis van de Luxemburgers - de opvolgers van de P\u0159emysliden - nam dat van de Habsburgers in 1526 de macht over. Behalve over Oostenrijk heersten zij sindsdien over Bohemen, Moravi\u00eb en Silezi\u00eb en zouden zij ook het erfelijke keizerschap van het Duitse Rijk verwerven. De Habsburgers zouden tot 1918 zonder onderbreking het koningschap bekleden over Bohemen, en Praag tot de tweede hoofdstad van het Habsburgse Rijk maken.\nIn 1419 vond een sociaal-godsdienstige revolutie plaats, onder leiding van radicale hussieten. Zij was gericht tegen de Rooms-Katholieke Kerk en haar hi\u00ebrarchie en tegen het met de Kerk verbonden stedelijke patriciaat. Dat patriciaat was Duitstalig en oorspronkelijk afkomstig uit Saksen, Beieren en Oostenrijk. Het beheerste ook de universiteit die in de revolutie van haar professoraat werd ontdaan, waarna veel studenten vertrokken naar universiteiten in Duitse landen, met name naar Leipzig. Moeizame onderhandelingen en geweldplegingen voerden tot de aanvaarding van de hussietische 'ketterij' zolang deze het oppergezag van Rome formeel bleef erkennen. Op de uiterst radicalen (de Boheemse Broeders) na schikten de hussieten zich als Utraquisten en kregen zij een eigen kerken en eigen predikanten. Rond 1500 begon een nieuwe bloeiperiode voor de stad, of liever de steden die tezamen Praag vormden.\nIn 1541 vernietigde een brand de gebouwen van de Hrad\u010dany en Mal\u00e1 Strana bijna volledig. In 1547 namen de Praagse steden deel aan de nieuwe Boheemse opstand van de Boheemse standen (gekozen vertegenwoordigers van de verschillende bevolkingsgroepen) tegen koning Ferdinand I, onder meer omdat deze hun autonomie wilde ontmantelen en de macht van de Rooms-Katholieke Kerk wilde herstellen. Na het neerslaan van de opstand verloren de steden voorlopig wel een groot aantal rechten en vrijheden, maar een grote mate van godsdienstvrijheid bleef bestaan en zou weer uitgebreid worden.\nGedurende de 16e eeuw was het protestantisme sterk in opkomst in het gehele Duitse Rijk door de Lutherse reformatie die wel met Rome brak en de utraquisten verleidde tot een drastischer opstelling welke voorlopig niet werd bestreden door de koning en het hof. Praag raakte in een bijzonder dynamische, dat wil zeggen kosmopolitische ontwikkeling en mede door de toevloed van mensen uit de omringende landen verdubbelde de stadsbevolking zich ruim tot meer dan 60.000 inwoners en maakte van Praag een van de grootste Europese steden.\nHet koninklijk hof als bestuurlijk centrum van Bohemen ontwikkelde een hofcultuur met internationale allure door kunstenaars aan te trekken uit de Nederlanden, de Duitse landen, inclusief Oostenrijk en uit Itali\u00eb. Niet alleen deze buitenlanders, maar ook de Duitse taal en de katholieke gezindheid van het hof vergrootten de afstand tussen dit aristocratische landsbestuur en de Tsjechische burgerij, die in de stad een meerderheid vormde naast een toenemend aantal Duitstaligen. De verschillende gemeenschappen organiseerden zich afzonderlijk en daarom is hun numerieke aandeel vrij precies na te gaan: de Lutherse Duitsers, meest handelaren, groeiden tot een vijfde deel van de bevolking, de (katholieke) Italianen, meest architecten en kunstenaars in dienst van hof, Kerk en hoge adel, namen een tiende deel van de bevolking in. Ook een tiende deel vormden de Joden die het economisch verkeer en dan in het bijzonder de geldhandel in handen hadden. Zij woonden in de wijk (getto) Josefstadt (deze naam werd pas twee eeuwen later door de toenmalige keizer gegeven en heet nog steeds in het Tsjechisch Josefov). Ook de naam van het Gouden Straatje (Zlat\u00e1 uli\u010dka) stamt uit deze tijd. In het straatje, in de wijk Hrad\u010dany bij de Praagse burcht probeerde de keizer volgens de legende alchemisten goud te laten maken.\nDe utraquistische Tsjechen vormden weliswaar de helft van de bevolking maar allerminst een eenheid. Een groot deel van hun had een te lage status om dit aantal in politieke macht te kunnen vertalen. Inmiddels versterkte het Hof langzaamaan de positie van de Rooms-Katholieke Kerk door de inzet van de jezu\u00efeten, die privileges kregen in het oprichten van onderwijsinstellingen. Vooral de armere delen van de bevolking waren gevoelig voor de materi\u00eble hulp van de Kerk en de mogelijkheden tot sociale stijging op basis van dit onderwijs.\nOnder keizer Rudolf II werd Praag in 1583 naast koninklijke residentie ook een keizerlijke residentie en daarmee het middelpunt van het culturele leven in Centraal-Europa. De centrale positie van Praag in het Habsburgse Rijk bracht veel bewoners van de Duitse landen, met name uit Saksen, Beieren en Silezi\u00eb, ertoe zich weer in Praag te vestigen.\nDe ooit zo dominante rol van de Hussietische utraquistische nationale kerk, waartoe de Tsjechen in meerderheid behoorden, verzwakte evenals die van de Duits-lutherse gemeente en zij kwamen in een gedoogpositie terecht, terwijl de kleine rooms-katholieke minderheid sterk werd bevoorrecht en militant uitgerust door de jezu\u00efeten, die gesteund werden door hofkringen en de hoge Boheemse adel. De Habsburger Rudolf II bleef evenwel een tolerant vorst, die in een machtsspel van verdeel-en-heersstrategie zich niet geheel ondergeschikt wilde maken aan kerkelijk gezag, humanistische geleerden aantrok en het drijven van de contrareformatie binnen de perken hield.\nNa 1580 werd toch de schaduw zichtbaar van de komende gebeurtenissen. Rooms-katholieken verwierven gaandeweg steeds meer bestuursposities en utraquisten raakten verdeeld tussen een orthodoxe en militante minderheid en een gematigde burgerij, die hoopte haar vrijheid te kunnen behouden in een pragmatische omgang met Rome en het hof. Rudolphs opvolger, Matthias, legde echter in het begin van de 17e eeuw aan Duitstalige lutheranen zowel als Tsjechische utraquisten en hun vertegenwoordigers in het parlement - de Boheemse staten - steeds meer beperkingen op om zo de godsdiensttegenstellingen die de samenhang van zijn Rijk bedreigden, de baas te blijven.\nIn 1618 kwamen ten slotte lagere Boheemse edelen in opstand tegen het centralisme vanuit het Habsburgse machtscentrum in Wenen en tegen de toenemende macht van de Rooms-Katholieke Kerk die steeds meer middelen kreeg voor haar contrareformatorisch offensief. De spanningen kwamen tot een climax in de zogenaamde Tweede Praagse Defenestratie waarbij keizerlijke vertegenwoordigers uit de vensters van de burcht geworpen werden. In de strijd die daarop ontbrandde, werd in de Slag op de Witte Berg (1620) het protestantse leger verslagen. Honderdduizend Bohemers (Duitstaligen maar vooral Tsjechen en met name de lagere Boheemse adel) werden daarna, als zij zich niet wilden voegen naar de Rooms-Katholieke Kerk, onteigend en moesten vluchten. Zij gingen naar de Duitse landen en ook naar Nederland, onder wie een geleerde van wereldfaam Jan Amos Komensk\u00fd (Comenius).\nMen moet deze strijd zien als begin van de verwoestende Dertigjarige Oorlog tussen de protestanten en katholieken in de Duitse landen met als leiders de Zweedse koning en de Habsburgse keizer. Aan het einde van die oorlog, in 1648, vond nog wel een afsluitende nieuwe Slag om Praag plaats, waarin Zweedse legers nog wel de Praagse burcht veroverden maar weer vertrokken toen zij er niet in slaagden om ook de Oude Stad op de oostelijke oever van de Moldau, in te nemen.\nNa deze definitieve katholieke overwinning kwam Praag geheel in de ban van Habsburg en de Contrareformatie. De dynamiek in renaissancevormen, die de stad een eeuw in zijn vele paleizen had gekenmerkt zakte weg en werd overgenomen door de opbouw stad vol barokke kerken. De barokke stijl waarin de stad zich nu nog steeds presenteert, is daarvan het resultaat. Deze barok is dan ook geen uiting van een Tsjechisch nationaal bewustzijn, maar van een katholiek en Habsburgs internationalisme dat zich in toenemende mate in het Duits zou gaan uitdrukken. In de Tsjechische geschiedschrijving wordt de periode van de 150 jaren na de Slag op de Witte Berg daarom de 'doba temno' genoemd, wat vrij vertaald donkere eeuwen betekent.\nModerne tijd.\nDe 17de en 18de eeuw vormden een periode van stagnatie voor Praag hoewel dat niet zichtbaar werd in de uitbundig barokke vormgeving van het stadsbeeld. De Kerk drukte nadrukkelijk haar stempel op het openbare leven en de burgerij paste zich in toenemende mate aan de Duitstalige en tegelijk internationale cultuur van het Habsburgse Rijk aan. De componist Mozart werd op 11 januari 1787, in Praag verwelkomd.\nIn 1796, slechts vijf jaar na het overlijden van Mozart, bezocht Ludwig Van Beethoven Praag.\nTot na het midden van de 19de eeuw was de Praagse burgerij in meerderheid Duitstalig, althans tweetalig. Maar het Tsjechische nationale bewustzijn begon zich in de 19de eeuw te manifesteren.\nNet als andere Europese steden groeide Praag in de 19e eeuw snel door de Industri\u00eble revolutie. Naar aanleiding van de \"nationale wedergeboorte\" werd al in 1818 het Nationaal Museum opgericht. In 1834 werd op 21 december voor het eerst het theaterstuk opgevoerd met daarin het lied Kde domov m\u016fj, wat nu het Tsjechische volkslied is.\nDoor een sterke immigratie vanuit het Tsjechischtalige platteland verloor Praag rond het jaar 1855 zijn sinds de 17e eeuw bestaande Duitstalige bevolkingsmeerderheid. De Praagse Duitstaligen bleven overigens in Midden-Europa een gemeenschap met een opvallend hoog literair, artistiek en wetenschappelijk niveau. De helft van hen bestond uit joden. De schrijver Franz Kafka is een symbool van deze Duitstalige en uitdrukkelijk niet nationale maar supranationale cultuur. Economisch en cultureel maakte Praag in de tweede helft van de 19e eeuw niettemin een stormachtige Tsjechisch-nationale ontwikkeling door waartegenover het Duitstalige element marginaliseerde. De oprichting van het Nationaal Theater inspireerde vele componisten. De opera's van Bed\u0159ich Smetana en Anton\u00edn Dvo\u0159\u00e1k werden in deze tijd geschreven.\nIn de jaren zeventig en tachtig van de 19e eeuw werd Praag officieel tweetalig als een in het Duits en Tsjechisch bestuurde stad. Na felle politieke strijd en straatgevechten kon het Duits als offici\u00eble taal wettelijk afgeschaft worden omdat het aantal Pragers dat zich officieel als Duitstalig opgaf beneden de wettelijke norm - 10% - was gezakt. De opdeling van de Karelsuniversiteit in een Duitstalige en een Tsjechischtalige universiteit in 1883 kenmerkt de scheiding van de nationale geesten. Van een multiculturele stad werd Praag nu steeds meer de nationale hoofdstad van het Tsjechische volk, nog voordat de Tsjechische staat was uitgeroepen. Tot die tijd gaf de helft van de hoger onderwijsinstellingen nog Duitstalig onderwijs, dat vooral ook door de Joodse inwoners van de stad werd bezocht.\nOp 28 oktober 1918 werd de zelfstandigheid van Tsjecho-Slowakije uitgeroepen, met Praag als hoofdstad. Enkele jaren later, in 1922, werd Groot Praag gecre\u00eberd, toen de stad werd samengevoegd met een groot aantal van haar buitenwijken en voorsteden. Enkele van de grootste steden die toen werden toegevoegd zijn Sm\u00edchov, B\u0159evnov en Vinohrady, nu allemaal wijken van Praag.\nOndergang en herstel.\nNa de annexatie van het Sudetenland en de afscheiding van een onafhankelijke nationale staat Slowakije bleef Praag hoofdstad van een Protectoraat Bohemen en Moravi\u00eb. Tot mei 1945 bleef de stad bezet door de Duitsers. In de Tweede Wereldoorlog werd de stad nauwelijks beschadigd, doordat de geallieerde luchtmacht haar niet als Duitse stad beschouwde. In tegenstelling tot het wel gebombardeerde Pilsen bezat Praag ook geen belangrijke oorlogsindustrie.\nOp 5 mei 1945 werden de inwoners van Praag via de radio tot opstand opgeroepen. Op diezelfde dag was het leger van de Amerikaanse generaal Patton aangekomen in Pilsen (slechts enkele uren verwijderd van Praag), terwijl het Sovjetleger van maarschalk Konev bij de grens van Moravi\u00eb was. De Amerikaanse generaal Eisenhower had de Sovjetleiding instemming gevraagd voor een optrekken naar Praag. Dat werd afgewezen omdat Sovjettroepen daarvoor geen hulp nodig hadden. Op de Conferentie van Jalta was afgesproken dat het Rode Leger Bohemen zou bevrijden en op 9 mei 1945 werd Praag uiteindelijk bereikt door het Sovjetleger.\nTijdens de Duitse bezetting hadden 270.000 inwoners van Tsjecho-Slowakije door de nazi-terreur de dood gevonden, waaronder 241.000 joden. In het zogenaamde Duitse Protectoraat Bohemen en Moravi\u00eb overleefden 78.000 van de 92.000, grotendeels in Praag geconcentreerde, joden de oorlog niet. De Duitstalige joodse gemeenschap van Praag verdween. Slowaakse autoriteiten collaboreerden overigens nauw met de Duitsers bij het oppakken en afvoeren naar Auschwitz van de 150.000 Slowaakse joden. Op een synagoge in Praag is een inscriptie van de namen van de joden van Tsjecho-Slowakije die de dood vonden.\nTussen 1939 en 1945 waren alle Duitse instellingen genazificeerd. In mei 1945 werd de Duitse bevolking van Praag, nadat enkele honderden Duitsers en collaborateurs op straat waren ge\u00ebxecuteerd, ge\u00efnterneerd en vervolgens gedeporteerd, voor zover zij al niet was gevlucht. Zie Verdrijving van Duitsers na de Tweede Wereldoorlog. De herinnering aan het tweetalige verleden blijft sindsdien onvermeld omdat het als een smet op het Tsjechische blazoen wordt ervaren. Alle Duitstalige instellingen waaronder de Karl-Ferdinands-Universit\u00e4t (het Carolineum) werden opgeheven. Omdat het sinds 1940 onafhankelijke Slowakije eveneens staatkundig werd opgeheven, werd Praag weer de hoofdstad van Tsjecho-Slowakije. Met de staatsgreep van 25 februari 1948 greep de Communistische Partij van Tsjecho-Slowakije de politieke macht. Er volgde een tijd van onderdrukking, die pas in de jaren 60 enigszins gematigd werd. 1968 was het jaar van de Praagse Lente, maar in augustus van dat jaar werd deze vreedzame matigingspoging hard neergeslagen door de Sovjet-Unie, Polen, Hongarije en Bulgarije, vier partners uit het Warschaupact. Het bekendste protest tegen de Sovjetbezetting is de symbolische zelfverbranding van Jan Palach op 16 januari 1969.\nNa 1989.\nIn 1989, nadat de Berlijnse Muur was gevallen en de Fluwelen Revolutie had plaatsgevonden, werd Tsjecho-Slowakije in 1989 bevrijd van communistische invloeden. Praag profiteerde enorm van de nieuwe situatie, wat een sterke economische groei tot gevolg had.\nIn 1993, na de splitsing van Tsjecho-Slowakije in Tsjechi\u00eb en Slowakije, werd Praag de hoofdstad van de Tsjechische Republiek. Daarnaast werd de stad hoofdstad van twee administratieve regio's (de regio Praag en de Centraal-Boheemse Regio) en drie districten (het district Praag, district Praag-West en district Praag-Oost).\nIn het jaar 2002 werd Praag vervolgens, samen met andere grote delen van Midden-Europa, getroffen door overstromingen van de Moldau. Onder andere het metronetwerk en de wijk Karl\u00edn ondervonden grote hinder van het hoogwater.\nDemografische ontwikkeling.\nDe eerste drie bevolkingsaantallen uit bovenstaande tabel betreffen delen van de stad, de overige geven het inwoneraantal van de gehele stad Praag aan, inclusief op dat moment tot de gemeente behorende voorsteden.\nGeografie.\nLigging.\nPraag ligt in het centrum van westelijk Tsjechi\u00eb, in de historische regio Bohemen. De noordelijke grens van Tsjechi\u00eb ligt op 110 kilometer afstand van de stad, de westelijke en zuidelijke beide op zo'n 170 kilometer en de oostelijke grens ligt op 320 kilometer afstand. De oostelijke grens van Bohemen ligt op ongeveer 170 kilometer.\nEen groot deel van de stad ligt in het dal van de rivier de Moldau, zo'n 40 kilometer voor de monding van de rivier in de Elbe. Bij Praag monden de rivieren Berounka, Boti\u010d en Rokytka uit in de Moldau. In het noordelijke deel van de stad maakt de Moldau een grote bocht. Aan de zuidkant van deze bocht ligt het historische stadscentrum, omsloten door de kasteelheuvels Hrad\u010dany (in het noorden) en Vy\u0161ehrad (in het zuiden). De rest van de stad ligt op de overige heuvels rond het Moldaudal, waarvan de Pet\u0159\u00edn de hoogste is. Door de vele gemeenten die in de 20e eeuw zijn samengevoegd met Praag heeft de stad zich tot over de Praagse hoogvlakte (\"Pra\u017esk\u00e1 plo\u0161\u00edna\") uitgebreid.\nDoor de grote oppervlakte van Praag (496 vierkante kilometer) grenst de stad aan een groot aantal gemeenten. Al deze gemeenten zijn onderdeel van de okres Praha-v\u00fdchod (\"Praag-Oost\") of de okres Praha-z\u00e1pad (\"Praag-West\"). Deze twee districten worden bestuurd vanuit Praag en hebben geen eigen hoofdstad. De stad Praag vormt een eigen regio Hoofdstad Praag (\"Hlavn\u00ed m\u011bsto Praha\"), de twee naburige districten zijn onderdeel van de regio Midden-Bohemen (\"St\u0159edo\u010desk\u00fd kraj\").\nStadsindeling.\nDe lokale overheid van Praag bestaat, afhankelijk van de plaats in de stad, uit twee of drie lagen. De hoogste laag is de gemeente, daaronder de 22 administratieve districten en onderaan de bestuurlijke piramide staan de 57 gemeentelijke districten. De gemeente (\"Magistr\u00e1t hlavn\u00edho m\u011bsta Prahy\", Magistraat van de hoofdstad Praag) is verantwoordelijk voor alle zaken die van belang zijn voor de hele stad.\nPraag bestaat sinds 1990 uit 56 (sinds 1992: 57) gemeentelijke districten (\"m\u011bstsk\u00e9 \u010d\u00e1sti\"). De gemeentelijke districten zijn sinds 2001 verdeeld onder 22 administratieve districten (\"spr\u00e1vn\u00ed obvody\"). Per administratief district is een gemeentelijk district verantwoordelijk voor het uitgeven van documenten zoals zakelijke licenties, paspoorten en identiteitsbewijzen voor het hele administratieve district. Het gemeentelijke district met deze verantwoordelijkheid deelt de naam met het administratieve district waartoe het behoort. De administratieve districten zijn genaamd Praag 1 tot en met Praag 22.\nHet centrum van Praag behoort grotendeels tot het gemeentelijke district Praag 1. In dat district ligt onder andere de wijk Oude Stad. Sommige districten en wijken aan de rand van de gemeente horen bestuurlijk gezien wel tot Praag, maar zijn in feite aparte dorpen en stadjes, een voorbeeld hiervan is P\u0159edn\u00ed Kopanina.\nKlimaat.\nPraag heeft een overgangsklimaat van een zee- naar een landklimaat. De gemiddelde jaartemperatuur is 7,9 graden Celsius, de gemiddelde januaritemperatuur ligt op -2,4\u00a0\u00b0C en de gemiddelde temperatuur in juni op +17,5\u00a0\u00b0C. De gemiddelde jaarlijkse neerslag is 525,9 mm en per jaar schijnt gemiddeld 1668,3 uur de zon, waarvan 226,7 uur in juli. Voorgaande gegevens zijn afgeleid van het langjarig gemiddelde over de jaren 1961 tot 1990. Uit recentere metingen blijkt dat de gemiddelde temperaturen in de jaren 1991 tot 2005 ongeveer een graad hoger liggen. Daarnaast is het gemiddelde neerslagtotaal zo'n 30\u00a0mm lager dan in de periode tot 1990.\nSinds 1775 wordt het weer bijgehouden in Praag. De laagste temperatuur ooit gemeten is -27,6\u00a0\u00b0C op 1 maart 1785, de hoogste is +37,9\u00a0\u00b0C op 30 juni 2019. Met een gemiddelde temperatuur van +7,2\u00a0\u00b0C waren 1838 en 1871 de koudste jaren, het warmste jaar was 2018 met +12,8\u00a0\u00b0C gemiddeld. Het natste jaar was 1939 met 745,5\u00a0mm en het droogste jaar 1842 met 255,3\u00a0mm.\nCultuur.\nDoordat weinig bezienswaardigheden in Praag vernietigd zijn tijdens de Tweede Wereldoorlog is de stad sinds de val van het IJzeren Gordijn een van de grootste toeristische trekpleisters in Europa. Het historische centrum van de stad staat sinds 1992 op de werelderfgoedlijst van UNESCO. De bouwstijlen in Praag, een van de grootste en oudste steden in Centraal-Europa, zijn zeer divers. Er staan onder andere gebouwen in barokke, gotische, jugendstil en brutalistische stijl in de stad. Een van de bekendste bijnamen van Praag is \"de stad van de honderd torens\". In werkelijkheid is dit een zware onderschatting, want de stad telt zo'n 550 torens.\nBinnenstad.\nHet grootste deel van de bezienswaardigheden in Praag is te vinden in de binnenstad, die ongeveer samenvalt met het district Praag 1, en dan vooral in de Oude Stad (Star\u00e9 M\u011bsto). Veel toeristen komen samen bij het Oudestadsplein, waar een van d\u00e9 symbolen van Praag, het astronomisch uurwerk, te vinden is. Ook staat er het Standbeeld van Johannes Hus. Een ander bezienswaardig plein is het Wenceslausplein, ten oosten van het Oudestadsplein. De bekendste brug van Praag, de Karelsbrug, ligt aan de andere kant van de Oude Stad. Deze brug uit 1357 verbindt de Oude Stad met een andere wijk in het centrum, Mal\u00e1 Strana. Deze Kleine Zijde, of Kleinseite zoals de Duitse benaming was, was de 'hofwijk', waar ook de buitenlandse diplomatieke vertegenwoordigers hun paleizen hadden en nog steeds ambassades staan.\nMidden in de Oude Stad ligt een klein wijkje, dat historisch de joodse wijk is. Deze werd naar de keizer die er het privilege toe gaf Josefstadt genoemd en heet nu Josefov. Aan het einde van de 19de eeuw werd deze zeer vervallen wijk ingrijpend gesaneerd en de huizen vervangen door hoog opgetrokken historiserende gebouwen. Er zijn nog wel enkele bezienswaardigheden die herinneren aan het joodse verleden, zoals de oudste synagoge (Altneuschul), de Oude Joodse Begraafplaats en het geboortehuis van schrijver Franz Kafka, een van de bekendste inwoners van Praag. Aan de Du\u0161n\u00ed-straat staat een standbeeld van Franz Kafka.\nAan twee kanten van het centrum bevindt zich een vesting. Aan de zuidkant is dat Vy\u0161ehrad, waar binnen de vesting een kerk en begraafplaats zijn. Op de begraafplaats zijn vele interessante graven en graftombes te vinden van veel bekende Tsjechen, waaronder van de componisten Anton\u00edn Dvo\u0159\u00e1k en Bed\u0159ich Smetana. Aan de noordwestzijde is dat de Praagse burcht op de heuvel Hrad\u010dany. Deze laatste, in de 9e eeuw gebouwde, burcht is de grootste ter wereld.\nKerken.\nIn Praag is een groot aantal bezienswaardige kerken te vinden. De bekendste is de Sint-Vituskathedraal, de \"Katedr\u00e1la svat\u00e9ho V\u00edta\", waarvan de eerste steen in het jaar 1344 werd gelegd. Deze aan Vitus gewijde kerk is onderdeel van de Praagse burcht. Ook de romaanse Sint-Jorisbasiliek staat binnen de Praagse burcht. Op het Oudestadsplein staan twee bekende kerken. De T\u00fdnkerk, \"T\u00fdnsk\u00fd chr\u00e1m\", is een kerk met twee 80 meter hoge torens, waarvan de bouw in 1365 begon. De andere kerk is de Sint-Nicolaaskerk in barokke architectuur. In Mal\u00e1 Strana staat een tweede Sint-Nicolaaskerk, ook in barokstijl. Ook staat er in Sedlec, een buitenwijk van Kutn\u00e1 Hora op 30 minuten rijden vanuit Praag, het Ossuarium van Sedlec. Dit is een kleine rooms-katholieke kapel die is gedecoreerd met botten van tienduizenden personen.\nTheater.\nVerreweg het bekendste theater van Praag is het Nationaal Theater (\"N\u00e1rodn\u00ed divadlo\"). In het historische en klassieke Statentheater (\"Stavovsk\u00e9 divadlo\") in het hart van de Oude Stad (Star\u00e9 M\u011bsto) gingen twee opera's van Wolfgang Amadeus Mozart in premi\u00e8re (Don Giovanni en La clemenza di Tito). Het theater is nog altijd in gebruik en is sinds 1948 eveneens eigendom van het Nationaal Theater. Een ander bekend theater in Praag is het concertgebouw Rudolfinum. Dit in 1885 geopende gebouw is momenteel het podium van het Tsjechisch Filharmonisch Orkest. Ook is het de belangrijkste locatie van het jaarlijks gehouden Praagse Lente-festival. Daarnaast bestaat het international bekende \"Laterna Magika\", een avant-gardistisch theater, dat in de \"Nieuwe Sc\u00e8ne\" (Nov\u00e1 sc\u00e9na), dat wederom aangesloten is aan het Nationaal Theater, een origineel aanbod heeft van film, licht- en visuele effecten, muziek, ballet en pantomime. Ook het \"Zwarte theater\", bestaande uit pantomime en lichteffecten voor zwarte achtergrond, is bezienswaardig. In het \"Theater aan de balustrade\" (Divadlo Na z\u00e1bradl\u00ed) begon destijds V\u00e1clav Havel. Een bijzondere waardering bij insiders heeft het \"J\u00e1ra-Cimrman-Theater\".\nIn de wijk Vinohrady staat de Staatsopera Praag (St\u00e1tn\u00ed opera). Enkele van de grootste musici van de wereld, onder wie Richard Strauss en Gustav Mahler, traden op in de opera.\nMusea.\nIn de stad is een groot aantal musea gevestigd. Het oudste, grootste en bekendste is het Nationaal Museum (\"N\u00e1rodn\u00ed muzeum\"). Het hoofdgebouw van het tientallen gebouwen tellende museum staat aan het Wenceslausplein in de Nieuwe Stad. Een ander belangrijk museum is het Tsjechische Muziekmuseum. Binnen Praag behoren onder andere ook het historische museum en de kunstverzameling in het Paleis Lobkowicz in de Praagse burcht, het Anton\u00edn Dvo\u0159\u00e1k Museum in de \"Villa Amerika\" en het Bed\u0159ich Smetana Museum in de buurt van de Karelsbrug tot de dependances van het Nationaal Museum. De tentoonstellingen van de Nationale Galerie (\"N\u00e1rodn\u00ed galerie v Praze\") zijn eveneens over de hele stad verdeeld. In de wijk Mal\u00e1 Strana bevindt zich het museum voor moderne kunst Museum Kampa.\nIn het Museum van de hoofdstad Praag (\"Muzeum hlavn\u00edho m\u011bsta Prahy\"), in de buurt van metrostation Florenc, zijn tentoonstellingen te vinden over de geschiedenis van de stad. In de wijk Josefov is het in 1906 opgerichte Joods Museum (\"\u017didovsk\u00e9 Muzeum v Praze\") gevestigd, alsmede het Museum voor toegepaste kunst (Praag), en in Sm\u00edchov staat het biermuseum van de brouwerij Staropramen. In St\u0159e\u0161ovice is een museum over het openbaar stadsvervoer in Praag ondergebracht.\nVerder is er nog de Villa Bertramka die gewijd is aan Wolfgang Amadeus Mozart. Sinds 2009 staat het museum leeg vanwege een juridisch conflict met de stad (stand 2017). Andere musea zijn bijvoorbeeld de Jaroslav Je\u017eek-museum - \"Blauwe kamer\", het Franti\u0161ek Drdla Museum en het PopMuseum.\nModerne architectuur.\nNaast alle historische bezienswaardigheden is er ook op het gebied van moderne architectuur het een en ander te bezichtigen in Praag. Het opvallendste gebouw van de stad is de \u017di\u017ekov-televisietoren (\"\u017di\u017ekovsk\u00e1 televizn\u00ed v\u011b\u017e\"), die 216 meter hoog is. De toren is in brutalistische stijl gebouwd tussen 1985 en 1992.\nDe Pet\u0159\u00edn Uitkijktoren kan, ondanks het feit dat hij al gebouwd is in 1889, toch ook gerekend worden tot moderne architectuur. De 60 meter hoge toren lijkt erg veel op de Eiffeltoren. Als de heuvel Pet\u0159\u00edn, waarop de toren staat, wordt meegerekend, zijn beide gebouwen even hoog.\nOok het Dansende Huis is een gebouw dat opvalt. Niet vanwege zijn hoogte, maar vanwege de deconstructivistische bouwstijl. Het gebouw staat aan de Moldau en werd geopend in 1996.\nIn 2007 werd gekozen om de Nationale Bibliotheek van Tsjechi\u00eb onder te brengen in een nieuw modern gebouw. Het bijzondere ontwerp van Jan Kaplick\u00fd leidde tot controverse waarna het (nog) niet is uitgevoerd.\nSport.\nDe geliefdste sporten in Praag zijn voetbal en ijshockey. De bekendste voetbalclubs in de stad zijn AC Sparta Praag en SK Slavia Praag. De bekendste ijshockeyclubs hebben dezelfde namen: HC Sparta Praag en HC Slavia Praag. Elk van deze clubs heeft een eigen stadion. De voetbalclub Sparta Praag speelt zijn wedstrijden in de Generali \u010cesk\u00e1 poji\u0161\u0165ovna Arena. Dit stadion heeft een capaciteit van 18.887 toeschouwers. Het onderkomen van Slavia Praag is de Fortuna arena, waarin 21.000 toeschouwers in passen. Beide stadions, alsook het Stadion Ev\u017eena Ro\u0161ick\u00e9ho worden af en toe door het Tsjechisch voetbalelftal gebruikt voor interlands. De stadions van de ijshockeyclubs Sparta en Slavia zijn respectievelijk de Tesla Arena (12.950 toeschouwers) en de O\u2082 Arena (18.000 toeschouwers). Naast deze stadions staat ook het grootste stadion ter wereld in Praag. Het Strahovstadion, met plaats voor 250.000 mensen, staat in de wijk B\u0159evnov.\nSparta en Slavia zijn niet de enige voetbalclubs in Praag. Ook FC Bohemians 1905 Praag en FK Viktoria \u017di\u017ekov spelen op het hoogste niveau in Tsjechi\u00eb. Historisch gezien zijn er nog drie clubs die bovenin meegedaan hebben. DFC Praag was aan het begin van de 20e eeuw een van de beste clubs van Europa, DFC Germania Praag was in 1903 finalist in het kampioenschap van Duitsland en Dukla Praag werd tussen 1953 en 1982 elfmaal kampioen van Tsjecho-Slowakije.\nPraag was in 1933, 1938, 1947, 1959, 1972, 1978, 1985, 1992, 2004 en 2015 gastheer van het WK ijshockey.\nNaast voetbal en ijshockey worden ook andere sporten beoefend in Praag. Zo behoren de marathon van Praag (gehouden in mei) en de halve marathon van Praag (gehouden in maart) tot de belangrijkste hardloopevenementen ter wereld. Daarnaast was Praag een van de zeven kandidaat-steden voor de Olympische Zomerspelen van 2016. Op 4 juni 2008 werd echter bekend dat de stad was afgevallen voor de kandidatuur.\nIn 1981 werden in Praag de wereldkampioenschappen wielrennen georganiseerd. De Belg Freddy Maertens won er de wegwedstrijd voor beroepsrenners. In 1972 werd het WK veldrijden in Praag gehouden.\nDierentuin.\nDe Praagse dierentuin (zoo Praha) is een dierentuin in het noordelijke gedeelte van de stad (Praag 7 in de wijk Troja). Hij is te bereiken met de auto of met bus nummer 112 vanaf metrostation \"N\u00e1dra\u017e\u00ed Hole\u0161ovice\" op metrolijn C (rood).\nPolitiek en bestuur.\nGemeenteraad.\nDoordat de gemeente Praag een eigen district en regio vormt, is het stadsbestuur ook het bestuur van het district en de regio. Het stadsbestuur bestaat uit de stadsvertegenwoordiging (\"Zastupitelstvo hlavn\u00edho m\u011bsta Prahy\"), de stadsraad (\"M\u011bstsk\u00e1 rada\") en de burgemeester (\"prim\u00e1tor\"). De stadsvertegenwoordiging is vergelijkbaar met een gemeenteraad. Het orgaan bestaat uit 70 volksvertegenwoordigers die door middel van evenredige vertegenwoordiging zijn gekozen door de Praagse bevolking. De stadsvertegenwoordiging kiest vervolgens uit de eigen gelederen een elfkoppige stadsraad. Een van de elf stadsraadsleden wordt de burgemeester, vier anderen vice-burgemeester. Na de laatste verkiezingen in 2006 is de Democratische Burgerpartij verreweg de grootste partij. Zij levert de burgemeester, drie vice-burgemeesters, vijf overige stadsraadsleden en 42 leden van de stadsvertegenwoordiging. Hieronder een overzicht van het aantal zetels per partij in de stadsvertegenwoordiging en -raad:\nBurgemeester.\nNaast de hoofdburgemeester (\"prim\u00e1tor\") van de gemeente Praag, heeft elk gemeentelijk district een eigen burgemeester (\"starosta\"). Met dit systeem wordt gewerkt sinds 1 januari 1922. De eerste prim\u00e1tor was Karel Baxa, die achttien jaar lang de eerste burger van de stad was. De huidige burgemeester van Praag is Zden\u011bk H\u0159ib \"(Piraten)\". In april 2020 werd bekend dat de burgemeester van Praag onder verhoogde politiebescherming staat na berichten over een vermeend Russisch complot om hem te vergiftigen.\nStedenbanden.\nPraag heeft offici\u00eble stedenbanden met een dertiental steden. Naast de offici\u00eble partnersteden heeft de stad een groot aantal onoffici\u00eble stedenbanden en samenwerkingsverbanden, onder andere met Rotterdam, Luxemburg en Wenen. Het Brussels Hoofdstedelijk Gewest is sinds 2003 een offici\u00eble partnerstad van Praag. Op 19 november 2003 werd het contract ondertekend waarin stond dat er gewerkt zou gaan worden aan zeven thema's. Deze thema's vari\u00ebren van samenwerking tussen de gewestelijke instellingen tot milieubescherming en ruimtelijke ordening. Naast de partnersteden die de gemeente Praag als geheel heeft, hebben verschillende gemeentelijke districten ook partnerschappen met steden, dorpen, districten en wijken in binnen- en buitenland. Zo heeft Praag 1 partnerschappen met onder andere de Innere Stadt van Wenen en de Duitse stad Bamberg en is Praag 16-Radot\u00edn een partnerstad van het Beierse Burglengenfeld. Hieronder een overzicht van de offici\u00eble partnersteden van de gehele gemeente Praag:\nEconomie.\nPraag is al lange tijd het economische centrum van het land. Het BNP per hoofd van Praag is meer dan het dubbele van dat van geheel Tsjechi\u00eb. In 2004 bedroeg het BNP per hoofd (PPP) 33.784, wat 157,1% is van het gemiddelde van de Europese Unie. Hiermee staat Praag op de lijst van de regio's met het hoogste BNP van de EU op de twaalfde plaats. Het prijspeil ligt in de Tsjechische hoofdstad beduidend lager dan in vergelijkbare steden. De belangrijkste economische sector is het toerisme.\nDe Praagse effectenbeurs (\"Burza cenn\u00fdch pap\u00edr\u016f Praha\") is de belangrijkste handelsbeurs van Tsjechi\u00eb en de op een na grootste effectenbeurs van Centraal- en Oost-Europa (september 2005). De belangrijkste graadmeter van de beurs is de PX Index. De belangrijkste bedrijven die genoteerd zijn aan de PX Index zijn het energiebedrijf \u010cEZ, de Oostenrijkse bank Erste Bank en de telefoonmaatschappij Telef\u00f3nica O\u2082 Czech Republic.\nOnderwijs.\nIn de Tsjechische hoofdstad is een groot aantal hogeronderwijsinstellingen te vinden. De bekendste daarvan is de Karelsuniversiteit. Deze in 1348 opgerichte universiteit is de oudste van Centraal- en Oost-Europa. Naast deze universiteit, met 42.000 studenten, zijn er nog twee grote universiteiten. De Tsjechische Technische Universiteit biedt onderwijs aan ongeveer 23.000 studenten, de Tsjechische Landbouwuniversiteit Praag aan zo'n 15.000.\nVerkeer en vervoer.\nWegverkeer.\nPraag is een Europees knooppunt bij het wegverkeer. Bijna alle grote wegen in Bohemen komen samen in de hoofdstad. Naar het westen gaat de autosnelweg D5 naar de Westboheemse stad Pilsen en richting de Duitse stad Neurenberg. In oostelijke richting leidt de D1 naar Brno. Vanaf daar loopt de D1 verder naar Ostrava en Polen en gaat de D2 naar Bratislava. De D8 loopt naar het noordwesten, via \u00dast\u00ed nad Labem naar Dresden en de D11 in het noordoosten via Hradec Kr\u00e1lov\u00e9 naar Wroc\u0142aw in Polen. Naar het zuiden zijn er plannen voor de D3 via \u010cesk\u00e9 Bud\u011bjovice naar Linz in Oostenrijk.\nRond Praag wordt er gewerkt aan de R1, de buitenring van Praag. Van de 78 kilometer die de weg in totaal moet worden was 40 kilometer klaar in 2015. Ook is men bezig met de binnenring, de \"M\u011bstsk\u00fd okruh\" of stadscirkel. Deze weg moet in totaal 33 kilometer lang worden en moet in 2020 klaar zijn.\nStadsvervoer.\nPraag heeft een zeer uitgebreid netwerk van openbaar vervoer. Het stadsvervoer bestaat uit een combinatie van metro, tram, trein, streekbus en vrachtwagen. De metro van Praag bestaat uit drie lijnen die een gezamenlijke lengte hebben van 54,7 kilometer en 54 stations aandoen. Lijn A gaat van het noordwesten naar het zuidoosten van de stad, lijn B van het zuidwesten naar het noordoosten en lijn C van het noorden naar het zuiden en zuidoosten. In het centrum van Praag kruisen de lijnen elkaar bij de stations Muzeum, Florenc en M\u016fstek. De twee belangrijkste spoorwegstations van de stad, Station Praha-Hole\u0161ovice en Station Praha hlavn\u00ed n\u00e1dra\u017e\u00ed (\"Praag hoofdstation\"), zijn te bereiken via lijn C. Er zijn plannen voor een vierde metrolijn, lijn D, en daarnaast staan er uitbreidingen op het programma voor de lijnen A en C.\nDe metro wordt aangevuld door trams en bussen. Het tramnetwerk bestaat uit ongeveer 25 lijnen, die door middel van vele overstapstations met elkaar en met de metro verbonden zijn. De buitenwijken worden bereikt via de stadsbussen. Een bijzonder vervoermiddel binnen het Praagse openbaar vervoer is de kabelspoorweg. Sinds 1891 verbindt de Kabelspoorweg Pet\u0159\u00edn de tramhalte \"\u00dajezd\" met de top van de heuvel Pet\u0159\u00edn. Tot 1916 bestond er nog een tweede kabelspoorweg, die naar de heuvel \"Letn\u00e1\" ging. Van 1936 tot 1972 reden er ook trolleybussen in Praag, maar deze lijnen zijn opgeheven toen de metro zijn intrede deed. Het openbaar vervoer in Praag wordt ge\u00ebxploiteerd door het bedrijf Openbaarvervoerbedrijf Praag, .\nVliegverkeer.\nPraag heeft een groot internationaal vliegveld binnen de gemeentegrenzen. In 2013 reisden er 11 miljoen passagiers via het vliegveld. Het vliegveld ligt in het uiterste noordwesten van de gemeente, in de wijk Ruzyn\u011b, op ongeveer 10 kilometer van het stadscentrum.\nTrein.\nPraag vormt een knooppunt van het Tsjechische spoorwegsysteem, met lijnen naar alle delen van het land en naar het buitenland. De belangrijkste (internationale) stations zijn Praha hlavn\u00ed n\u00e1dra\u017e\u00ed: Praag centraal station, en Station Praha Masarykovo n\u00e1dra\u017e\u00ed. Intercitytreinen stoppen ook bij de grote stations Station Praha-Sm\u00edchov en Station Praha-Hole\u0161ovice. Naast deze vier stations is er een aantal kleinere stations, vooral in de buitenwijken en voorsteden. De spoorwegen en treinen worden ge\u00ebxploiteerd door \u010cesk\u00e9 dr\u00e1hy, de \"Tsjechische Spoorwegen\".\nVanuit Praag kan men in alle richtingen reizen. De belangrijkste spoorlijn naar het oosten is lijn 011 naar Kol\u00edn. Vanaf daar gaat de lijn als lijn 010 verder richting onder andere Pardubice en Brno. Naar het westen is lijn 171 naar Beroun het belangrijkst. Vanaf Beroun kan men over lijn 170 verder reizen naar Pilsen en Duitsland. Op de artikelen over de stations staan uitgebreidere overzichten van lijnen van en naar Praag, op de lijst van spoorlijnen in Tsjechi\u00eb staat een overzicht van alle spoorlijnen in het land.\nHavens.\nPraag heeft verschillende rivierhavens die vooral dienstdoen voor de pleziervaart. In de wijken Podol\u00ed, Hole\u0161ovice, Libe\u0148 en Sm\u00edchov zijn er (plezier)havens aan de rivier de Moldau, Radot\u00edn heeft een overslaghaven aan de Berounka waar vooral grondstoffen vanuit het westen en zuiden van het land worden aangevoerd. Er wordt verwacht dat deze laatste haven de komende jaren belangrijker zal worden, als de zuidelijke ringweg van Praag gereed is. De scheepvaart kan namelijk niet verder door het centrum van de stad omdat de oude sluizen hiervoor te klein zijn. Ten noorden van het centrum tussen de wijken Hole\u0161ovice en Libe\u0148 liggen aan weerszijden twee grote havendokken. Deze werden vroeger gebruikt voor de inkomende en uitgaande vracht richting Duitsland (richting de Elbe). Momenteel zijn deze havens buiten dienst en worden er grote, vooral luxe, woonblokken neergezet. Van 1822 tot 1926 bestond er ook een Moldauhaven in Karl\u00edn.\nBekende Pragenaars.\nEnkele van de beroemdste Pragenaren uit de geschiedenis zijn keizer Karel IV, die in 1316 in Praag werd geboren en Franz Kafka, een Duitstalige schrijver uit het jaar 1883. Uit de recentere geschiedenis zijn de politici V\u00e1clav Havel, Madeleine Albright en V\u00e1clav Klaus en de voetballer Tom\u00e1\u0161 Rosick\u00fd de bekendste Pragenaren."}
{"id": "5999", "revid": "1253040", "url": "https://nl.wikipedia.org/wiki?curid=5999", "title": "Deelverzameling", "text": "In de verzamelingenleer is een deelverzameling van een gegeven verzameling een verzameling die geheel bevat is in (deel is van) de gegeven verzameling. Elk element van de deelverzameling is dus ook element van de gegeven verzameling. Als ieder element van de verzameling formula_1 ook een element is van de verzameling formula_2, dan is formula_1 een deelverzameling van formula_2, genoteerd als formula_5.\nIedere verzameling is een deelverzameling van zichzelf, voor iedere verzameling formula_1 geldt dus formula_7.\nDe omgekeerde definitie is minder gebruikelijk. Als formula_1 een deelverzameling is van formula_2 zegt men ook dat formula_2 de verzameling formula_1 omvat, genoteerd als formula_12.\nStrikte deelverzameling.\nEen deelverzameling formula_1 van formula_2 die niet gelijk is aan formula_2, wordt een \"echte\", \"strikte\" of \"eigenlijke\" deelverzameling genoemd. Formeel: formula_1 is een strikte deelverzameling van formula_2 als:\nVerschillende schrijfwijzen.\nAls formula_1 een \"strikte deelverzameling\" is van formula_2, wordt dat door sommige auteurs genoteerd als:\nDe meeste auteurs noteren formula_22 als formula_1 een willekeurige deelverzameling van formula_2 is, dus eventueel formula_26.\nEr zijn dus twee notatiesystemen in omloop voor het aangeven van (echte) deelverzamelingen:\nMachtsverzameling.\nDe verzameling van alle deelverzamelingen van een verzameling formula_1 wordt de machtsverzameling van formula_1 genoemd en genoteerd als formula_35 of als formula_36. Per definitie is dus:"}
{"id": "6001", "revid": "231402", "url": "https://nl.wikipedia.org/wiki?curid=6001", "title": "De slag bij kaap Bon", "text": ""}
{"id": "6002", "revid": "1061913", "url": "https://nl.wikipedia.org/wiki?curid=6002", "title": "Isar (rivier)", "text": "De Isar is een zijrivier van de Donau. De 295 km lange rivier ontspringt in Oostenrijk en passeert op weg naar het noorden de stad M\u00fcnchen. De rivier heeft een stroomgebied van circa 9000 km\u00b2 en overbrugt een hoogteverschil van 848 meter.\nDe rivier ontspringt op 1200 meter hoogte in het Karwendelgebergte, op vijftien kilometer van Scharnitz in Tirol. Tot Scharnitz loopt ze door het Hinterautal. Vlak voorbij Scharnitz bevindt zich de voormalige grensvesting Porta Claudia, waar de Isar Duitsland binnenkomt.\nVanaf nu volgt haar loop een gletsjerdal en bij Mittenwald is de Isar reeds een serieuze rivier. De belangrijkste steden op het Duitse traject zijn Bad T\u00f6lz, M\u00fcnchen, Freising en Landshut. De monding in de Donau ligt bij Plattling.\nDe voornaamste zijrivieren van de Isar zijn de Loisach (rechts) en de Amper (links). De Isar is na de Inn de belangrijkste waterleverancier van de Donau op Duits grondgebied en de op drie na langste rivier van de deelstaat Beieren.\nDe Isar wordt sinds het begin van de 20e eeuw gebruikt ter opwekking van elektriciteit. Verder is de rivier grotendeels gekanaliseerd, ook om het risico op overstromingen te verminderen: de Isar voert in het voorjaar veel smeltwater uit de Alpen af. In M\u00fcnchen is de kanalisatie, waar ter plaatse al in 1806 aan begonnen was, tussen 2000 en 2011 over een lengte van acht kilometer weer ongedaan gemaakt. De rivier is behalve voor roeibootjes, kajaks en dergelijke niet bevaarbaar.\nDe lichamen van de personen die na de Processen van Neurenberg in 1946 terechtgesteld werden, werden gecremeerd en de as werd in de Isar uitgestrooid."}
{"id": "6004", "revid": "68074236", "url": "https://nl.wikipedia.org/wiki?curid=6004", "title": "Slag bij Kaap Bon (468)", "text": "De Slag bij Kaap Bon was een zeeslag voor de kust van Afrika in het jaar 468. Het zeegevecht vond plaats tussen het Oost-Romeinse rijk en het Vandaalse rijk. De Oost-Romeinen wilden, samen met de West-Romeinen, een einde maken aan het Ariaanse rijk van Geiserik.\n1100 Byzantijnse schepen, onder bevel van de schoonzoon van Leo I, Basiliskos, voeren naar Carthago, terwijl de West-Romeinen de Vandalen uit Sardini\u00eb verdreven.\nHet gevecht op Zee.\nBij Kaap Bon, ongeveer veertig mijl van Carthago wierp Basiliscus voor anker. Geiserik vroeg Basiliscus om hem vijf dagen respijt te geven om de voorwaarden voor een vrede op te stellen. Tijdens de onderhandelingen verzamelde Geiserik zijn schepen en viel geholpen door zijn bekwame broer Gento plotseling de Romeinse vloot aan.\nDe Vandalen hadden veel schepen gevuld met brandbare materialen. Tijdens de nacht werden deze vuurschepen tegen de onbewaakte en nietsvermoedende Romeinse vloot voortgestuwd. De Oost-Romeinse kapiteins probeerden hun schepen te redden van vernietiging, maar deze manoeuvres werden geblokkeerd door de aanval van andere schepen van de Vandalen. Basiliscus vluchtte in de hitte van de strijd.\nE\u00e9n daad van heldendom uit dit zeegevecht is overgeleverd. Ondanks de situatie vocht een luitenant van Basiliscus, Joannes, dapper tegen de Vandalen; Procopius beschrijft hem als \"op het dek staan\" en \"van de ene naar de andere kant draaien bleef hij zeer grote aantallen van de vijand doden\". Toen hij zag dat zijn schip op het punt stond te worden veroverd, weigerde hij zich over te geven aan Gento, de zoon van Geiserik, in plaats daarvan sprong hij in zijn zware harnas overboord en verdronk zichzelf. Zijn laatste woorden waren dat hij \"nooit in handen van Vandaalse honden zou komen\".\nNasleep.\nDe helft van de Oost-Romeinse vloot werd verbrand, tot zinken gebracht of in beslag genomen, en de andere helft wist te ontkomen met Basiliscus. De hele expeditie was mislukt.\nNa zijn terugkeer in Constantinopel verstopte Basiliscus zich in de kerk van Hagia Sophia om te ontsnappen aan de toorn van het volk en de wraak van de keizer. Door bemiddeling van Verina verkreeg Basiliscus de keizerlijke gratie en werd hij alleen gestraft met verbanning naar Heraclea Sintica, in Thraci\u00eb."}
{"id": "6005", "revid": "905410", "url": "https://nl.wikipedia.org/wiki?curid=6005", "title": "Tooske Ragas", "text": "Antonia Grietje (Tooske) Ragas-Breugem (Zwolle, 3 juni 1974) is een Nederlandse televisiepresentatrice, actrice en zangeres. Ragas werd bij het grote publiek vooral bekend door de presentatie van Idols. Ze begon haar televisiecarri\u00e8re als videojockey bij TMF. Verder heeft ze meegedaan aan een musical en heeft ze geacteerd. Ze was te zien als stewardess in 06/05, de film van Theo van Gogh over de moord op Pim Fortuyn.\nJeugd, opleiding en begin.\nBreugem werd geboren in een Nederlands-hervormd gezin en heeft twee oudere broers. Het geloof speelde een belangrijke rol in haar leven. Op vroege leeftijd zong ze in een kinderkoor, daarnaast deed ze ook aan jazzballet.\nBreugem volgde het gymnasium op het Carolus Clusius College in Zwolle en studeerde vervolgens Engelse taal- en letterkunde aan de Universiteit Utrecht. Deze opleiding rondde ze in 1998 af. In 1992 trok ze rond met de theatergroep Up with People. Tooske was zangeres in de popgroep Bogy Bogy. In 1996 werd ze \"Miss-Overijssel\" en vierde van de \"Miss Nederland-verkiezing\".\nNaast diverse theater- en tv-werkzaamheden schreef ze in 2015 het script voor de voorstelling \"De boze heks en de zandtekenaar\" (naar de verhalen van Hanna Kraan) die vanaf 2016 in de theaters te zien was.\nPriv\u00e9leven.\nOp 3 juni 2002 trouwde Breugem met een Amerikaanse man. In december 2003 ging het paar uit elkaar. Later speelde Breugem de rol van Constance in De 3 Musketiers; een van haar tegenspelers was Bastiaan Ragas. Op 25 juni 2005 trad ze met Ragas in Zuid-Frankrijk in het huwelijk. Samen hebben ze drie dochters en een zoon.\nRagas is ambassadeur van War Child."}
{"id": "6006", "revid": "371786", "url": "https://nl.wikipedia.org/wiki?curid=6006", "title": "Kerst", "text": ""}
{"id": "6007", "revid": "17", "url": "https://nl.wikipedia.org/wiki?curid=6007", "title": "Kerstfeest", "text": ""}
{"id": "6008", "revid": "1310880", "url": "https://nl.wikipedia.org/wiki?curid=6008", "title": "IKEA", "text": "IKEA is een concern van Zweedse oorsprong, met vestigingen over de hele wereld. Het bedrijf richt zich op het aanbieden van meubelen en woonartikelen die, meestal door de koper zelf, in elkaar gezet moeten worden.\nHet concept bestaat uit het aanbieden in een keten van zelfbedieningswarenhuizen van artikelen die qua prijs behoren tot het lagere marktsegment. Nadat er maatschappelijke kritiek kwam, stelde IKEA aan haar leveranciers uit lagelonenlanden meer eisen op sociaal gebied. De firma wil bijvoorbeeld geen producten meer in haar assortiment die mede tot stand komen door kinderarbeid. Ze stelt met haar leveranciers plannen op om op gebied van het welzijn van de werknemers, en aangaande de belasting van het milieu, stapsgewijs tot verbetering te komen.\nEr zijn 456 vestigingen in 54 landen (29 juli 2021). Bijna alle vestigingen zijn franchises, IKEA Delft is hierop een uitzondering: deze is eigendom van Inter IKEA Systems.\nGeschiedenis.\nHet bedrijf is in 1943 opgericht door de Zweed Ingvar Kamprad. Hij was op dat moment 17 jaar oud, en had wat geld gespaard door kleinschalige verkoop van producten aan boeren in de buurt. Hij begon een bedrijfje met geld dat hij als eindexamencadeau kreeg van zijn vader. Als naam koos hij IKEA, een samenstelling van zijn initialen (I.K.) en de eerste letters van Elmtaryd en Agunnaryd, respectievelijk de boerderij en het dorp waar hij opgroeide.\nAanvankelijk verkocht Kamprad allerlei goederen tegen een lage prijs. Het bedrijf groeide, en in 1947 begon IKEA meubels te verkopen, die in de buurt van Agunnaryd werden gemaakt. In 1951 schakelde het bedrijf geheel op meubelverkoop over. Ook verscheen toen de eerste catalogus. In 1953 werd de eerste toonzaal geopend in de plaats \u00c4lmhult in het zuiden van Zweden, en een paar jaar later werd besloten om de klanten zelf hun meubels in elkaar te laten zetten. In 1973 werd in Z\u00fcrich de eerste vestiging buiten Scandinavi\u00eb geopend. Het grootste filiaal is sinds 2021 het filiaal in Manilla.\nOprichter Kamprad is 27 januari 2018 op 91-jarige leeftijd overleden. Hij stond al niet meer aan het hoofd van het bedrijf, maar had nog wel een raadgevende functie binnen de Stichting INGKA Foundation.\nNederland.\nOp 30 november 1978 ging in Sliedrecht het eerste IKEA-woonwarenhuis van Nederland open.\nIn 1982 werd in Amsterdam aan de Stadhouderskade nabij de Albert Cuyp een zogenaamde cataloguswinkel geopend. Men kon er alleen kleine artikelen kopen; grotere artikelen konden worden afgehaald bij het magazijn aan de Cruquiusweg. Daarna volgde een nieuwe 'echte' vestiging in Duiven. In 1985 kon IKEA van Amsterdam verhuizen naar het nieuwe bedrijventerrein Bullewijk in Amsterdam-Zuidoost. In 1992 openden de vestigingen in Delft en in Son, bij Eindhoven. Na 1994 kwamen Heerlen (1994), Utrecht (1996) en Groningen (1997, voorafgegaan door de vestiging van een \"cataloguswinkel\").\nNa de eeuwwisseling werd de vestiging in Barendrecht (2001) geopend. In datzelfde jaar werd in Oosterhout een distributiecentrum geopend, dat samen met het centrum in Genk alle vestigingen in Nederland en Belgi\u00eb bevoorraadt.\nIn 2002 volgde Hengelo, terwijl de vestiging in Amsterdam een verbouwing onderging. In 2003 kwam vestiging Breda erbij en werd ook de vestiging in Utrecht verbouwd. In februari 2005 werd een vestiging in Haarlem geopend. In Groningen was na Sliedrecht tot nu toe het kleinste filiaal gevestigd. In de zomer van 2005 opende hier een nieuwe winkel, de op een na grootste van het land. Naast de winkel bevindt zich onder de Groningse vestiging het landelijke klantenservicecentrum, Customer Support Center, met de telefonische informatielijn, de landelijke klachtenafhandeling, webcare en nog enkele andere ondersteunende serviceafdelingen.\nTussen 2006 en 2008 werd het Delftse filiaal omgebouwd tot het IKEA Concept Center, waar franchisenemers worden opgeleid.\nOp 30 juni 2006 sloot de vestiging in Sliedrecht. De vestiging was, met 14.600\u00a0m\u00b2, te klein geworden om het volledige winkelconcept uit te kunnen dragen. Op 23 augustus 2006 werd de nieuwe vestiging in Amersfoort geopend met het grootste IKEA-restaurant van Nederland. In Zwolle zou in 2009 worden begonnen met bouwen, maar door diverse juridische procedures werd dat pas voorjaar 2014. Op 18 februari 2015 werd deze vestiging geopend. In 2010 breidde IKEA Barendrecht uit en werd meer dan 10\u00a0000 vierkante meter groter. Het bedrijf is ook van zins zich in Zaandam te vestigen; in maart 2013 tekende het daartoe een intentieovereenkomst. Deze plannen zijn later afgeketst.\nBelgi\u00eb.\nIn 1984 opende IKEA zijn eerste vestigingen in Belgi\u00eb in Zaventem en Ternat. Daarna volgden Hognoul (1985, bij Luik), Wilrijk (1985, bij Antwerpen), Arlon-Sterpenich (2005, deze vestiging bedient vooral het Groothertogdom Luxemburg), Anderlecht (Brussel) (2005), Gent (2008), Hasselt (3 februari 2016), Bergen (10 februari 2016) .\nDe vestiging van Zaventem verhuisde in 2002 naar een nieuw gebouw op het industrieterrein, op enkele honderden meters van de vorige vestiging. In deze vestiging vindt men ook het Service Office en Customer Service Centre van IKEA BE. De opening van IKEA Gent viel samen met de sluiting van de vestiging in Ternat. In 2011 breidden Hognoul en Anderlecht hun vestiging uit, en ging de vestiging in Wilrijk naar een nieuw gebouw, dat net naast het oude gebouw werd gebouwd. Daarvoor moest een deel van het oude gebouw gesloopt worden. In Genk heeft IKEA een distributiecentrum.\nConcept.\nIn elke winkel van het concern staat, vaak bij zowel de personeels- als de klanteningang, het uitgangspunt van het bedrijf groot op een muur geschreven: \"Het aanbieden van een zo breed mogelijk assortiment functionele woonartikelen van een goede vormgeving, tegen zulke lage prijzen dat zo veel mogelijk mensen in staat zijn deze artikelen te kopen\".\nEen onderdeel van het IKEA-concept is \"mechanische verkoop\"; dit houdt in dat er meestal geen verkoper is om een klant aan een gewenst artikel te helpen. Op het prijskaartje dat aan een te bezichtigen artikel hangt kan een klant zien waar hij het artikel op kan halen, een bepaalde afdeling, het zelfbedieningsmagazijn of een verkoopbalie. Soms wordt een artikel na afrekenen klaargezet bij een afhaalbalie of extern magazijn.\nVestigingen.\nHet eerste filiaal werd in 1958 in de Zweedse plaats \u00c4lmhult geopend. De eerste showroom was toen al vijf jaar op diezelfde locatie open. In 1963 opende IKEA in Noorwegen en in 1969 in Denemarken. In 1973 werd in Z\u00fcrich de eerste niet-Scandinavische vestiging geopend. Duitsland en Japan volgden een jaar later. Daarna deed IKEA in een rap tempo zijn intrede in Hongkong, Australi\u00eb, Canada, Oostenrijk, Singapore en Nederland.\nTegenwoordig bevinden de meeste filialen zich in Duitsland (46 winkels), gevolgd door de Verenigde Staten met 38 winkels. Anno april 2016 heeft IKEA 328 winkels verspreid over 28 landen.\nDe vijf grootste filialen, qua winkeloppervlak bevinden zich in:\nDe vestiging in Delft is het internationale opleidingscentrum voor franchisenemers. Deze vestiging is eigendom van Inter IKEA Systems B.V. en niet van IKEA Nederland BV. Daarom verschilt deze op een aantal punten van de andere Nederlandse vestigingen. De vestiging in Delft is tussen 2006 en 2008 vergroot en verbouwd. Het pand heet nu het \"IKEA Concept Center\" en de winkel heeft de naam \"The IKEA Store\", voluit \"The IKEA Store in the IKEA Concept Center\" (voorheen \"Pilot Store\"). Het opleidingscentrum heet \"The College\", voluit \"The College in the IKEA Concept Center\".\nNederland.\nHieronder een overzicht van de Nederlandse IKEA-vestigingen:\nIKEA-catalogus.\nDe IKEA-catalogus verscheen in 2006 in een wereldwijde oplage van 175 miljoen stuks. In 2011 bedroeg dit 198 miljoen exemplaren. De catalogus werd verspreid in 34 landen, in 61 edities en was beschikbaar in 29 talen. Er waren kleine regionale verschillen, zo zijn de catalogi van islamitische landen niet voorzien van barmeubels. In Nederland werden 6,1 miljoen catalogi verspreid. Sinds 2019 is de catalogus in Nederland online te bekijken, en worden er geen nieuwe catalogi naar huisadressen gestuurd met het oog op duurzaamheid.\nBedrijfsstructuur.\nJuridisch staan bij het wereldwijde IKEA twee Nederlandse besloten vennootschappen en een Nederlandse stichting centraal."}
{"id": "6012", "revid": "1095020", "url": "https://nl.wikipedia.org/wiki?curid=6012", "title": "SOS (noodsignaal)", "text": "SOS is de naam die gegeven wordt aan het internationale noodsignaal voor draadloze communicatie. In morsecode wordt het zo weergegeven: Aan elkaar, dus zonder pauze, net zoals er geen pauzes in \u00e9\u00e9n letter zijn. Het is een apart morseteken, als het aparte letters waren, zouden ze door pauzes gescheiden worden. Dit soort \u201cspeciale tekens\u201d werden in marconisten opleidingen weergegeven als SOS met een streep boven de 3 karakters, om aan te geven dat ze als een enkel teken geseind dienden te worden.\nDe interpretatie 'SOS' is dan ook tamelijk willekeurig. De naam \"SOS\" en de betekenissen \"Save Our Ship\" (red ons schip) en \"Save Our Souls\" (red onze zielen) zijn er later bij bedacht, het zijn \"backroniemen\".\nDe voorloper van SOS was de Engelse code CQD.\nDe eerste SOS, die werd opgevangen door een installatie die in 1897 door Alexander Popov aan boord van de Russische kruiser \"Afrika\" werd geplaatst, dateert van 1900. In 1909 werd SOS voor het eerst gebruikt door de Amerikanen. Na de ondergang van de \"Titanic\" op 14 april 1912, waarbij de Engelse CQD-noodsignalen niet waren opgevangen door andere schepen, kwam er in de zomer van 1912 een radioconferentie te Londen. Hier werd de eerste aanzet gegeven tot het eerste SOLAS-verdrag, dat de veiligheid van mensenlevens op zee regelt. Daar werd onder meer de als de noodfrequentie aangewezen, waarop buiten noodoproepen geen openbaar radioverkeer mocht plaatsvinden. Ook werd er bepaald dat er tweemaal per uur gedurende 3 minuten radiostilte in acht diende te worden gehouden om uit te luisteren naar noodoproepen.\nOorspronkelijk was (\"SOE\") gekozen, maar dit is veranderd omdat de laatste punt te gemakkelijk kon wegvallen. Bovendien is gemakkelijker te herkennen door minder getrainde telegrafisten.\nIn de radiotelefonie (niet met morse maar met gesproken woord) wordt SOS niet gebruikt. Hier gebruikt men als noodsignaal \"Mayday\" (van het Franse m'aidez, wat \"help mij\" betekent) en nog een aantal andere voor minder ernstige gevallen (zoals \"Pan-pan\", afgeleid van het Franse woord \"Panne\").\nHet huidige systeem voor noodsituaties op zee is bekend als GMDSS (Global Maritime Distress and Safety System)."}
{"id": "6014", "revid": "46715", "url": "https://nl.wikipedia.org/wiki?curid=6014", "title": "Cartesisch product", "text": "In de verzamelingenleer is het cartesische product of de productverzameling van twee verzamelingen de verzameling van alle koppels of ook geordende paren waarvan het eerste element uit de eerste verzameling en het tweede uit de tweede verzameling komt. \nDefinitie.\nHet cartesische product van de twee verzamelingen formula_1 en formula_2 wordt genoteerd als formula_3 en is gedefinieerd als een verzameling koppels, als volgt:\nHet cartesische product is genoemd naar de Franse filosoof en wiskundige Ren\u00e9 Descartes. Hij ontdekte dat een punt in een vlak kon worden gezien als een getallenpaar. In moderne notatie maakte hij het vlak equivalent met formula_5.\nVoorbeeld.\nVoor formula_6 en formula_7, is:\nHerhaald cartesisch product.\nHet product formula_3 is weer een verzameling, en daarmee kan dus het product met een derde verzameling formula_10 worden gevormd:\nAnderzijds bestaat ook het product van formula_1 met de productverzameling formula_13:\nDeze twee verzamelingen zijn volgens de definitie verschillend, maar er is wel een bijectie tussen de twee:\nHet verschil tussen deze twee is in de meeste wiskundige theorie\u00ebn waarin met het cartesische product van verzamelingen wordt gerekend van weinig belang. Men laat dan een stel haakjes vallen en noteert\nDe elementen van formula_17 heten geordende drietallen. Zo ontstaan de tupels. Een tupel met formula_18 elementen heet een formula_18-tupel. Door inductie bestaat het cartesische product van formula_18 verzamelingen uit alle geordende formula_18-tupels waarvan de formula_22-de component tot de formula_22-de verzameling behoort:\nHet cartesische product van \u00e9\u00e9n verzameling is bij afspraak die verzameling zelf, dus een 1-tupel wordt ge\u00efdentificeerd met de enige component waaruit het bestaat. Het cartesische product van nul verzamelingen is het singleton met alleen het 0-tupel formula_25 als element. Dit product is dus niet de lege verzameling.\nIs een cartesisch product gevormd met steeds dezelfde verzameling, dan wordt het geschreven met een exponenti\u00eble notatie:\nProduct van willekeurig veel verzamelingen.\nEen formula_18-tupel kan worden opgevat als een afbeelding van de getallenverzameling formula_28 naar de vereniging van de betrokken verzamelingen:\nmet als eigenschap dat:\nDe functie formula_31 wordt dan ge\u00efdentificeerd met het formula_18-tupel\nHet herhaalde cartesische product van de formula_18 verzamelingen formula_35 is dan de verzameling van die functies.\nZij formula_36 een familie verzamelingen ge\u00efndexeerd door een verzameling formula_37, die niet noodzakelijk een getallenverzameling hoeft te zijn. Ze kan leeg zijn, of eindig en niet leeg, of oneindig en zelfs overaftelbaar.\nHet cartesische product van deze familie is de verzameling van alle afbeeldingen van de indexverzameling naar de vereniging van de familie die elke index binnen het overeenkomstige element van de familie afbeelden:\nEen bijzonder geval krijgt men, als formula_39 voor alle formula_40. Dan is de productverzameling de verzameling van alle afbeeldingen van formula_37 naar formula_1. Deze krijgt de intu\u00eftief duidelijke notatie formula_43.\nProjectie.\nMet het cartesische product formula_3 van twee verzamelingen associ\u00ebren we twee projecties\nMet een algemeen herhaald of oneindig cartesisch product wordt een stel afbeeldingen geassocieerd die elk tupel op een vaste component van dat tupel afbeelden. De formula_22-de projectie is\nIn de cartesiaanse meetkunde op formula_49 komen deze projecties overeen met de twee meetkundige projecties formula_50 en formula_51 evenwijdig met de co\u00f6rdinaat-assen."}
{"id": "6015", "revid": "231402", "url": "https://nl.wikipedia.org/wiki?curid=6015", "title": "Rene Descartes", "text": ""}
{"id": "6016", "revid": "3", "url": "https://nl.wikipedia.org/wiki?curid=6016", "title": "Verzamelingsleer", "text": ""}
{"id": "6017", "revid": "231402", "url": "https://nl.wikipedia.org/wiki?curid=6017", "title": "Cartesisch produkt", "text": ""}
{"id": "6018", "revid": "26447", "url": "https://nl.wikipedia.org/wiki?curid=6018", "title": "Basiliskos", "text": ""}
{"id": "6021", "revid": "60522", "url": "https://nl.wikipedia.org/wiki?curid=6021", "title": "Spaanse Burgeroorlog", "text": "De Spaanse Burgeroorlog was een groot conflict dat uitgevochten werd in Spanje van 17 juli 1936 tot 1 april 1939. De oorlog begon na een \"pronunciamiento\" (oppositieverklaring) van een groep rechtse generaals onder leiding van Jos\u00e9 Sanjurjo tegen de regering van de Tweede Spaanse Republiek, op dat moment onder leiding van president Manuel Aza\u00f1a. De militaire staatsgreep werd gesteund door conservatieve groepen als de CEDA, monarchisten zoals de religieus-conservatieve carlisten, en de fascistische falangisten. De generaals hadden autoritaire en anti-separatistische inspiratiebronnen. Aan nationalistische zijde waren er sterke anti-Baskische en anti-Catalaanse gevoelens.\nNa de slechts gedeeltelijk succesvolle staatsgreep was Spanje militair en politiek verdeeld. Vanaf dat moment voerde generaal Francisco Franco een langdurige oorlog tegen de gevestigde regering, omdat de trouwe aanhangers van de linkse republikeinse regering de rebellen bevochten voor de controle over het land. De generalen (\"nacionales\") kregen de steun van nazi-Duitsland en het koninkrijk Itali\u00eb, evenals van het naburige Portugal, terwijl de Sovjet-Unie en Mexico hun steun gaven aan de republikeinse regering. Een belangrijke bijdrage leverde de Duitse luchtmacht, de Luftwaffe, die reeds voor de machtsovername van de nazi's heimelijk had getraind in Lipetsk in de Sovjet-Unie, dat in deze oorlog de andere kant steunde.\nBloedige zuiveringen deden zich voor in delen van Spanje die veroverd werden door de nationalisten om het toekomstige regime van Franco te consolideren, terwijl gelijkaardige moorden plaatsvonden in gebieden die veroverd werden door de republikeinen. Tienduizenden burgers aan beide kanten werden vermoord wegens hun politieke of religieuze standpunten, en na het einde van de oorlog in 1939 werden diegenen die geassocieerd werden met de verliezende republikeinen vervolgd door de zegevierende nationalisten.\nDe oorlog eindigde met een overwinning voor de conservatieve nationalisten, het omverwerpen van de democratische regering, en de ballingschap van duizenden linkse Spanjaarden, van wie velen vluchtten naar vluchtelingenkampen in Zuid-Frankrijk, onder andere Le Vernet. Met de oprichting van een dictatuur onder leiding van generaal Francisco Franco in de nasleep van de omwenteling, fuseerden alle rechtse partijen in de structuur van het Franco-regime. Franco overleed in 1975.\nAanloop tot de burgeroorlog.\nIn 1931 werd in Spanje de Republiek uitgeroepen door een revolutionair comit\u00e9 onder leiding van Alcal\u00e1 Zamora toen er na afloop van de gemeenteraadsverkiezingen rellen uitbraken en koning Alfons XIII het land ontvluchtte. Het revolutionair comit\u00e9 riep zichzelf uit tot interim-regering met Alcal\u00e1 Zamora als staatshoofd. Hoewel formeel een democratie, was het land politiek instabiel, wat veroorzaakt werd door sterke tegenstellingen tussen links en rechts.\nAanvankelijk had links de meerderheid. In 1931 werd een linkse grondwet aangenomen, met als gevolg landhervormingen en een sterk antiklerikale wetgeving. De overheid betaalde niet meer de lonen van de priesters; burgerlijk huwelijk werd toegestaan en echtscheiding werd mogelijk. Lokaal werd hier en daar spontaan overgegaan tot collectivisatie. Betrokkenen bij de aan de republiek voorafgaande dictatuur van Miguel Primo de Rivera onder koning Alfons XIII werden gestraft. In april 1931 publiceerde de Spaanse aartsbisschop Pedro Segura een bisschoppelijke brief tegen het voornemen om vrijheid van godsdienst en de scheiding tussen kerk en Staat in te voeren. Op 3 juni 1931 stuurden de Spaanse bisschoppen een brief waarin ze de scheiding tussen kerk en staat en de afschaffing van de verplichte katholieke lessen op basisscholen bekritiseerden.\nOp 10 augustus 1932 pleegde generaal Jos\u00e9 Sanjurjo een mislukte rechtse staatsgreep tegen de republiek. De staatsgreep was voornamelijk gericht tegen het autonomiestatuut van Cataloni\u00eb. De staatsgreep van Sanjurjo werd gesteund door de carlistische en alfonsistische monarchisten. Sanjurjo had toezeggingen gekregen van Benito Mussolini dat hij Italiaanse diplomatieke steun zou krijgen als de staatsgreep zou slagen. Sanjurjo werd aanvankelijk tot de doodstraf veroordeeld, maar die straf werd omgezet in een gevangenisstraf. In maart 1934 verleende de Lerroux-regering hem amnestie en hij ging in Portugal in ballingschap.\nIn november 1933 wonnen de rechtse partijen de verkiezingen, waarna veel maatregelen werden afgezwakt of teruggedraaid. Op 31 maart 1934 hadden generaal Emilio Barrera en afgevaardigden van de alfonsisten en carlisten een ontmoeting met Mussolini. Hoewel er ideologische verschillen bestonden tussen de verschillende Spaanse afgevaardigden, vond Mussolini dit niet erg zolang het verbond een monarchistisch en corporatistisch karakter zou hebben. Mussolini beloofde 1,5 miljoen peseta\u2019s, 20\u00a0000 granaten en 200 machinegeweren.\nToen in oktober 1934 de zeer rechtse (semifascistische) CEDA tot de regering toetrad kwamen in diverse delen van het land linkse krachten in opstand. Hierbij werd onder andere een groot aantal kerken en kloosters geplunderd en verbrand. Op verschillende plekken braken stakingen en opstanden uit die gepaard gingen met geweld en aanvallen op kazernes van de Guardia Civil en openbare gebouwen. De linkse leider Largo Caballero had begin oktober opgeroepen tot een revolutie van de massa's. Zover was het echter niet gekomen zoals hij moest erkennen. De opstand, waarin onder meer Cataloni\u00eb zich onafhankelijk verklaarde, werd de kop ingedrukt na het uitroepen van de staat van beleg en uiterst hard optreden door de politietroepen. Alleen al in de mijnstreek Asturi\u00eb had de revolutie meer dan duizend slachtoffers gekost en grote materi\u00eble schade veroorzaakt. Daarna werden duizenden arbeiders ontslagen omdat ze hadden deelgenomen aan de opstand. Ook werden duizenden gevangengezet tot in januari 1935 de staat van beleg werd opgeheven. Twintig mensen werden ter dood veroordeeld. Uiteindelijk werden twee vonnissen voltrokken. Er werd een nieuwe regering gevormd met vijf CEDA-leden in het kabinet, met generaal Banjul als ondersecretaris en Franco als bevelhebber van de generale staf. Deze regering draaide veel van de progressieve republikeinse maatregelen terug; kerkelijke bezittingen werden teruggegeven en grootgrondbezitters werden schadeloos gesteld voor de landonteigeningen. Militant links, waaronder Largo Caballero, was na de tijdelijke gevangenzetting verder geradicaliseerd en bereid de strijd aan te gaan. De conservatieven werden door uitspraken van Largo Caballero als \"ik wil een Republiek zonder klassenstrijd, maar daarvoor moet \u00e9\u00e9n klasse verdwijnen\" bevestigd in hun geloof dat ze alles moesten doen om de aangekondigde \"dictatuur van het proletariaat\" te verhinderen.\nVoordat in december 1935 een nieuwe regering werd aangesteld om de verkiezingen voor te bereiden, probeerde Gil-Robles om Franco en andere generaals te peilen voor het uitroepen van een staat van beleg om de be\u00ebdiging van de nieuwe regering te voorkomen, maar de generaals waren van mening dat er te weinig steun zou komen vanuit de soldaten en de lagere officieren.\nIn februari 1936 waren er nieuwe verkiezingen waarin het ging tussen de linkse alliantie \"Frente Popular\" (Volksfront) en het rechtse blok van de CEDA, het 'nationale contrarevolutionaire front', gesteund door de clerus. Links speelde in op de angst voor de \"falangisten\" en rechts op angst voor een bolsjewistische revolutie. Beide partijen gebruikten apocalyptische retoriek, wat de verwachting voedde dat er uiteindelijk een gewelddadige oplossing zou komen en geen politieke meer mogelijk was. De linkse krachten, verenigd in het Volksfront, wonnen met krappe meerderheid. Mogelijk mede doordat in het jaar ervoor de lonen van de arbeiders waren verlaagd. De verkiezingen van februari 1936 verliepen rustig en zonder problemen. De monarchistische krant ABC schreef op 17 februari 1936 dat de verkiezingen verliepen \"zonder bedreigingen en zonder schandalen. Iedereen heeft gestemd wat hij wilde in absolute vrijheid.\" Na de verkiezingen van februari 1936 probeerde Franco de demissionaire premier Manuel Portela Valladares te overtuigen om een staat van beleg af te kondigen en te weigeren om het Volksfront als regering te benoemen. Er kwam een nieuwe linkse regering onder leiding van Manuel Aza\u00f1a. Leden van de partijen Izquierda Republicana, Uni\u00f3n Republicana, Esquerra Republicana de Catalunya en Galicische autonomisten vormden de minderheidsregering. De regering werd gesteund door de andere partijen van het Volksfront in het parlement, zoals de Spaanse Socialistische Arbeidspartij en de Communistische Partij van Spanje. De regering gaf alle resterende gevangenen van de oktoberrevolutie amnestie, herstelde de socialistische raden, hervatte de confiscatie van land van de grootgrondbezitters en zegde toe dat alle arbeiders die hun baan kwijt waren geraakt ten gevolge van de oktoberrevolutie weer naar hun werk terug zouden kunnen. In het land heerste echter een chaotische situatie en stakingen en gewelddadigheden namen toe. De op zich niet zeer radicale regering kon of wilde niet optreden tegen excessief antiklerikaal geweld van de kant van extreemlinkse groeperingen.\nOok kon de regering niet het rechtse geweld stoppen. In april 1936 werd Spanje opgeschrikt door een reeks aanslagen. Het eerste slachtoffer was de rechter Manuel Pedregal die werd vermoord door een aanhanger van de rechtse Falange, omdat hij een falangist had veroordeeld tot dertig jaar cel voor de moord op een linkse krantenverkoper. Op 14 april ontplofte een bom tijdens een militaire optocht ter ere van het vijfjarige bestaan van de Republiek, waarna een schietpartij ontstond tussen falangisten en de Guardia de Asalto. Ook eiste de Falange de moord op journalist Luciano Malumbres in Santander, de moord op Manuel Andr\u00e9s in San Sebastian en de moord op de socialist Carlos Faraudo uit Madrid op. Op 14 maart 1936 mislukte een aanslag op Largo Caballero door de Falange. Wegens de mislukte aanslag werd de Falange verboden. Op dezelfde dag hadden Franco en Falange-leider Jos\u00e9 Antonio Primo de Rivera een ontmoeting om een gezamenlijk actieplan op te stellen. In de lente van 1936 werd een verbond gesloten tussen de carlisten, falangisten, alfonsistische monarchisten en rechtse officieren. Jos\u00e9 Antonio Primo de Rivera had in juni definitief toegezegd dat de Falange de opstand van Franco en Mola zou steunen. Mola had al bevolen dat de opstand tussen 10 en 20 juli plaats zou vinden. Op 16 april schoten falangisten met machinegeweren op arbeiders in Madrid, waarbij drie arbeiders werden gedood en ongeveer veertig werden gewond.\nElke linkse groepering begon zijn eigen militie op te zetten, een ongekend aantal mensen liep daardoor gewapend rond. Ook de falangisten, de monarchisten en carlisten begonnen zich haastig te bewapenen. Op 1 juni werd een stakingsmars van bouwvakkers beschoten door falangisten. Uit wraak werden drie lijfwachten van Jos\u00e9 Antonio Primo de Rivera \u2013 de leider van de Falange \u2013 vermoord door anarchisten. Er leek een vicieuze cirkel van geweld te ontstaan.\nVolgens CEDA-leider Gil Robles bedroeg de door revolutionairen veroorzaakte verwoesting tussen de verkiezingen in februari en 16 juni 1936: 170 kerken totaal verwoest (door plundering en brandstichting), 269 hoofdzakelijk politieke moorden en 1287 gewonden door politiek ge\u00efnspireerde aanslagen. Critici beweren dat Gil Robles ook de moorden van de rechtse Falange ten onrechte aan de linkse revolutionairen toebedeelde. De economie begon sterk te stagneren, arbeiders stelden enorme looneisen, de werkloosheid nam toe en de peseta daalde sterk in waarde. De regering begon het leger te reorganiseren zodat onwelgevallige legerleiders zoals Franco minder belangrijke posten kregen. Met het snoeien in het uitgebreide en dure opperofficierenbestand was voor veel legerofficieren echter de maat vol.\nOp 12 juli 1936 werd luitenant Jos\u00e9 Castillo van de politieenheid Guardia de Asalto vermoord door falangisten. Castillo was lid van de socialistische partij. De volgende dag werd uit wraak de leider van de monarchistische fractie in het parlement Jos\u00e9 Calvo Sotelo door leden van de Guardia de Asalto van huis opgehaald en vervolgens vermoord. Zijn lijk werd in een park achtergelaten. Op het moment van de moord op Calvo Sotelo in Madrid was al een vliegtuig op weg naar Las Palmas om generaal Franco op te halen, om hem naar Tetu\u00e1n te brengen om zich bij het Leger van Afrika te voegen. De coupplegers probeerden echter later de opstand te rechtvaardigen door te wijzen op de moord van Sotelo door politieagenten.\nEen groep officieren, aanvankelijk geleid door Emilio Mola, zette op 17 juli 1936 een staatsgreep in gang. De voorafgaande moord op de monarchistische politicus Jos\u00e9 Calvo Sotelo op 12 juli vormde formeel de aanleiding, maar de werkelijke reden was het naar hun mening onmachtige bestuur in Spanje en het afglijden naar anarchie. De plannen voor een coup lagen al geruime tijd klaar. Het leger van Spaans-Marokko onder leiding van Francisco Franco was onderdeel van de militaire opstand, maar kon de Straat van Gibraltar niet oversteken doordat de marine de republikeinse regering trouw bleef. Hitler en Mussolini stuurden daarop transportvliegtuigen die de koloniale troepen in de eerste luchtbrug in de geschiedenis overvlogen naar Burgos. Vanuit Burgos rukte Franco op naar het noorden.\nDe eerste weken, tot eind 1936.\nDe opmars van de nationalisten begon direct op de dag van de coup. De nationalistische factie bestond uit de monarchisten, de carlisten, de fascistisch geori\u00ebnteerde falangisten en andere rechtse groepen uit kringen als de middenstand en industri\u00eblen. De arbeiders bewapenden zichzelf voor zover ze nog niet bewapend waren en vormden milities samen met liberalen, socialisten, communisten, anarchisten en Baskische en Catalaanse separatisten.\nVanuit het zuiden rukten de nationalistische troepen noordwaarts op richting Madrid en via de kust naar M\u00e1laga. Deze toenmalige arbeidersstad en zijn omgeving boden felle tegenstand. Behalve een korte tegenreactie in de volkswijk Triana viel Sevilla vrijwel zonder tegenstand. In het noorden van Andalusi\u00eb werden Granada en C\u00f3rdoba ingenomen. De nationalisten prikten oostwaarts nog door tot in Albacete, maar daar werd de opstand teruggeslagen. Hier werd immers de voor de republikeinen vitale verbinding tussen Madrid en Valencia bedreigd. Tegelijkertijd rukte generaal Mola vanuit Pamplona westwaarts op. Pamplona was het bolwerk van de carlisten, die ijverden voor de terugkeer van de koning en 100% gekant waren tegen de regering in Madrid. Zonder noemenswaardige tegenstand vielen alle binnenlandse Castiliaanse steden in hun handen. Na een dikke week hadden de nationalisten de volledige noordelijke helft van Spanje onder controle, uitgezonderd Baskenland en de kuststreek, waar hevige strijd bleef woeden. In de noordelijk helft van het Spaanse binnenland met steden als \u00c1vila, Soria, Segovia, Salamanca, en Palencia, waren de inwoners van oudsher vroom katholiek en het merendeel van de bevolking aldaar was de nationalisten gunstig gezind. Een kleine opsomming van de gebeurtenissen in belangrijke steden:\nDit offensief werd beschreven door Britse en vooral Duitse journalisten, die het offensief op de voet volgden. Rechtse kranten uit heel Europa namen de oorlogsverslagen over.\nEen paar weken later was de toestand in de \"nationalistische zone\" helemaal gestabiliseerd en het leven hernam vlug zijn gewone gang. Er was geen hongersnood en de sociale hulp, de Auxilio Social, was uitgebreid en goed georganiseerd. Alles kon nu voorbereid worden voor de verovering van Madrid en het Baskenland.\nIn het zuidwesten, de streek van Badajoz en Huelva waar nogal wat mijnwerkers woonden die de republikeinse kant kozen, waren de gevechten heviger. Het was de bedoeling dat generaal Juan de Yag\u00fce en zijn zuidelijk leger de nationalistische zone zou bereiken en daarbij Madrid niet rechtstreeks zou aanvallen.\nIn Cataloni\u00eb zagen de nationalisten hun opstand mislukken. Met name de anarchisten gingen massaal in het verweer en tijdens de straatgevechten vielen vele slachtoffers. De republikeinen herpakten en organiseerden zich en gingen zelf in de tegenaanval in de richting van de nationalistische stad Zaragoza, waar een bekende officiersopleiding gevestigd was. Halverwege de twee steden stabiliseerde het front zich voor enige tijd langs de rivier Ebro. In de republikeinse zone, in feite het zuidoosten van Spanje en Madrid, kwam het leven langzamerhand ook op gang maar het kwam tot interne conflicten tussen de verschillende politieke stromingen van links in het republikeinse kamp, waarbij de anarchisten door de Moskou-getrouwe communisten bestreden werden.\nIn totaal zijn er gedurende de gehele burgeroorlog 13 bisschoppen, 4184 priesters, 2365 monniken en 283 nonnen vermoord in de republikeinse zone. Het platbranden van kerken, kloosters en religieuze instellingen werd beleid en de totale vernietiging van de Katholieke kerk in Spanje werd openlijk in de Catalaanse kranten aangekondigd. Overigens vermoordden Franco's nationalisten op hun beurt 16 Baskische priesters die de separatistische Baskische Nationale Partij steunden. Ook werden 20 protestantse dominees in 1936 vermoord door Franco's troepen.\nIn de nationalistische zone werden vele vakbondsleden en \u201cliberale\u201d mensen vermoord. In het stadje Huesca werden ongeveer honderd bewoners doodgeschoten. In Teruel werden 1005 mensen vermoord en in de 84 meter diepe bronnen van Caud\u00e9 gegooid. In de provincie Sevilla werd door nationalistische repressie ongeveer 8000 mensen vermoord. In de nacht van 22-23 augustus werden 1200 republikeinen in de arena van Badajoz doodgeschoten door de nationalisten.\nHet gebeurde voortdurend dat de republikeinen, voordat ze een plaats ontruimden, nogal wat leden van rechtse partijen en geestelijken al dan niet met hun gezin, terechtstelden. In Madrid werden er bijvoorbeeld duizenden burgers, inclusief vrouwen en kinderen, in een grote ronde betonnen put gepositioneerd en langs verschillende zijden genadeloos neergemitrailleerd. Daarna werden de lichamen, sommigen nog in leven, overgoten met petroleum en in brand gestoken. Vaak vermeld wordt het beleg van het Alc\u00e1zar van de historische stad Toledo, halverwege Madrid en Sevilla. Een pro-nationalistisch regiment vestigde zich in het Alc\u00e1zar Real, beschermd door zijn metersdikke muren. Onder hen waren 1100 militairen en vooral cadetten (leerlingofficieren) met vrouw en soms kinderen, maar ook 100 tot 200 linkse burgers die als gijzelaars dienden. De gevechten met de republikeinen, die regelmatig de muren probeerden te dynamiteren, duurden twee maanden. De verschansten waren totaal uitgehongerd toen de nationalistische legers hen in de herfst van 1936 konden ontzetten. Ze hadden net tevoren hun laatste paard geslacht.\nOp 19 juli trad de premier af en werd vervangen door Diego Mart\u00ednez Barrio. In de regering zaten alleen liberale republikeinen om vredesbesprekingen met de nationalistische opstandelingen mogelijk te maken. Op 4 september 1936 werd Largo Caballero tot premier benoemd, waarbij ook socialisten en communisten tot de regering toetraden.\nOp 30 juli stuurde Mussolini twaalf bommenwerpers en twee transportvliegtuigen naar de nationalisten. Een maand na het begin van de staatsgreep had Franco al 48 Italiaanse en 41 Duitse militaire vliegtuigen tot zijn beschikking. In juli en augustus werden ongeveer 10.500 soldaten overgezet van Afrika naar Sevilla en in september werden er 9700 soldaten overgevlogen door Duitse vliegtuigen. De Duitse en Italiaanse bommenwerpers vielen de Spaanse marine aan die trouw was gebleven aan de republiek. In oktober werd de republikeinse maritieme blokkade be\u00ebindigd door de nationalisten, zodat troepen uit Spaans-Marokko per boot naar Zuid-Spanje vervoerd konden worden.\nDe staatsgreep lukte dus slechts ten dele. Spaans-Marokko en een aantal steden in Noord- en Zuid-Spanje vielen in handen van de nationalisten, maar in Madrid, Barcelona en andere steden mislukte de coup door arbeidersopstanden, door gewapend anti-nationalistisch verzet van de communistische en anarchistische partijen en doordat bepaalde legereenheden de linkse regering trouw bleven. Marineofficieren die de coup steunden werden vermoord door hun ondergeschikten. De marine bleef trouw aan de regering maar 98% van de marine-officieren was reeds gestorven. Een bloedige burgeroorlog brak uit tussen de republikeinen, (die werden gesteund door de Sovjet-Unie en de Comintern) en de fascisten/falangisten en monarchisten (verdeeld in carlisten en alfonsisten), onder leiding van Francisco Franco. Nadat de generaals Jos\u00e9 Sanjurjo en Emilio Mola bij vliegtuigongelukken waren omgekomen, kreeg Franco in september 1936 de leiding van de legeropstand aangeboden. Het gegeven dat alleen Franco's troepen de steun genoten van Hitler en Mussolini, speelde daarbij een rol.\n1937.\nIn februari 1937 rukten de nationalisten vanuit het noorden en vanuit het westen op naar M\u00e1laga. Ze werden hierbij geruggensteund door Italiaanse vrijwillige troepen. Het sterk gehavende republikeinse leger vluchtte langs de enige overgebleven vluchtroute, de kustweg, oostwaarts richting Almer\u00eda via Motril, en werd daarbij van op zee fel beschoten door nationalistische schepen.\nLater in het jaar deden de republikeinen moeite om grondgebieden terug te winnen, maar het bleef meestal bij een paar tientallen vierkante kilometer. Er werden grote middelen ingezet die eigenlijk meestal resulteerden in relatief kleine gebiedswinst. Voorbeelden hiervan zijn offensieven ten noordoosten van Zaragoza, Guadalajara en Brunete. De nationalisten anderzijds veroverden in 1937 de gehele noordkust, met belangrijke steden als Bilbao, Santander, en uiteindelijk in oktober de laatste stad, Gij\u00f3n. Deze operatie nam een klein jaar in beslag, maar leverde de nationalisten een geweldig grote gebiedswinst op, inbegrepen de belangrijke staal- en kolenindustrie\u00ebn die er gevestigd waren. In dit voordien ge\u00efsoleerde gebied leefden ook anderhalf miljoen mensen. De enige vluchtweg voor de republikeinen was de zee, maar er waren weinig zeewaardige schepen. De nationalisten konden zich vanaf nu concentreren op Madrid, Valencia en Barcelona.\nHet Volksleger.\nOp 9 oktober 1936 werd door de Republiek het \"Volksleger\" opgericht waarin geleidelijk alle arbeiders-, vakbonds- en partijmilities alsmede de Internationale Brigades werden opgenomen. Dit kreeg in Cataloni\u00eb het laatst zijn beslag ongeveer half 1937. Hiermee werd het revolutionaire karakter van de milities en de vroegere gelijkheid (in beloning, huisvesting, aanspreektitel etc.) opgeheven en opnieuw een groot onderscheid ingevoerd tussen manschappen en officieren en werd ook de militaire groet weer ingevoerd. Mede hierdoor verminderde de (aanvankelijk grote) animo van de arbeiders om dienst te nemen en moest in 1937 de dienstplicht aan republikeinse kant ingevoerd worden. Hierdoor werd de macht van de centrale regering (of ten minste die van de centrale legerleiding) op het leger vergroot en de discipline werd sterk aangetrokken. Voorheen werden binnen de milities vaak discussies gevoerd over acties, hi\u00ebrarchie, etc.; binnen het Volksleger was dit afgelopen. Aan iedere eenheid van het Volksleger was een politiek commissaris toegevoegd die de controle had op discipline en politieke betrouwbaarheid binnen de eenheid en die zich bezighield met scholing en propaganda.\nHet verdere verloop.\nVooral in Cataloni\u00eb was het verzet tegen de Spaans-nationalistische, als fascistisch beschouwde, coup naar de Spaanse macht sterk. Daar waren het in de eerste plaats de anarchisten die de legeropstand neersloegen, en gelijk een anarchistische antikapitalisme revolutie doorvoerden. Grond en productiemiddelen gingen tijdens deze Spaanse Revolutie over in handen van de kleine boeren en arbeiders, terwijl adel, Kerk en middelgrote en grote boeren en grondbezitters grote delen van hun land en boerderijen moesten verlaten en overdragen. De anarchosyndicalisten van de CNT en hun broederorganisatie FAI - zij telden anderhalf miljoen leden - wisten de hele maatschappij enkele jaren op een vrije en gelijke wijze te laten functioneren, maar hadden ernstig te lijden onder dalende export, interne chaos, tegenwerking door de centrale republikeinse regering en repressie door de NKVD-spionnen in republikeins gebied. Daarnaast leverden zij echter de meest besliste milities (bijvoorbeeld de 'Durrutti-colonne') in de strijd tegen de Spaanse nationalisten die onder leiding van Franco optrokken.\nAls groepering met de meeste leden vochten de anarchisten een verbeten strijd op twee fronten uit: aan het front tegen de fascisten, en achter het front tegen de republikeinen (burgerij, staatssocialisten en -communisten), die de revolutie van de anarchisten wilden breken. Tijdens de meidagen van 1937 kwam het tot grootschalige gevechten tussen enerzijds de anarchisten en de POUM en anderzijds de gezamenlijke troepen van de Spaanse regering en de stalinistische communisten. Na de meidagen moest Caballero aftreden, omdat anders de communisten uit de ministerraad weg zouden gaan. Juan Negr\u00edn werd de nieuwe premier van republikeins Spanje.\nDe Volkenbond reageerde met een wapenembargo tegen Spanje, waarbij Frankrijk, Groot-Brittanni\u00eb, Duitsland en Itali\u00eb de opdracht kregen de Spaanse territoriale wateren te bewaken om te zorgen dat dit embargo werd nageleefd. Duitsland en Itali\u00eb zagen hun kans echter schoon en begonnen de nationalisten te steunen, met wapens en troepen. Duitsland stuurde het beruchte Condorlegioen, Itali\u00eb stuurde duizenden soldaten en andere vrijwilligers. De Duitse hulp moest worden terugbetaald met ijzer-, wolfraam-, antimoon- en kwikerts uit met name de Baskische regio. Toch was het Duitsland niet te doen om een snelle nationalistische overwinning. Goebbels, Duits minister van Openbare Voorlichting en Propaganda, schreef in zijn dagboek: \"De burgeroorlog in Spanje moet zo lang mogelijk duren. Als de nationalisten winnen, heeft Duitsland een potenti\u00eble bondgenoot erbij. Maar als de oorlog voortduurt, zal Itali\u00eb erin verstrikt raken, en zal Mussolini veel krediet verliezen bij Engeland en Frankrijk. Hij zal dan moeten terugvallen op de enige mogelijke bondgenoot die hem dan nog rest: Duitsland. Hoe dan ook, de F\u00fchrer wint.\" Goebbels zou gelijk krijgen. In 1937 - een jaar nadat Itali\u00eb zich met vrijwillige maar staatsbezoldigde troepen in het Spaanse conflict gestort had - sloten Duitsland en Itali\u00eb een bondgenootschap, waarna Itali\u00eb, in tegenstelling tot in 1934, de annexatie van Oostenrijk stilzwijgend toeliet en zelfs diplomatiek steunde.\nDe republikeinen kregen steun van Mexico, geleid door antiklerikalen en radicaal-liberalen, en eveneens van de Sovjet-Unie van Jozef Stalin. Stalin vaardigde op 28 augustus 1936 een decreet uit waarin alle uitvoer van oorlogsmateriaal naar Spanje werd verboden. Nadat bleek dat Itali\u00eb en Duitsland de nationalistische troepen steunden, besloot Stalin in eind september 1936 om militaire steun te verlenen aan de republiek. De eerste specialisten en militair materieel uit de Sovjet-Unie kwamen op 4 oktober 1936 aan in Spanje. Deze hulp diende echter wel betaald te worden met het goud uit de Spaanse staatsbank. Meer dan de helft van de Spaanse goudreserve werd naar Odessa in de Sovjet-Unie gestuurd. De verzonden goudreserve had een geschatte waarde tussen de 400 miljoen en 700 miljoen Amerikaanse dollar en dat was meer dan de Sovjetsteun tijdens de gehele burgeroorlog aan de republikeinen. Toen het goudtransport bekend werd, stortte de waarde van de peseta in. Tussen november en december 1936 verloor de peseta de helft van zijn waarde.\nGroot-Brittanni\u00eb en Frankrijk durfden hierin niet te interveni\u00ebren, uit angst voor represailles van generaal Franco en diens vijand, het republikeinse regime, wat invloed konden hebben op hun economie (zoals de mogelijkheid tot nationalisatie van de Britse belangen in de Spaanse kwikmijnen). De Britse regering werd ook zwaar onder druk gezet door de Amerikaanse ambassadeur Joseph Kennedy om neutraal te blijven. Vele Britten als Winston Churchill neigden naar de kant van Franco, terwijl Frankrijk onder L\u00e9on Blum de Republiek en de linkse Spaanse partijen prefereerde.\nMexico stuurde wel enige steun, terwijl de Sovjet-Unie soldaten, vliegtuigen en tanks stuurde. De Sovjets stuurden echter ook NKVD-agenten, die zich met name tegen de anarchisten en de POUM (een trotskistisch-marxistische partij die de revolutie van de anarchisten gunstig gezind was) richtten. Vanaf herfst 1936 begonnen de communisten de republikeinse politie en veiligheidsdiensten te infiltreren en na de reorganisatie van alle veiligheidsdiensten op 9 augustus 1937 tot de SID (de \"Servicio de Investigaci\u00f3n Militar\") stond deze gedurende de eerste acht maanden van haar bestaan geheel onder controle van de NKVD (onder leiding van Aleksandr Orlov). De meest gevreesde sectie van de SID was de Speciale Brigade die de ondervragingen uitvoerde. De SID maakte hoofdzakelijk gebruik van geheime gevangenissen die niet onderdeden in gruwelijkheden voor die in toenmalig Rusland. De communistische partij had in het voorjaar 1936 ongeveer 38\u00a0000 leden, maar tijdens de burgeroorlog groeide het ledenaantal van de Spaanse Communistische Partij enorm. Dankzij het monopolie op Russische militaire steun en de communistische verzet tegen de revolutie van de anarchisten steeg het ledental van de Spaanse Communistische Partij naar ongeveer 200\u00a0000 in december 1936. In maart 1937 was het ledental gegroeid tot ongeveer 300\u00a0000 leden. In deze periode moest men lid zijn van de communistische partij om op hoge posities in het leger te komen. In sommige gebieden kregen alleen communistische gewonden medische hulp. Wapens en munitie uit de Sovjet-Unie werden alleen gegeven aan troepen die geleid werden door communistische officieren. De communisten waren dankzij het bezetten van administratieve sleutelfuncties binnen het republikeinse bestuur zeer succesvol geweest in het verwerven van een hoge mate van controle over de regering, de bureaucratie en het systeem van openbare orde. Dit terwijl ze politiek gezien slechts marginaal aanwezig waren met twee kleine ministeries. Het protest tegen de communistische macht groeide dan ook voortdurend, met name in het leger.\nOok kreeg de republikeinse regering steun van de Internationale Brigades, een mengsel van communisten, anarchisten, schrijvers, dichters en avonturiers, die \"en masse\" naar Spanje trokken om mee te vechten in de \"internationale strijd tegen het fascisme\" en voor de idealen van de proletarische revolutie.\nOp 26 april 1937 bombardeerden Duitse en Italiaanse vliegtuigen het kleine plaatsje Guernica in Baskenland, waar zich drie dagen eerder een Baskische brigade gelegerd had die aan Republikeinse zijde vocht. De nationalisten beweerden dat Baskische terroristen achter de verwoestingen zaten. Later zou Hermann G\u00f6ring toegeven dat hij zijn nieuwe Luftwaffe wilde uitproberen. Pablo Picasso getuigde van het Bombardement op Guernica in het meesterwerk Guernica.\nDe frontlinie schoof lange tijd heen en weer. Madrid werd ingesloten en belegerd, maar weerstond alle nationalistische aanvallen keer op keer. De republikeinen behaalden overwinningen, zoals de slag bij Guadalajara, maar de nationalisten knabbelden stukje bij beetje steeds meer land van de republikeinen weg. Ze verbonden hun noordelijke en zuidelijke deel door een corridor langs de Portugese grens te veroveren, en zetten toen een opmars naar het oosten in.\n1938.\nNa de Anschluss in 1938 versterkt de Duitse Luftwaffe de ingezette onderdelen met enkele eskaders van de luchtmacht van het geannexeerdere Oostenrijk: toestellen van het Fliegerregiment 1 (Wenen) en Fliegerregment 2 (Graz).\nDe slag bij Teruel was een belangrijke confrontatie tussen de nationalisten en republikeinen in 1938. De republikeinen veroverden de stad Teruel in januari 1938, waarna Franco een offensief begon om de stad te heroveren. Op 22 februari 1938 werd de stad heroverd door de nationalisten onder andere dankzij Duitse en Italiaanse luchtsteun. Op 7 maart 1938 begonnen de nationalisten het Aragon-offensief met als doel om de republikeinse zone in twee delen te splitsen, zodat de centrale front en Cataloni\u00eb van elkaar gescheiden werden. Op 14 april bereikten de nationalisten de Middellandse Zee en daarmee was de republikeinse zone in twee\u00ebn gesplitst. Na dit offensief wilden de republikeinen vrede sluiten met Franco, maar Franco eiste een complete onvoorwaardelijke overgave. In juli trokken de nationalisten zuidwaarts vanuit Teruel richting Valencia, maar de nationalistische troepen werden tegengehouden dankzij de XYZ-linie. De XYZ-linie bestond uit een stelsel van vestingwerken ter verdediging van Valencia, dat toentertijd fungeerde als regeringszetel van de republikeinse regering. De republikeinen begonnen op 24 juli 1938 de slag bij de Ebro om de nationalistische druk op Valencia te verminderen. In eerste instantie was de republikeinse actie een succes, maar uiteindelijk stokte de republikeinse opmars op 26 november.\nNa het Verdrag van M\u00fcnchen keerde de Sovjet-Unie zich af van het conflict in Spanje, dit vooral door de extreem passieve houding van Frankrijk en het Verenigd Koninkrijk. Zij gaven in het Verdrag immers Hitler de toestemming tot de annexatie van Sudetenland, in een poging tot vrede tegen elke prijs. De hulp van de Sovjet-Unie aan de sterk verliezende Republikeinse zijde werd vervolgens geleidelijk minder waardoor het republikeinse leger haar tekorten niet kon aanvullen. Stalin zou na het einde van de burgeroorlog tijdelijk een niet-aanvalsverdrag met Duitsland in de vorm van het Molotov-Ribbentroppact sluiten.\nDe nationalisten begonnen acht dagen voor het nieuwe jaar de invasie van Cataloni\u00eb.\nEinde van de burgeroorlog.\nIn januari 1939 viel Barcelona en de republikeinse weerstand stortte in. Tienduizenden mensen vluchtten de Pyrenee\u00ebn over. Binnen de eerste vijf dagen na de inname van Barcelona werden door de nationalisten al ongeveer 10\u00a0000 mensen zonder proces ge\u00ebxecuteerd. De vluchtelingen die richting de Franse grens vluchten, werden beschoten door de Duitse luchtmacht. Na de inname van Barcelona probeerden de nationalisten alle boeken te verbranden die door de katholieke kerk verboden waren. De nationalistische regering verbood het communiceren in de Catalaanse taal. Op 27 februari 1939 erkenden Frankrijk en Groot-Brittanni\u00eb het Franco-regime als de wettelijke regering van Spanje.\nEr kwam steeds meer steun in de republikeinse zone om direct vrede te sluiten met de nationalisten, nadat Cataloni\u00eb was veroverd door de nationalisten. Franco eiste een volledige overgave van de republikeinen, wat werd afgewezen door Negr\u00edn. Kolonel Segismundo Casado begon een staatsgreep te organiseren tegen de republikeinse regering van Negr\u00edn, want Casado geloofde dat hijzelf een betere onderhandelingspositie kon zorgen als de communisten uit de regering en de militaire leiding werden gezet. Casado maakte een verbond met UGT-leden, CNT-leden, socialisten en liberalen. Casado werd ook gesteund door een aantal legeronderdelen die uit opportunistische redenen waren aangesloten bij de communistische partij. De groep rond Casado was woedend over de vervolgingen van liberalen, anarchisten en socialisten door de communisten. Zij verdachten de communistische leiders ervan om te pleiten voor voortzetting van de oorlog, terwijl de communisten in het geheim plannen aan het beramen waren om zelf weg te vluchten uit Spanje. Zij waren bang dat de communisten hun eigen vlucht regelden en die van hun tegenstanders zouden tegenhouden. De anarchist Cipriano Mera, generaal Jos\u00e9 Miaja en socialistische professor Julian Besteiro werden lid van de Verdedigingsraad onder leiding van Casado. De Verdedigingsraad nam contact op met Franco voor vredesonderhandelingen.\nOp 6 maart 1939 om middernacht spraken de republikeinse coupplegers via de radio de bevolking toe dat zij een staatsgreep waren begonnen tegen Negr\u00edn. De troepen van Casado gingen verschillende gebouwen in Madrid bezetten. Een aantal communistische legereenheden loyaal aan Negr\u00edn vielen op 7 maart het centrum van Madrid binnen. De communisten belegerden de gebouwen waarin de coupplegers zaten. De anarchisten onder leiding van Mera vielen de communisten aan. Op 9 en 10 maart wisten de troepen van Casado de communisten van bepaalde pleinen en ministeries te verdrijven. Op 11 maart begonnen er gesprekken tussen de twee strijdende republikeinse kampen. Op 12 maart gaven de communisten hun strijd op. De gevechten tussen de twee groepen republikeinen hadden ongeveer 2000 doden tot gevolg. Bij de onderhandelingen tussen Casado en Franco werd afgesproken dat het republikeinse leger zou capituleren op 25 maart. Franco gaf de toezegging dat de republikeinen die wilden vluchten een paar dagen de tijd kregen om het land te ontvluchten. Op 26 maart begon Franco de mars naar Madrid. Franco beweerde dat de republikeinen zich niet aan de afspraken hielden, zodat volgens hem alle afspraken vervielen, inclusief het recht op vertrek naar het buitenland.\nEind maart werd Madrid binnengetrokken en in april 1939 claimden de nationalisten de overwinning. Na de nationalistische overwinning schreef paus Pius XII aan Franco: \u201cWij verheffen ons hart tot God en danken uwe excellentie oprecht voor de overwinning van katholiek Spanje.\u201d De Italiaanse minister van Buitenlandse Zaken \u2013 en tevens de schoonzoon van Mussolini \u2013 Galeazzo Ciano noemde de inname van Madrid door Franco \u201ceen formidabele overwinning voor het fascisme en wellicht de grootste tot dusver.\u201d\nDe nationalistische overwinning kon aan een aantal factoren worden toegeschreven:\nGrote zuiveringen volgden; duizenden mannen die in de Republikeinse legers hadden gevochten, werden in de daaropvolgende jaren ge\u00ebxecuteerd. Vanaf 1939 tot 1975 was Spanje een dictatuur onder Franco.\nVoor Duitsland (en Itali\u00eb in mindere mate) was deze oorlog een testgebied voor de latere Tweede Wereldoorlog. Tijdens de opmars van de nationalisten door Aragon in de lente van 1938 werden een aantal dorpen en steden gebombardeerd door het Condorlegioen, waarna er foto\u2019s werden gemaakt door Duitse officieren om de schade en de bompatronen vast te stellen ter verbetering van het bombarderen van dorpen en steden.\nDe historicus Antony Beevor schatte dat het aantal dodelijke slachtoffers van Franco na de burgeroorlog boven de 200\u00a0000. In Franco-Spanje werden er ongeveer 190 gevangenkampen opgezet, waartussen 367\u00a0000 en een half miljoen gevangenen waren ge\u00efnterneerd. Volgens de offici\u00eble cijfers van het nationalistische regime waren er 270\u00a0719 politieke gevangenen in het begin van 1940. In 1941 werden 12\u00a0043 kinderen bij hun republikeinse ouders weggehaald en gegeven aan weeshuizen, katholieke instituten en nationalistische echtparen.\nDoodsoorzaken door de burgeroorlog.\nW. Blockmans geeft de volgende doodsoorzaken aan beide zijden aan:\nTot nu toe worden nog steeds 114 000 republikeinen vermist, waar de onderzoeksrechter Garzon onderzoek naar probeert te doen.\nDe etnische diversiteit in de republikeinse en nationalistische legers.\nHet republikeinse leger bestond deels uit vrijwilligers uit alle delen van Europa. Deze vrijwilligers stonden ook wel bekend als de 'Internationale Brigades'. In het republikeinse leger dienden 10\u00a0000 Fransen, 5000 Duitsers en Oostenrijkers, 5000 Polen en Oekra\u00efners, 3200 Italianen, 3000 Amerikanen, 2000 Britten, 1800 Tsjechen, 1800 Canadezen, 1800 Hongaren en 1800 Scandinavi\u00ebrs. Daarnaast werkten 10\u00a0000 buitenlandse artsen en ingenieurs in het republikeinse leger.\nAndere bronnen gaan uit van een maximale omvang van 35\u00a0000 vrijwilligers, afkomstig uit bijna alle Europese landen, Amerika, Afrika en zelfs China en India. Naar schatting 700 Nederlanders en 2400 Belgen hebben als vrijwilliger gediend in de Internationale Brigades.\nAan de andere kant vochten er tienduizenden strijders van verschillende nationaliteiten aan de kant van Franco: tienduizenden Italianen van de Corpo Truppe Volontarie (gestuurd door Mussolini), de Duitsers van het Legioen Condor, maar ook duizenden Ierse, Russische en verschillende Oost-Europese vrijwilligers vochten tegen de Spaanse Republiek. Niet minder belangrijk waren 75\u00a0000-100\u00a0000 Marokkanen die als eerste-linie-stormtroepen werden ingezet en samen met het Spaanse Vreemdelingenlegioen behoorden tot de effectiefste militaire eenheden van het leger van Franco.\nNasleep.\nNa de burgeroorlog werden de privileges van de Katholieke Kerk hersteld. Alle bestaande burgerlijke huwelijken werden ongeldig verklaard, waarna de burgerlijk getrouwde echtparen voor de kerk moesten trouwen om een geldig huwelijk te hebben. Echtscheiding werd afgeschaft. Onderwijs kwam onder controle van de kerk. De kerk besloot wat gecensureerd werd op cultureel en literair gebied. Ook kreeg de kerk een hoge belastingvrije subsidie van het regime. Vrouwen mochten niet buitenshuis werken met uitzondering van vrijwilligerswerk bij bepaalde organisaties. Franco verbood daarnaast ook de openbare godsdienstuitoefening van protestanten.\nTijdens de besprekingen met de Duitsers in juli 1940 maakte Franco duidelijk dat hij de asmogendheden zou steunen in ruil voor geld, wapens en het gebied bestaande uit Marokko, Oran, de Sahara tot de twintigste breedtecirkel, en het kustgebied Guinea tot de Niger-delta. Hitler was tegen, omdat het gebied aan de Italianen was toebedeeld. Het enige concrete dat Duitsland aan Spanje kon beloven was Tanger dat Spanje reeds bezet had, en Gibraltar dat weliswaar een belangrijk punt was voor Spanje maar niet voldoende. Bovendien kon hij ook geen Frans gebied aan Spanje beloven omdat hij de medewerking van Vichy-Frankrijk nodig had; als hij zomaar Frans gebied aan Spanje zou beloven of toewijzen, zouden de Franse kolonieen wellicht \"en masse\" overlopen naar De Gaulle en de geallieerden. Aan de andere kant kampte Spanje nog met de nasleep van de burgeroorlog in de vorm van verwoesting en een tot 1941 aanhoudende hongersnood, en was eigenlijk helemaal niet klaar voor (nog een) oorlog. Persoonlijk mochten de impulsieve Hitler en voorzichtige Franco elkaar ook niet. Daarom deed Franco uiteindelijk niet mee met de oorlogen van de asmogendheden. Wel werden de Spaanse territoriale wateren ter beschikking gesteld aan nazi-Duitsland en Itali\u00eb. In het begin van de Tweede Wereldoorlog maakten de Duitse en Italiaanse troepen gebruik van luchtmachtbasissen en onderzee\u00ebrbasissen in Spanje. In C\u00e1diz en Vigo had de Duitse marine haar basissen. Franco gaf in 1941 toestemming tot de vorming van de Blauwe divisie in de Duitse Wehrmacht, die bestond uit Spaanse vrijwilligers. De divisie werd in 1943 teruggehaald. Vanaf 1943 stelde Franco zichzelf neutraal op in de Tweede Wereldoorlog in plaats van de eerder verkondigde \"non-belligerentie\". Met het keren van de kansen in het voordeel van de geallieerden, haastte Franco zich, zich van de Asmogendheden te distancieren en zich als een acceptabele partner voor met name de westelijke geallieerden te presenteren. De Sovjet-unie was ervoor om Franco af te zetten, maar het toenemen van het wantrouwen tussen de Sovjet-unie en de westelijke geallieerden gecombineerd met de strategische ligging van Spanje speelden Franco in de kaart.\nSinds 1975 is de Spaanse troon weer bezet door koning Juan Carlos, de kleinzoon van Alfons XIII (Franco had aanvankelijk de staatsvorm van nationalistisch Spanje in het midden gelaten, omdat Alfons XIII voor een meerderheid van de nationalistische fracties geen optie meer was en later gekozen voor een \"monarchie zonder koning\"; tot Franco's dood zou de troon dan ook vacant blijven). Belangrijk om te weten is dat Juan Carlos de eed als koning aflegde door te zweren op de wetten van de Movimiento Nacional, opvolger van de franquistische Falange, en de Bijbel. De continu\u00efteit tussen Franco-Spanje en het koninkrijk werd zodoende vastgelegd.\nDe linkse regering Zapatero heeft op 31 oktober 2007 de Wet van Historische Herinnering aangenomen, waarmee alle symbolen die verwijzen naar de dictatuur van Franco uit het straatbeeld en het openbare leven worden gebannen. Aan het wetsvoorstel is enkele jaren gewerkt. Hierdoor moeten lokale overheden alle verwijzingen naar Franco, die regeerde van 1939 tot 1975, verwijderen. De Spaanse regering is daarnaast van plan om de rijksarchieven uit de Franco-periode voor iedereen toegankelijk te maken.\nHerstel en herinnering.\nSedert het begin van de 21e eeuw is in Spanje op wettelijke basis werk gemaakt van eerherstel voor de slachtoffers van de dictatuur, en de localisatie van hun (massa)graven. "}
{"id": "6022", "revid": "873027", "url": "https://nl.wikipedia.org/wiki?curid=6022", "title": "Kaap Bon", "text": "Kaap Bon (Arabisch: \u0627\u0644\u0631\u0623\u0633 \u0627\u0644\u0637\u064a\u0628; Frans: \"Cap Bon\") is een landtong van Tunesi\u00eb, ten oosten van de \"Golf van Tunis\" en uitstekende in de Straat van Sicili\u00eb in de Middellandse Zee. Het is het deel van Tunesi\u00eb dat het dichtst bij Pantelleria, en daarmee bij Europa, ligt. Het schiereiland is zeer rijk aan gevarieerde vegetatie, waaronder bossen, boomgaarden en wijngaarden. Op Kaap Bon heerst dan ook een maritiem klimaat.\nIn de vijfde eeuw en tijdens de Tweede Wereldoorlog vonden hier zeeslagen plaats."}
{"id": "6023", "revid": "583675", "url": "https://nl.wikipedia.org/wiki?curid=6023", "title": "Planeto\u00efde", "text": "Planeto\u00efden, ook wel astero\u00efden genoemd, zijn stukken materie die zich evenals planeten en dwergplaneten in een baan om de Zon bewegen. Eind mei 2022 waren er 1.113.527 bekend. Verreweg de meeste daarvan hebben banen tussen de planeten Mars en Jupiter, in de zogenaamde planeto\u00efdengordel. De grootste planeto\u00efden hebben diameters van rond de 500 km, maar de overgrote meerderheid is veel kleiner. Het kleinste gruis is met een telescoop niet waarneembaar, maar komt veelvuldig als vallende sterren op Aarde terecht. De bekende planeto\u00efden zijn van samenstelling ijsachtig, steenachtig, of ijzer- en nikkelhoudend.\nDefinitie.\nDe term 'planeto\u00efde' betekent \"planeetachtig\". In vorige eeuwen was niet bekend wat voor hemellichamen dit waren. Ze werden daarom \"astero\u00efde\" (sterachtig) genoemd, omdat ze net als sterren aan de hemel leken te staan. De term \"asteroid\" of \"asteroide\" is daardoor in de meeste andere talen nog steeds in gebruik. In Nederlandstalige teksten vindt men dat woord vooral als de tekst vertaald is.\nOp het 26ste congres van de Internationale Astronomische Unie op 24 augustus 2006 is de term \"klein zonnestelsellichaam\" ingevoerd, die de meeste hemellichamen omvat die vroeger als planeto\u00efden of kometen aangeduid werden. Hiermee is dus ook het onderscheid tussen deze laatstgenoemde groepen komen te vervallen, omdat dit in de praktijk niet houdbaar bleek.\nTegelijkertijd werd de term \"dwergplaneet\" ingevoerd. Om dwergplaneet genoemd te worden moet het hemellichaam een omloopbaan rond de Zon hebben en zwaar genoeg zijn om door zijn eigen zwaartekracht een ellipso\u00efde (afgeplatte bolvorm) aangenomen te hebben. Afhankelijk van het soort materiaal gebeurt dit bij diameters van 200 tot 900 km. Pluto (voorheen tot de planeten gerekend) en Ceres (voorheen slechts als planeto\u00efde bekend) werden hierbij ingedeeld.\nObjecten die wel een baan om de Zon beschrijven, maar te klein zijn om door hun eigen zwaartekracht de vorm van een ellipso\u00efde aan te nemen (rond te worden), zijn dus kleine zonnestelsellichamen.\nNaam.\nNa ontdekking krijgt een planeto\u00efde een voorlopige aanduiding. Als de baan nauwkeurig bepaald is kent het Minor Planet Center een nummer toe. Daarna mag de ontdekker het object een definitieve naam geven.\nEigenschappen.\nVorm.\nEnkele planeto\u00efden zijn sinds 1991 door ruimtesondes van dichtbij gefotografeerd: Gaspra, Ida, Eros, Mathilde, Braille, Annefrank en Itokawa. Deze foto's laten zien dat het onregelmatige, aardappelvormige steenklompen zijn, met veel kleine en soms grotere kraters. Ze lijken daarmee erg op sommige manen, zoals de Marsmaan Phobos of de Saturnusmaan Phoebe; waarschijnlijk zijn dat oorspronkelijk ook planeto\u00efden geweest, die later door een planeet werden ingevangen. Ook is er gelijkenis met de rots- en ijsachtige kernen van kometen. Dat planeto\u00efden een grillige vorm hebben, blijkt ook uit het feit dat vele een regelmatig wisselende helderheid hebben: kennelijk zien we door de aswenteling vanop de Aarde afwisselend een heldere of brede, en een donkere of smalle kant.\nIn tegenstelling tot planeten of dwergplaneten hebben kleine zonnestelsellichamen geen (afgeplatte) bolvorm. Dat komt doordat ze zo klein en licht zijn. Hoe meer massa een hemellichaam heeft, des te groter de zwaartekracht is aan het oppervlak. Daardoor kunnen uitstulpingen en bergen inzakken door hun eigen gewicht. Een grotere planeet heeft dus lagere bergen. Bij planeto\u00efden is deze kracht meestal veel te gering om invloed te hebben.\nGrootte.\nUit de gemiddelde helderheid is de grootte van een planeto\u00efde te berekenen als we het lichtweerkaatsend vermogen (albedo) kennen, maar dat loopt bij planeto\u00efden enorm uiteen: er zijn \"zwarte\" planeto\u00efden (minder dan 5% weerkaatsing) maar ook heel heldere (50% of meer). Schattingen van de afmetingen van planeto\u00efden zijn daardoor vaak nogal onzeker. Voor een beperkt aantal heeft men de middellijn direct kunnen meten, bijvoorbeeld door middel van een sterbedekking.\nEr zijn bovendien voorbij de baan van Neptunus vele tientallen objecten met een middellijn van meer dan 250 km. Van de meeste daarvan is de grootte (en de vorm) alleen bij benadering bekend. Van de grootste objecten, zoals Eris met een middellijn van minimaal 2300 km, is aangetoond dat deze voldoende groot zijn om een evenwichtsvorm (een eventueel afgeplatte bolvorm) te hebben bereikt. Eris is dus een dwergplaneet. Objecten waarvan dat nog onzeker is, zoals Orcus, blijven vooralsnog bekendstaan als planeto\u00efde.\nHet aantal planeto\u00efden neemt sterk af naarmate ze groter worden. Hoewel dit over het algemeen volgens een machtsfunctie verloopt, zijn er 'hobbels' bij 5 km en 100 km, waar meer planeto\u00efden worden aangetroffen dan volgens een logaritmische verdeling kan worden verwacht.\nMassa.\nHet is niet gemakkelijk de massa van een planeto\u00efde te meten; het is hiervoor nodig dat een ander object (een andere planeto\u00efde, een ruimtesonde, of een maantje) zich vrij dicht langs de planeto\u00efde beweegt, zodat men de verstoring van de baan kan meten. Sinds 1993 is gebleken dat honderden planeto\u00efden een maantje hebben, waardoor het aantal massabepalingen sterk is toegenomen. In veel gevallen blijkt de dichtheid erg gering te zijn, vaak niet veel meer dan 2000\u00a0kg/m\u00b3. Dat wijst erop dat planeto\u00efden eerder hopen gruis dan massieve lichamen zijn. Dit is waarschijnlijk het gevolg van de relatief frequente onderlinge botsingen in de planeto\u00efdengordel. Een hoop gruis zal bovendien niet zo snel in talloze fragmenten uiteenbarsten als het door een tamelijk groot object getroffen wordt; dit zal dan eerder leiden tot een herschikking van de gruishoop.\nSamenstelling.\nNet als bij meteorieten, waar onderscheid kan worden gemaakt tussen steenmeteorieten en ijzermeteorieten, verschilt de samenstelling van planeto\u00efden. Dit volgt vooral uit het onderzoek van albedo en spektraalklasse. Het overgrote deel (75%) is koolstofhoudend. Een kleiner deel (17%) bevat silicaten met ijzer en nikkel. Ook zijn er combinaties van beide soorten. Omdat de planeto\u00efden uit bruikbare materialen bestaan is het idee ontstaan uit sommige erts te winnen (ruimtemijnbouw). Dit leidt echter tot een discussie over eigendomsrecht.\nEen deel van de kleinere planeto\u00efden bestaat waarschijnlijk uit aan elkaar geklonterde veel kleinere deeltjes. Dit worden \"puinhopen\" of rubble piles genoemd.\nOmwentelingstijd.\nAangezien planeto\u00efden om hun eigen as draaien, kan de lichtweerkaatsing van de planeto\u00efde veranderen tijdens de asomwenteling. Uit zulke periodieke helderheidswisselingen is voor veel planeto\u00efden de \"omwentelingstijd\" bepaald; meestal ligt die tussen drie uur en \u00e9\u00e9n dag (uitersten zijn 2000 WH10 met 80 seconden, en 1997 AE12 met 68 dagen). Uit de lichtkromme van een planeto\u00efde kan een drie-dimensionaal model ervan afgeleid worden.\nPlaneto\u00efdemanen.\nIn 1993 ontdekte men dat ook planeto\u00efden maantjes kunnen hebben. De eerste was Dactyl bij de planeto\u00efde Ida. In 2022 waren er bijna 500 van zulke maantjes bekend.\nAfstand tot de Zon.\nOmlooptijd.\nPlaneto\u00efden worden in groepen (ook wel planeto\u00efdenfamilies genoemd) verdeeld op basis van hun gemiddelde afstand tot de Zon (halve lange baanas, symbool \"a\"). Dit is equivalent met een indeling naar hun omlooptijd \"T\" rond de Zon. De grenzen tussen de groepen worden gelegd bij omlooptijden die een eenvoudige verhouding hebben met die van planeten. (In enkele gevallen is ook de kortste afstand tot de Zon (periheliumafstand \"q\") een indelingscriterium.) Zo ontstaat de volgende indeling:\nOmloopbaan.\nPlaneto\u00efden volgen verschillende omloopbanen en worden ook op basis daarvan onderverdeeld.\nEen overzicht van de huidige posities van de planeto\u00efden binnen het zonnestelsel is te vinden op de website van het MPC onder Plot of the Inner Solar System. Deze wordt iedere dag bijgewerkt. Er is een beeld en een animatie voor het binnenste en het buitenste zonnestelsel.\nGordel tussen Mars en Jupiter.\nDe eerste planeto\u00efden werden ontdekt tijdens een zoektocht naar een veronderstelde onbekende planeet tussen Mars en Jupiter. De banen van de nu bekende planeto\u00efden liggen voor 98% in de planeto\u00efdengordel tussen Mars en Jupiter.\nDe eerst ontdekte planeto\u00efde, dwergplaneet Ceres, is nu nog steeds het grootst bekende hemellichaam (942 km) in deze gordel. Het totale aantal wordt geschat tussen de 1,1 en 1,9 miljoen met een grootte van meer dan 1 kilometer in doorsnee en miljoenen kleinere.\nDeze planeto\u00efden tussen Mars en Jupiter bevinden zich in een stabiele baan en er is weinig kans dat een ervan ooit de Aarde zal raken.\nKuipergordel.\nOok in de Kuipergordel bevinden zich enorme hoeveelheden materie. De Kuipergordel is een gordel van vele miljarden komeetachtige, uit rots en ijs bestaande objecten, voorbij de baan van de achtste planeet van het zonnestelsel, Neptunus. De gordel bevindt zich tussen de 30 AE en 50 AE afstand van de Zon. Als deze objecten de Zon naderen, gedragen ze zich als een komeet. Het zijn dus feitelijk dezelfde objecten, vandaar de nieuwe offici\u00eble naam 'klein zonnestelsellichaam'.\nDe grote \"Kuipergordel-objecten\" worden ook wel aangeduid met de naam \"plutino's\". De grootste van deze objecten die tot nog toe zijn ontdekt, zijn Eris, die waarschijnlijk groter is dan Pluto, en Quaoar, ontdekt in 2002, met een doorsnede van 1280 km, groter dan Ceres en de maan Charon.\nDe planeto\u00efden in de Kuipergordel (ook wel Transneptunische objecten of KBO's genoemd, Kuiper belt objects) zijn veel minder onderhevig aan de zwaartekracht van de Zon, aangezien deze zwaartekracht met het kwadraat van de afstand afneemt. Hierdoor kan door inwerking van zwaartekracht van andere hemellichamen of door botsen met andere planeto\u00efden hun baan makkelijk verstoord worden, waardoor deze planeto\u00efden de ruimte ingeslingerd worden of richting Zon afwijken. Door de grote massa en dus ook de grote zwaartekracht van Jupiter worden vele planeto\u00efden door deze planeet opgevangen.\nOortwolk.\nOp een afstand tussen ongeveer 10.000 en 100.000 AE rond de Zon (0,1\u20132 lichtjaar) zou zich een bolvormig gebied bevinden vanwaaruit kometen het zonnestelsel binnendringen. Dat gebied wordt de Oortwolk genoemd. Het is mogelijk dat enkele planeto\u00efden, zoals Sedna en 2000 OO67, die een zeer elliptische baan hebben met een grootste afstand tot de Zon van ongeveer 1000 AE, uit dat gebied afkomstig zijn.\nAlbedo en Spectraalklasse.\nDe planeto\u00efden worden ook ingedeeld volgens hun albedo (lichtweerkaatsing) en volgens hun spectrum (kleur). Gemiddeld zijn planeto\u00efden in banen dicht bij de Zon lichter dan planeto\u00efden verder weg. De belangrijkste klassen zijn de C-, S-, M-, E- en R-klasse. Planeto\u00efden die buiten het schema vallen, worden ingedeeld in de U klasse ('Unclassified').\nOorsprong.\nAanvankelijk kende men alleen de planeto\u00efden van de planeto\u00efdengordel tussen Mars en Jupiter, waar men een planeet verwachtte. Deze planeto\u00efden werden dan ook gezien als de restanten van een vroegere planeet die door een natuurramp uit elkaar gespat was. Deze planeet werd soms Phaeton genoemd. De totale massa van de planeto\u00efden is echter slechts voldoende voor een lichaam met een diameter van de helft van die van de Maan. Later vond men planeto\u00efden die dicht langs de Aarde kwamen, zodat het idee ontstond dat ze ontstaan waren door een inslag op de Maan.\nVolgens de huidige inzichten bestaan de meeste planeto\u00efden uit materiaal (planetesimalen) dat sinds de vorming van het zonnestelsel niet heeft bijgedragen tot de vorming van een planeet vanwege de storende invloed van de aantrekkingskracht van de andere planeten. Andere planeto\u00efden kunnen ingevangen zijn tijdens het passeren van het zonnestelsel. Door bepaalde kenmerken van planeto\u00efden, zoals het vlak waarin hun baan zich bevindt, denkt men te kunnen vaststellen of een planeto\u00efde oorspronkelijk van het zonnestelsel is, of ingevangen is uit een ander zonnestelsel.\nObservaties.\nZoektocht.\nDe wet van Titius-Bode uit 1766 was de aanleiding om op zoek te gaan naar een planeet tussen Mars en Jupiter. Het is een wiskundige formule opgesteld aan de hand van de waargenomen plaatsen van de planeten zonder wetenschappelijk basis. Op basis van deze aanname zette Franz Xaver von Zach in 1800 een van de eerste internationale wetenschappelijke onderzoeksprogramma's op touw, dat bekend is geworden onder de naam \"Celestial Police\". Men zocht naar een kleine planeet, anders was die planeet reeds lang ontdekt. Men ontdekte echter niet \u00e9\u00e9n planeet tussen Mars en Jupiter, maar verschillende planeto\u00efden.\nDaarna ging het echter vlug:\nTegenwoordig is de zoektocht naar planeto\u00efden weer actueel door het gevaar van planeto\u00efden die met de Aarde zouden kunnen botsen. LINEAR, NEAT, Spacewatch en andere zoekprojecten houden zich continu bezig met het volgen en catalogiseren van de planeto\u00efden. Het aantal geobserveerde planeto\u00efden per observator wordt bijgehouden: zie externe link \"Ontdekkers van planeto\u00efden\". Meer dan de helft, 47.899 van de 90.154 (22 nov. 2004) zijn gevonden door het LINEAR-project. Iedereen mag meewerken aan het zoeken naar nieuwe planeto\u00efden, mits hij over de nodige apparatuur beschikt en de opgelegde regels volgt. Een nieuwe observatie moet minimum twee nachten gedurende 30 minuten gebeuren.\nEr wordt geschat dat een bemande vlucht met terugkeer naar de Aarde naar een planeto\u00efde kan plaatsvinden omstreeks het jaar 2073.\nAantal.\nVolgens de maandelijks bijgewerkte gegevens van het Minor Planet Center van de IAU (zie externe links) was de stand van zaken op 25 januari 2005 als volgt :\nHet aantal planeto\u00efden in het zonnestelsel is niet constant:\nInslaggevaar.\nSommige planeto\u00efden komen sterk in de aandacht omdat ze dicht langs de Aarde voorbijkomen, of verbranden in de atmosfeer. De vrees voor een catastrofe door het botsen van een grote planeto\u00efde met de Aarde houdt de aandacht gericht op de planeto\u00efden. De aandacht voor het risico op inslagen is vooral te danken aan het werk van Eugene Shoemaker, die in 1960 aantoonde dat inslagen van meteorieten een grote rol hebben gespeeld bij de vorming van kraters op de Aarde, de Maan en andere planeten.\n30 juni is uitgeroepen tot Internationale Dag van de Planeto\u00efde om het publiek bewust te maken van het gevaar van planeto\u00efden,\nInslag van een planeto\u00efde op de Aarde.\nHet massaal uitsterven van diersoorten 65 miljoen jaar geleden wordt toegeschreven aan de inslag van een middelgrote planeto\u00efde. De eerstvolgende planeto\u00efde die een mogelijke dreiging vormt, is waarschijnlijk Apophis die op 13 april 2036 de Aarde zal bereiken, en een kans van 1 op 45.000 heeft om de Aarde daadwerkelijk te raken. Vooral de ex-astronaut Rusty Schweickart heeft aangedrongen op een VN-commissie die de dreiging van planeto\u00efden onder de loep moet nemen en tot eventuele maatregelen moet besluiten, zoals het sturen van een ruimtemissie om de planeto\u00efde uit zijn baan te brengen.\nIn oktober 2008 werd vanuit de Verenigde Staten voor het eerst een vermoedelijke \"inslag\" van een slechts kort tevoren ontdekte, de Aarde naderende \"kleine\" planeto\u00efde gemeld. Het betrof het object genaamd \"2008 TC3\", vermoedelijk met de omvang van niet meer dan een personenauto, die boven noordelijk Soedan in de atmosfeer zou exploderen met een kinetische energie-equivalent van 1.000 of 2.000 ton TNT.\nDe melding had betrekking op een planeto\u00efde die de voorgaande nacht ontdekt was door Richard Kowalski en anderen op een observatorium in Arizona. Peter Brown, een meteoor-onderzoeker aan de Universiteit van West Ontario in Canada, meldde dat de explosie geregistreerd was door een ultrageluid-sensor van het International Monitoring System dat dient voor de detectie van kernwapenexlosies. Op beelden van de ESA-weersatelliet zou de gebeurtenis ook waargenomen zijn. Zdenek Charvat van het Tsjechisch Hydrometeorologisch Instituut ontdekte als eerste de flits op de Meteosat-opnamen.\nRisicofactoren.\nDe kans op en de gevolgen van een inslag van een planeto\u00efde worden bepaald door het aantal planeto\u00efden met een baan die in de buurt van de aardbaan komt, de snelheid van de planeto\u00efden en hun massa (dus hun kinetische energie), hun samenstelling (makkelijker of minder makkelijk verbrandbaar tijdens hun tocht in de atmosfeer) en hun grootte (al of niet volledig verbrand tijdens hun tocht door de atmosfeer). Het risico (inslagkans maal mogelijke gevolgen) van een mogelijke inslag wordt uitgedrukt in de schaal van Torino. Een zware inslag kan niet alleen grote plaatselijke schade veroorzaken, maar zelfs het milieu totaal veranderen, bijvoorbeeld door grootschalige bosbranden en effecten door de enorme stofuitstoot in de atmosfeer. Dit laatste kan een inslagwinter tot gevolg hebben.\nBescherming.\nDe eerste bescherming is natuurlijk het gevaar op voorhand onderkennen. Daarom wordt een inventaris gemaakt van zo veel mogelijk planeto\u00efden. Veel planeto\u00efden kaatsen echter te weinig licht terug en worden zeer laat of niet ontdekt.\nGeen inslag van een planeto\u00efde op Mars.\nEind december 2007 werd uitgekeken naar een mogelijke inslag van een planeto\u00efde, 2007 WD5, op Mars. De planeto\u00efde werd pas in november 2007 ontdekt en zou mogelijk op 30 januari 2008 inslaan op Mars. Het zou de eerste inslag van een planeto\u00efde zijn op een planeet die waargenomen wordt, aangezien tot nu toe alleen een inslag van een komeet is waargenomen; tussen 16 en 22 juli 1994 werd de inslag van restanten van Shoemaker-Levy 9 op Jupiter waargenomen. Op 11 januari 2008 berichtte NASA echter dat er geen inslag zou plaatsvinden."}
{"id": "6024", "revid": "298524", "url": "https://nl.wikipedia.org/wiki?curid=6024", "title": "Soortelijke massa", "text": ""}
{"id": "6025", "revid": "17468", "url": "https://nl.wikipedia.org/wiki?curid=6025", "title": "Lijst van dichtheden van vaste stoffen", "text": "Dit overzicht geeft de dichtheid van vaste stoffen in kg/dm3 (of g/cm3) bij kamertemperatuur (20\u00b0C), tenzij anders vermeld."}
{"id": "6027", "revid": "905410", "url": "https://nl.wikipedia.org/wiki?curid=6027", "title": "Dewi Pechler", "text": "Dewi Luzi Louise Pechler (Dokkum, 9 september 1983) is een Nederlandse zangeres. Ze was in 2002/2003 een kandidaat van het tv-programma \"Idols\" en in 2009/2010 van het tv-programma \"Popstars\".\nBiografie.\nPechler had al eerder aan een talentenjacht deelgenomen en in een aantal bandjes gezongen, waaronder een rapgroep. Vanaf haar 16e is ze priv\u00e9zanglessen gaan volgen bij de voormalige zanglerares van Anouk. Tot haar 20e heeft ze in Friesland in het dorp Scherpenzeel gewoond en later in o.a. Hilversum, Haarlem en Amsterdam. Vanaf 2002 zong ze in een coverband. In 2000 kreeg ze op 16-jarige leeftijd een dochter. Pechler volgde de opleiding SCW Kunst &amp; Cultuur in Zwolle, waarvan zang, dans en toneel onderdelen zijn.\nVoor de audities van \"Idols 1\" (2002/2003) koos Pechler het nummer \"Your House\" van Alanis Morissette. Ze kwam hiermee in de theaterronde en zal uiteindelijk via de workshopronde in de finaleronde komen. In de finaleronde haalde ze de zevende liveshow van 22 februari. In deze uitzending werd ze door de kijkers naar huis gestuurd en werd ze vierde van dat \"Idols\"-seizoen.\nNa haar vertrek uit \"Idols\" dook Pechler de studio in om aan eigen materiaal te werken. Na verloop van tijd kwam Pechler dan ook met haar eerste album \"Know Me\". Pechler bracht als debuutsingle het nummer \"Left of Center\" uit en in de videoclip van het nummer bleek ze haar uiterlijk drastisch veranderd te hebben. Het nummer werd een top 10-hit. Ze scoorde ook nog hits met de nummers \"When You Walk In the Room\", een duet met Jamai Loman en \"Amazing\".\nHierna speelde samen met de andere \"Idols 1\"-deelnemers Yuli en Jo\u00ebl in de musical \"Hair\", en ook zong zij een Nederlandstalig nummer voor radiostation 100%NL. Inmiddels is haar nieuwe album \"True to my soul\" uitgebracht in digipack met een dvd. Fragmenten zijn te beluisteren via haar website. In seizoen 2009-2010 van Popstars was Pechler de \"Mystery Popstar\" Rood.\nOp 9 september 2010 werd de \"Playboy\"-editie gepresenteerd. Pechler vierde op die dag tevens haar 27e verjaardag.\nIn oktober 2018 was Pechler te zien in het RTL 5-programma \"Adam Zkt. Eva VIPS\" waar zij naakt op zoek ging naar de ware liefde. In 2023 was Pechler te zien als secret singer in het televisieprogramma \"Secret Duets\". In datzelfde jaar was ze te zien in het televisieprogramma \"DNA Singers\" waarin ze samen met haar dochter zong. Ook deed Pechler in 2023 mee aan de kerstspecial van het televisieprogramma \"De Alleskunner VIPS\", waar ze op de achtste plaats eindigde."}
{"id": "6030", "revid": "1012536", "url": "https://nl.wikipedia.org/wiki?curid=6030", "title": "Jim Bakkum", "text": "Jimmy Johannes (Jim) Bakkum (Egmond-Binnen, 10 augustus 1987) is een Nederlands zanger, presentator en (musical)acteur die bekend is geworden als deelnemer aan de talentenjacht \"Idols\" in 2002/2003.\nJeugd en opleiding.\nBakkum volgde de havo, maar heeft zijn middelbare school niet afgerond vanwege zijn plotselinge bekendheid door zijn succesvolle deelname aan het programma Idols.\nBakkum begon met zingen op zijn tiende en deed dat samen met zijn broer Danny. Ze traden op bij verschillende evenementen. Ze speelden onder andere nummers van Anouk en eigen nummers. Een jaar later begonnen de broers een band met nog twee anderen. Aangezien ze nog jong waren, noemden ze de band \"The Kidz\".\nBakkum heeft ooit in de jury gezeten van het Junior Eurovisiesongfestival. Hij zat bij \"De Hanswijckers\", waar ze ook musicals opvoerden. Hij heeft onder andere in de musicals \"The Wiz\", \"De Wereld van Mathijs\" en \"Dracula Spectacula\" gespeeld. Bij de musicalvereniging Kosmo Theater Producties was hij aan het repeteren voor de musical \"Jekyll and Hyde\". Hij heeft hier echter nooit meegespeeld, omdat hij in dezelfde periode de finales van Idols bereikte en stopte met de musical. Zijn rol werd toen overgenomen door Tommie Christiaan, die onder andere de hoofdrol in High School Musical had.\nCarri\u00e8re.\n2002-2004.\nBakkum deed in 2002 auditie voor Idols, waar hij \"Isn't She Lovely?\" van Stevie Wonder zong. Hij kwam drie theaterrondes door en zat daarna bij de laatste 30. De jury was erg enthousiast over hem. Uiteindelijk kwam hij in de finale van het programma en werd tweede, na Jamai.\nZijn eerste single \"Tell her\" werd een nummer 1-hit. Er werden meer dan 70.000 stuks van verkocht (platina). Het nummer was afkomstig van het album \"Impressed\", dat beloond werd met een gouden status. Zijn tweede single \"This love is real\" kwam eveneens op de eerste plaats van de Mega Top 50 terecht. Tevens werden nog de single \"The way it goes\" en de kerstsingle \"The Greatest Christmas Gift\" uitgebracht. Sinds 18 juli 2003 staat er een wassen beeld van Bakkum in Madame Tussauds, evenals van Jamai Loman. Ook gaf hij in een uitverkochte Heineken Music Hall een concert.\nIn mei 2004 verscheen het tweede album \"Ready\", waarvan de singles \"On and on\" en \"This is it\" zijn verschenen. Dit album haalde het succes van \"Impressed\" echter niet. Bakkum speelde drie maanden lang in de \"Wonderlijke Efteling Show\" en speelde de gastrol Rick Brack in Baantjer-aflevering De Cock en de moord op Elvis (2011). Ook zong hij de titelsong in de film \"Snowfever\", waarin hij ook een heel klein rolletje speelde als corpsbal.\n2005-2006.\nIn 2005 stapte Bakkum over naar platenmaatschappij CMM. Terwijl hij werkte aan een derde album, trad hij in 2005 op in verschillende televisieprogramma's, waaronder \"Dancing with the Stars\", waarin hij in de finale samen met zijn danspartner Julie Fryer als eerste eindigde. Ook was zijn nieuwe nummer \"Caught in a Minute\" verkrijgbaar bij een speciale HappyMeal bij McDonald's. In november 2005 verscheen, ge\u00efnspireerd door \"Dancing with the Stars\", een dansalbum \"Dance with me\". Dit album werd binnen enkele weken met goud bekroond. Samen met EliZe zong hij hierop onder andere het duet \"We've Got Tonight\".\nIn 2006 was hij als agent Willem te zien in de politieserie \"Boks\" op Talpa. Ook speelde hij de hoofdrol van Danny Zuko in de musical \"Grease\". Op 14 april 2006 kwam er voor het eerst een Nederlandstalige single uit van Bakkum: \"Dapper en sterk\". Het is de titelsong van de bioscoopfilm \"Asterix en de Vikingen\", waarvoor hij tevens het personage \"Hippix\" insprak. In het najaar speelde hij de rol van Toine in de verfilming van de bestseller van Carry Slee, \"Afblijven\", die bijna 400.000 bezoekers trok en zodoende de status van Gouden Film ontving. In 2006 stond Bakkum drie avonden in de ArenA tijdens Toppers in concert 2006.\n2007-2008.\nIn het voorjaar van 2007 presenteerde Bakkum het tv-programma \"De weg naar Fame\" op RTL 4, waarin er samen met producent Albert Verlinde gezocht werd naar vier hoofdrolspelers voor de musical \"Fame\", waarin hij reeds een hoofdrol gekregen had. Op 18 mei 2007 kreeg hij ook zijn eigen kledinglijn in samenwerking met warenhuisketen Vroom &amp; Dreesmann, geheten \"Jimmy B.\" Op 16 mei 2007 verscheen de nieuwe single \"Doe dit doe dat\" en zijn vierde album 'Vrij' kwam op 29 juni 2007 uit. Van september t/m november 2007 toerde Bakkum door het land met zijn solotheatershow met als rode draad dit laatste album.\nIn 2008 nam hij de rol van Nick Piazza op zich in de Nederlandse musical \"Fame\", waarin hij van januari tot en met november door Nederland getoerd heeft. Daarnaast vertolkte hij vanaf eind januari t/m mei van dat jaar een van de hoofdrollen in de Vlaams/Nederlandse dagelijkse internetserie 2000 Antwerpen, die via de website MyVideo (zowel de Nederlandse als de Vlaamse versie) was te bekijken: Robin, de verloren zoon uit Nederland. Zijn single \"Doe Dit Doe Dat\" was de leader van de serie.\nVan september 2008 tot februari 2009 sprak hij de stem in van de rebelse tiener Duncan in de populaire interactieve reality-animatieserie op Jetix, \"Total Drama Island\".\n2009-2010.\nIn 2009 was Bakkum samen met zangeres-presentatrice EliZe het gezicht van het haarverzorgingsmerk Farouk Systems USA en werd hij op de Nederlandse markt ingezet als het gezicht voor de producten van BioSilk en CHI.\nOp 20 februari 2009 kwam zijn nieuwe single, \"Door jou\", van het vijfde studioalbum, uit. Binnen twee weken na verschijnen van de single (op de muziek van Christian Castro's \"Azul\") kwam het nummer de top 10 van de Single Top 100 binnen.\nOp 15 mei 2009 kwam zijn vijfde album \"NU\" uit, waarop ook de hit \"Door jou\" stond. Van dit album kwam op 26 juni 2009 de tweede single \"Dat ben jij\" uit, die de offici\u00eble titelsong is van de 3D-animatiefilm \"Suske en Wiske en de Texas Rakkers\". Het nummer was speciaal voor de film geschreven door Han Kooreneef en was vanaf 23 juli 2009 in de bioscoop te horen. De single flopte echter en kwam niet in de top 40.\nTevens zong hij in 2009 samen met Hind, Rob de Nijs, Carola Smit (ex-BZN) en Peter Lusse voor het eerst van zijn leven J.S. Bachs \"Matth\u00e4uspassion\" voor het tv-programma \"Mattheus Masterclass\" van de EO.\nIn seizoen 2009-2010 speelde hij de hoofdrol van Link Larkin in de musical \"Hairspray\", die op 27 september 2009 in premi\u00e8re ging in het Nieuwe Luxor Theater in Rotterdam en van september 2009 tot juli 2010 in de Nederlandse en Vlaamse theaters liep.\nOok sprak Bakkum in 2009 een stem voor de hoofdrol in de animatiefilm \"Sunshine Barry en de Disco Wormen\" in: Sunshine Barry, de oprichter en zanger van de discoband. Op 30 juli 2009 ging de film in premi\u00e8re.\nVanaf 2010 was hij ook weer te horen in het tweede en derde seizoen van \"Total Drama\" als de rebelse tiener Duncan in een populaire interactieve reality-animatieserie op Disney XD, \"Total Drama Action\".\n2011.\nIn 2011 kreeg Bakkum de hoofdrol in de korte speelfilm \"Levenslang\", waarin hij de rol van rechercheur Wouters op zich neemt. Tevens vertolkte hij begin van 2011 een (stem)hoofdrol in de 3D-animatie \"Alpha and Omega\" samen met verloofde Bettina Holwerda.\nOp 29 maart 2011 kwam zijn nieuwe single \"Feel Your Love\" uit, die al na korte tijd in de hoogste regionen van iTunes verscheen. Bakkum liet een geheel nieuwe sound horen en zong na zes jaar weer in het Engels. De single hield het drie weken vol in de Top 100 (met als hoogste positie nr. 16) en kwam niet verder dan de tipparade bij de Top 40 (tip 9).\nNa \"Feel Your Love\" kwam Bakkum met de single \"Wave\", die overigens niet in de Top 100 of Top 40 terechtkwam.\nVanaf september vertolkte Bakkum een hoofdrol in de nieuwe politieserie \"Seinpost D.H.\" van Eyeworks, die op primetime werd uitgezonden bij de KRO op Nederland 3. Bakkum speelde de rol van agent Chiel Maas in deze serie, die zich afspeelt in een klein politiebureau in Scheveningen. De serie was na \u00e9\u00e9n seizoen (tien afleveringen) alweer afgelopen. De kijkcijfers waren niet hoog.\nOp 21 april verscheen Bakkum met een sensuele fotoshoot in het tijdschrift \"L'HOMO\", een speciale uitgave van \"LINDA.\" De fotoshoot vond plaats in Miami.\nEind van het jaar speelde hij de rol van Fiyero in de grote musical \"Wicked\" in het AFAS Circustheater in Scheveningen.\n2012-2015.\nOok in 2012 speelde Bakkum nog het hele jaar Fiyero in de musical \"Wicked\", waarbij hij enkele keren werd vervangen door Ferry Doedens wegens andere werkzaamheden.\nIn augustus 2012 verving hij een week Winston Gerschtanowitz als presentator van \"RTL Boulevard\". Enkele weken later werd bekend dat hij een tv-contract had getekend bij SBS Broadcasting om meerdere programma's gaan maken voor SBS6, te beginnen met de vroege editie van \"SBS Shownieuws\", waarin hij vanaf half september 2012 te zien was. Tevens begeleidde hij een jongerenproject in het programma \"Bekende handen helpen\" voor het Leger des Heils. Door die omroepwerkzaamheden werd zijn muziekcarri\u00e8re op een laag pitje gezet.\nIn de op Valentijnsdag 2013 verschenen film \"Verliefd op Ibiza\" speelt Bakkum de rol van Lars, een manager van twee dj's. Voor de opnames verbleef hij in april, mei en juni regelmatig op Ibiza.\nOp 28 maart 2013 speelde hij Petrus in \"The Passion\", waarin het nummer 'Zo stil' van BL\u00d8F uitvoerde en, in duet met Ren\u00e9 van Kooten (Jezus), 'Ken jij mij' van Trijntje Oosterhuis. Bakkum bracht 'Zo stil' uit, dat twee weken in de Top 100 stond en bleef hangen in de Tipparade. In september 2014 kwam hij met de single \"Schouder\".\nIn oktober 2014 was Bakkum te zien in de documentaire \"U kunt nog stemmen\". In deze documentaire vertellen de finalisten van het eerste \"Idols\"-seizoen over hun ervaringen in de schijnwerpers te staan, zowel tijdens het tv-programma als in de periode erna. In de documentaire zingt Jim een cover van het door Frank Boeien uitgebrachte 'Zonder woorden'.\nBegin 2015 speelde Bakkum in de musical \"Hartsvrienden\". Vanaf najaar 2015 speelde hij in de musical \"Het meisje met het rode haar\". Eind 2015 was hij te zien als Achiel 'Waterman' in de film \"Mega Mindy versus Rox\".\n2016-2018.\nIn maart 2016 verscheen de film \"Rokjesdag\" met Bakkum in de rol van Jeffrey. De film trok meer dan 400.000 bezoekers en ontving de Platina Film.\nBakkum speelde dat jaar tevens de hoofdrol in \"Onze Jongens\", wederom een film van regisseur Johan Nijenhuis. De film werd de op een na best bezochte Nederlandse film van dat jaar en ontving de Gouden Film. Datzelfde jaar was hij ook een aantal keer te zien als gastacteur in \"De TV Kantine\", waarin hij Dave Roelvink naspeelde.\nIn september 2016 werd bekend dat Bakkum het nieuwe gezicht en ook de stem van tv-zender FOX zou worden.\nVanaf februari 2017 presenteerde hij de talentenjacht \"The Band\" op FOX. Het doel van \"The Band\" was een nieuwe vierkoppige Nederlandstalige jongensgroep van de lage landen samen te stellen. Het televisieprogramma was een samenwerking tussen FOX en het Vlaamse VTM. De jury bestond uit: singer-songwriter Nielson, danscoach Min Hee Bervoets, de Vlaamse rapster Slongs Dievanongs en de Vlaamse zanger Kris Wauters. De uitzendingen werden slecht bekeken en Bakkum was daarna niet meer te zien op de zender.\nSamen met zangeres Kirsten Michel schreef Bakkum het kinderboek \"Dadoe\". De titel werd bedacht door zoontje Lux. \"Dadoe\" bestaat uit korte verhaaltjes voor kinderen vanaf twee jaar. Het eerste exemplaar verscheen in augustus 2017.\nEind 2017 was Bakkum te zien in de film \"Huisvrouwen bestaan niet\" in de rol van Dominique.\n2019-2022.\nIn april 2019 werd bekend dat er een vervolg werd gemaakt op de succesvolle film \"Onze Jongens\". Voor de opnames van het tweede deel reisde de crew naar Miami. Hiervoor trainde Bakkum om zijn lichaam weer in vorm te krijgen voor de vele stripsc\u00e8nes die in de film voorkomen.\nOok speelde hij dat jaar in \"Huisvrouwen bestaan niet 2\", een vervolg op de in 2017 verschenen eerste film. De film draaide vanaf december 2019 in de bioscoop.\nVanaf januari 2020 deed hij verschillende theaters aan met zijn solotournee \"Klein\". Hij speelde hierin naar eigen zeggen de mooiste Nederlandstalige liedjes, ieder met een persoonlijk verhaal vanuit hemzelf. Vanaf midden maart 2020 moest Bakkum zijn tournee echter noodgedwongen stilleggen in verband met het op dat moment heersende coronavirus.\nDoor datzelfde virus werden ook de dan lopende opnamen voor \"Zwaar verliefd! 2\" stilgelegd.\nOp 30 januari 2020 verscheen \"Onze Jongens in Miami\" in de bioscoop. Ondanks wisselende recensies bereikte de film binnen vijf dagen de Gouden Film-status.\nIn 2022 deed Bakkum mee met de oud en nieuwspecial van het Nederlandse televisieprogramma \"The Masked Singer\", waarin hij als sneeuwpop won.\nPrijzen.\nIn 2004 won Bakkum de TMF Award voor \"Beste Aanstormend Talent\".\nVoor zijn eerste album \"Impressed\" en derde album \"Dance with Me\" ontving Bakkum een gouden plaat en zijn eerste single \"Tell Her\" leverde hem een platina single op voor meer dan 80.000 verkochte exemplaren.\nOp 16 juni 2006 nam Bakkum de Gulden Vedel van de Nederlandse Vereniging van Dansleraren in ontvangst, die al sinds 1979 wordt uitgereikt. Hij kreeg de prijs omdat zijn muziek dat seizoen regelmatig te horen was geweest tijdens de danslessen van de Swinging World-dansscholen.\nOp 19 januari 2009 won Bakkum de \"Populariteitsprijs\" in de categorie \"Musical/Klassiek\" tijdens de 27ste uitreiking hiervan op de van Geelsparty.\nOp 4 februari 2013 ontving hij een 'Gouden Award' voor zijn bijdrage aan de film \"Verliefd op Ibiza\".\nPriv\u00e9leven.\nBakkum had gedurende zijn deelname aan \"Idols\" in 2003 enkele maanden een relatie met medekandidate Charlotte Hogeslag. Eind 2003 ontmoette hij tijdens de opnamen van zijn single \"The greatest Christmas gift\" actrice Gaby Blaaser. Blaaser en Bakkum kregen kort daarna een relatie en bleven tot en met 2006 bij elkaar.\nTijdens de opvoering van de musical \"Grease\" in 2006 leerde Bakkum de acht jaar oudere actrice Bettina Holwerda kennen. Beiden belandden begin 2007 in het ziekenhuis nadat de auto waarin ze zaten, van het toneel af de orkestbak in reed. Ze kregen een relatie en trouwden in 2011 in Amsterdam. Bakkum en Holwerda hebben samen drie kinderen. Het gezin woont sinds januari 2015 in Naarden.\nOok zijn broer Danny speelt een belangrijke rol in zijn leven. Samen met zijn band, \"Bob en de Blue Band\", toert hij met Bakkum veel door Nederland voor verschillende optredens en theatertournees. Zo werd Bakkum ook bij zijn laatste theatertournee \"Vrij\" vergezeld door de basgitarist en zijn vrienden."}
{"id": "6032", "revid": "5049", "url": "https://nl.wikipedia.org/wiki?curid=6032", "title": "Hind Laroussi", "text": "Hind Laroussi Tahiri, artiestennaam kortweg \"Hind\" (Gouda, 3 december 1984) is een Nederlands-Marokkaanse zangeres, vooral bekend geworden door haar plaats in de halve finale bij de eerste editie van \"Idols\".\nBiografie.\nHind heeft een Marokkaanse vader en een Nederlandse moeder. Toen Hind acht jaar was zong en acteerde zij voor het eerst in het openbaar. Kort daarna ging ze op zangles. Op haar middelbare school te Gouda (havo op het St.-Antoniuscollege) trad ze op tijdens muziek- en ouderavonden en volgde ze cabaretlessen. Ook trad ze op zeventienjarige leeftijd op in de Goudse Schouwburg. Ze kreeg een uitnodiging om te zingen tijdens de \"TMF-dancemasters party of the year\" in Duitsland. Dit alles resulteerde in een rol in \"Tracks\", een eigentijdse theatervoorstelling. Ze heeft zang-, dans- en cabaretlessen gevolgd. Ook op nationaal niveau trad Hind voor het voetlicht. Ze deed mee aan de \"Soundmixshow\" 2002, en haalde daarbij de landelijke tv-finale, waarin ze een nummer van Vanessa Williams zong. Hind drong door tot de halve finale van het tv-programma \"Idols\", in 2003.\nTerwijl haar \"Idols\"-collega's Jim Bakkum en Jamai Loman de hitlijsten bestormden met hun singles, bleef het stil rondom Hind. Ze bleek zich voor te bereiden op de opnames van haar debuutalbum \"Around the World\". De eerste single \"Summer All Over Again\" kwam in september 2003 uit en behaalde de Top 10 van de Nederlandse charts. In 2004 ontving de zangeres een Edison voor haar debuutalbum. Op 25 oktober in dat jaar zong ze tijdens een concert van Danny Malando in Tuschinski het nummer \"A Felicidade\". Na de Edison ontving Hind voor \"Around The World\" een gouden plaat. Hierna legde zij zich toe op de opnames van haar tweede album \"Halfway Home\" dat in september 2005 uitkwam. De eerste single \"Give Me A Sign\" werd een redelijke hit, maar de singles die volgden (\"Halfway Home\" en \"Habaytek Besaif\") deden het niet zo goed. Met het album maakte Hind een theatertour. Het nieuwe album was minder succesvol dan haar eerste album.\nHierna was Hinds deal bij platenlabel SONY&amp;BMG ontbonden. De fusie van SONY&amp;BMG was voor Hind reden om verder te kijken naar andere mogelijkheden. Inmiddels was de zangeres haar eigen label B-Hind begonnen om daarmee voortaan alles in eigen beheer te kunnen uitbrengen. Hind was in 2009 met haar nieuwe vriend begonnen met het schrijven van liedjes voor haar derde album. In 2009 nam Hind deel aan het eerste seizoen van het EO-programma \"De Mattheus Masterclass\" waarin niet-klassiek geschoolde artiesten een deel van Bachs Matth\u00e4uspassion uitvoeren in de St.-Vituskerk in Hilversum. Hind deed vanaf januari 2010 mee in het televisieprogramma \"Wie is de Mol?\", maar viel af in de vijfde aflevering. Vanaf september 2011 was Hind te zien in het televisieprogramma \"De Sleutels van Fort Boyard\" in het groene Wie is de Mol-team.\nIn november 2014 was zij kort als actrice (verkoopster in een Goudse stroopwafelbakkerij) te zien in het Sinterklaasjournaal.\nIdols.\nIn 2003 deed Hind mee aan Idols. Uiteindelijk werd Hind derde; ze verloor in de halve finale van Jim en Jamai.\nSongfestival.\nOp 17 november 2007 deelde Hind mee dat zij Nederland op het Eurovisiesongfestival 2008 in Servi\u00eb mocht vertegenwoordigen. De NOS bevestigde dit op 23 november 2007.\nOp 20 mei 2008 deed Hind op het 53ste Eurovisiesongfestival in Belgrado mee aan de eerste halve finale. Tijdens deze voorronde probeerden negentien landen zich te plaatsen voor een plek bij de beste tien, die dan mogen deelnemen aan de songfestivalfinale.\nOp 7 maart 2008 presenteerde Hind het songfestivalliedje en tevens haar nieuwe single, Your Heart Belongs To Me aan het Nederlandse publiek tijdens het tv-programma \"Thank God it's Friday\" van Claudia de Breij. Op het Eurovisiesongfestival behaalde Hind in de halve finale 27 punten, wat onvoldoende was om zich voor de finale te plaatsen.\nTitelsong SpangaS-film.\nOp 14 augustus 2009 werd door regisseur Johan Nijenhuis bekendgemaakt dat Hind de titelsong \"Morgen\" zou zingen voor de eerste film rondom de NCRV-serie SpangaS. \"Morgen\" zou vanaf half september 2009 op single worden uitgebracht en vanaf 30 september 2009 te horen zijn in de bioscopen. Hind bevestigde dit op haar Twitter-pagina.\nSellaband.\nHind was op 24 november 2009 begonnen met een \"fund raising\" (crowd sourcing) voor haar derde album via de website van SellaBand en op 6 december 2009 had ze dat doel bereikt. Tijdens een interview in Pauw &amp; Witteman vertelde Hind dat de voornaamste reden voor haar om de nieuwe cd via SellaBand te financieren was, dat ze het album volledig in eigen beheer wilde opnemen en de kans wilde hebben haar eigen muziek te maken, zonder invloed van anderen. Via SellaBand hoopte ze dichter bij de fans te staan en een gegarandeerde afzetmarkt voor haar cd te cre\u00ebren. In februari 2010 werd SellaBand failliet verklaard, maar ging na een overname binnen een week verder als Duits bedrijf.\nHind was intussen bezig met het schrijven van nieuw materiaal voor het album dat in de eerste week van oktober 2010 was verschenen. Dit album was geproduceerd door Steve Power, die eerder met Robbie Williams samenwerkte. Dit album was 4 oktober 2010 gepresenteerd in de Melkweg in Amsterdam met de naam \"Hind Crosspop\". De eerste single met videoclip verscheen in september 2010 en heette \"Don't leave me behind\".\nOp 16 oktober 2010 kwam het nieuwe album \"Hind Crosspop\" op nummer 8 binnen in de Album Top 100. Het album dat door producer Steve Power werd geproduceerd en dat ze verder in eigen beheer (label \"B-HIND\") samen met haar vriend en manager uitbracht, viel erg goed bij het Nederlandse publiek in de eerste week van verschijnen. Het album kreeg zelfs direct aandacht in het buitenland via onder andere Livedome.de die de exclusieve rechten verwierf om de cd-release als concert 'live' te streamen in Duitsland. Ruim 36 portals zonden het concert uit.\nIn januari 2011 kreeg Hind via SellaBand 24.000 euro bij elkaar voor de marketing van haar tweede single van het album. Deze single was het nummer \"I Want It\". Zij was in dat jaar tevens een van de deelnemers aan het eerste seizoen van de remake van het televisieprogramma Fort Boyard. Begin november 2012 kondigde Hind een nieuwe single aan, die in december 2012 zou verschijnen.\nVerenigde Staten.\nDaarna vertrekt Hind naar de Verenigde Staten, waar ze in Beverly Hills bij een vriendin intrekt. Hier brengt ze materiaal uit onder de naam \"Laroussi\". Chris Cox remixed in 2019 haar single \"Lost\", wat haar redelijk succes brengt. Op 21 mei 2021 brengt ze de nieuwe single \" Cat and Mouse\" uit. De videoclip is opgenomen in Dubai.\nPriv\u00e9leven.\nHind had van begin 2013 tot eind 2015 een relatie met miljardair Marcel Boekhoorn. Eerder had ze relaties met Gert-Jan Mulder (Brainpower) en met Eddie Tjon Fo."}
{"id": "6039", "revid": "1114116", "url": "https://nl.wikipedia.org/wiki?curid=6039", "title": "Marieke van Ginneken", "text": "Marieke Eefje van Ginneken (Papendrecht, 7 september 1979) is een Nederlandse zangeres. Ze was in het seizoen 2002/2003 een deelnemer aan het televisieprogramma Idols. Ze is de zus van Aukje van Ginneken.\nBiografie.\nVan Ginneken heeft van haar 15de tot haar 20e zangles gehad op muziekschool \"de Nieuwe Veste\" in Breda. Ondertussen was ze ook in bandjes gaan zingen.\nVanaf 2000 zong Van Ginneken met Femke Blakborn en Judith Kamminga in meidengroep She Said van producer Eeg van Kruysdijk en manager Peter Willigendaal. Platengigant Warner Music toonde interesse en in februari 2002 lag de eerste single \"Don't you know why\" in de winkel. Ondertussen had de groep ook de door Eeg van Kruysdijk geproduceerde titelsong van Assepoester 2 ingezongen voor Disney, \"Put it together\" genaamd. De plaat werd regelmatig gedraaid op tv en op radio. Wegens een reorganisatie sloot Warner Music echter haar Nederlandse kantoor en stopte dus ook met de nationale portefeuille aan artiesten waaronder ook Krezip, Ilse de Lange en Postman. In september 2002 besloten ze te stoppen met She Said.\nVan Ginneken volgde de opleiding Sociaalpedagogische hulpverlening (SPH), waarvoor zij stage liep bij meervoudig gehandicapte kinderen en op een ZMLK-school.\nVan Ginneken gaf zich, op aanraden van een vriendin, op voor het tv-programma Idols. Ze wist door te dringen tot de finale-ronde en werd uiteindelijk zesde. Na Idols maakte ze haar eerste single, \"Just Be Happy\". Dit nummer was de titelsong van de MMS-soap Jong Zuid. Het werd geschreven door John Ewbank. Dit nummer reikte tot de tiende plek in de Nederlandse Top 40.\nDaarna kwam ze met haar tweede single \"I'm A Fool\". Deze eindigde op de 23e plek in de Top 40. Omdat deze single geen top tien hit werd, verloor ze haar platencontract bij Dino Music en kon ze geen album maken.\nDaarna begon ze aan een nieuwe baan. Ze ging werken in een jeugdinstituut, maar ze bleef zingen.\nNadat de media te horen kregen dat ze in de gevangenis werkte, kreeg ze weer meer succes. Ze werd gevraagd samen met haar zusje Aukje van Ginneken voor een sexy fotoreportage in de FHM. Daarin vertelden ze ook dat ze samen zouden gaan zingen. Het nummer \"Be Where You Wanna Be\" kwam in september 2005 uit, waarvoor Eeg van Kruysdijk de videoclip en live show produceerde. Ook was ze te zien in de televisieprogramma's Sterrenslag in de sneeuw, RTL Boulevard en Vara Live.\nNaast het zingen vertolkte ze een gastrol in de serie Costa!.\nIn maart 2008 werd bekend dat Van Ginneken een van de leden is van de formatie Star Project. Alle leden van die formatie hebben aan een van de bekende talentenshows op televisie meegedaan.\nMarieke van Ginneken en haar partner hebben een dochter en een zoon.\nOp Sinterklaasgebied speelde Van Ginneken in twee voorstellingen met Sinterklaasfilmmaker Martijn van Nellestijn. Dit waren shows in 2007 en 2008.\nIn het voorjaar van 2013 blies ze haar zangcarri\u00e8re nieuw leven in en deed ze mee met het programma The Next Pop Talent van SBS6.\nVan Ginneken is in 2019 af en toe te horen als co-host in het radioprogramma De Wild in de Middag van Ruud de Wild waar ze dan invalt voor Cielke Sijben.\nFilmografie.\nIngesproken werk\nTheater"}
{"id": "6044", "revid": "732584", "url": "https://nl.wikipedia.org/wiki?curid=6044", "title": "Roger Peterson", "text": "Roger Francis Peterson (Savaneta, 1 december 1980) is een Arubaans-Nederlands muzikant.\nPeterson was de leadzanger van de Nederlandse rockband Intwine, die actief was van 2001 tot en met 2010. Daarnaast is hij bekend van zijn deelname aan het eerste seizoen van de talentenjacht \"Idols\".\nBiografie.\nJeugd.\nRoger Peterson werd op 1 december 1980 geboren in Savaneta. Hij heeft een oudere broer genaamd Ryan. Zijn grootouders van beide kanten komen van Sint Maarten. De ouders van zijn vader verhuisden naar Aruba en die van zijn moeder naar Cura\u00e7ao. Zijn ouders leerden elkaar kennen en trouwden met elkaar op Aruba. Peterson groeide op in de omgeving van Savaneta en Sint Nicolaas.\nPeterson zong al op zijn zesde in een kerkkoor. Op vijftienjarige leeftijd begon hij met drummen en speelde hij in een Arubaanse britpopband genaamd Moose en de nu-metalband Lemonbong. Met een vriend van Moose begon hij met zingen in een nieuwe band genaamd Alias, waarmee hij optrad in op Aruba bekende clubs als The Cellar en Black Hog Saloon. Hierna werd hij door gitarist Martin Buitenweg gevraagd om samen te gaan optreden in een akoestische coverband. Onder de naam 'R&amp;M' traden ze in Aruba onder andere op in het Chaos Caf\u00e9 en waren een groot succes. In 2000 brachten ze het album \" The R&amp;M Project\" uit. Vier nummers van het album waren radiohits in Aruba en een van die nummers stond zeven weken bovenaan de hitlijsten.\nRockacademie.\nNadat hij zijn vwo-diploma haalde aan het Colegio Arubano vertrok Peterson begin 2000 naar Nederland om in eerste instantie sociologie te gaan studeren. Hij besloot echter al gauw om gehoor te geven aan zijn muzikale roeping en meldde zich aan bij de Fontys Rockacademie in Tilburg. Daar ontmoette hij in 2001 gitarist Jacob Streefkerk en bassist Touch\u00e9 Eusebius, beiden afkomstig van Sint Maarten. Het drietal sloot zich aan bij de rootsreggaeband Orange Grove van zanger en rapper Michael Maidwell, waarin Peterson de rol van tweede vocalist vervulde. Met Orange Grove traden ze onder andere op in de Effenaar in Eindhoven, 013 in Tilburg, Nighttown in Rotterdam en op verschillende podia op Sint Maarten. Naast hun activiteiten bij Orange Grove richtten Peterson, Streefkerk en Eusebius datzelfde jaar met studiegenoten Kevin Hissink en Erwin Gielen hun eigen band Intwine op.\n\"Idols\".\nIn 2002 deed Peterson mee aan de populaire tv-talentenjacht \"Idols\". Hij deed succesvol auditie met \"I'll Be\" van Edwin McCain en wist zich in de hieropvolgende rondes door het zingen van \"Isn't She Lovely?\" van Stevie Wonder, \"Drops of Jupiter\" van Train en \"One\" van U2 te plaatsen voor de liveshows als een van de tien overgebleven finalisten. Peterson weigerde echter om zijn handtekening te zetten op het door \"Idols\" verplichte contract, omdat hierin was vastgelegd dat deelnemers na afloop van de serie geen zelfgeschreven nummers mochten uitbrengen en niet met een eigen band mochten gaan spelen. Verdere deelname werd hierdoor voor Peterson onmogelijk, waarop hij zich noodgedwongen terugtrok uit de finales. Zijn deelname aan \"Idols\" leverde echter dusdanig veel publiciteit op dat hij een platencontract met Dureco in de wacht sleepte en zichzelf en zijn band Intwine landelijk bekend maakte. Later zei Peterson over wat \"Idols\" betekend heeft voor Intwine: \"Het programma is voor ons een kruiwagen geweest, maar tegelijk een blok aan ons been. \"Idols\" heeft veel ge\u00efnvesteerd in onze bekendheid. Daar zijn we het programma erg dankbaar voor. Maar mensen associ\u00ebren ons toch met een programma waar niets goeds is uitgekomen. Wees eerlijk: die show is geflopt.\"\nIntwine.\nIntwine's eerste single \"Happy?\" bereikte de derde plek in de Nederlandse Top 40. Ook de singles \"Way Out\" en \"Get Outta My Head\", eveneens afkomstig van het in 2003 verschenen debuutalbum \"Intwine\", stonden in de Top 40. De band werd in 2003 ook genomineerd voor de TMF Awards en een Edison. In 2004 scoorde Intwine met \"Cruel Man\", van het tweede album \"Perfect\", haar tweede toptien-hit. \"Perfect\" werd tevens bekroond met de 3FM Award voor beste album van 2004.\nHierna onderging Intwine meerdere formatiewisselingen en sloeg het een andere muzikale richting in. De band bracht in 2006 \"Pyrrhic Victory\" uit, waarop Intwine afscheid nam van haar poprock-sound en veel harder en donkerder klonk dan tevoren. Het album was qua verkoopcijfers lang niet zo succesvol als Intwine's eerdere twee albums, wat kwam door problemen met platenlabel V2 Records en de verminderde nationale bekendheid van de band.\nDe band begon in 2007 naast haar reguliere optredens met het spelen van \"The Rumshop Sessions\", waarin de songs akoestisch gespeeld werden en in Caribische arrangementen als reggae, zouk, cumbia, bolero en soca.\nIn 2008 verbond Intwine zich aan het Duitse label Tiefdruck-Musik. Het jaar erop bracht het haar eerste internationaal uitgebrachte album \"Kingdom of Contradiction\" uit, waarop Intwine bestaande nummers in een nieuw nu-metal-jasje stak om zich te presenteren aan de rest van de wereld. Het album werd positief verwelkomd in buitenlandse rock-media.\nIn juni 2010 kwam naar aanleiding van het succes van de Rumshop-shows de ep \"The Acoustic Rumshop Sessions Vol I\" uit. Het bleek Intwine's laatste release te zijn, aangezien op 16 oktober 2010 bekend werd gemaakt dat de band uit elkaar ging.\nTerug naar Aruba.\nNa het uit elkaar gaan van Intwine is Peterson weer permanent op Aruba gaan wonen. Onder meer samen met de bands So What! en Rooster Farm treedt hij er geregeld op bij plaatselijke clubs en festivals met nummers van Intwine en covers van andere groepen.\nIn 2017 werkte Peterson samen met voormalig Intwine-gitarist Jon Symons. Onder de naam 'JvR' brachten ze drie nummers online uit.\nDiscografie.\nR&amp;M.\nStudioalbum:\nIntwine.\nStudioalbums:\n\"Voor compleet overzicht zie discografie Intwine.\""}
{"id": "6053", "revid": "266355", "url": "https://nl.wikipedia.org/wiki?curid=6053", "title": "Zosja El Rhazi", "text": "Zofia Miriam Franciska (Zosja) El Rhazi (Amersfoort, 5 mei 1981) is een Nederlandse zangeres en stemdocente. Ze was deelnemer aan het eerste seizoen van de talentenjacht \"Idols\".\nJeugd.\nZosja was al op jonge leeftijd actief in de muziek. Ze deed onder andere mee aan een editie van het muziekproject \"Kinderen voor Kinderen\". Op de middelbare school volgde ze de HAVO en leerde ze het bespelen van de piano, viool en drums. Na de middelbare school volgde ze 2,5 jaar de theaterschool in Utrecht.\nIdols.\nZosja was vanaf de eerste ronde een van de favorieten van de jury, maar kwam aanvankelijk niet verder dan de workshopronde. Hierin werd ze door het publiek als vierde van haar groep gekozen en daardoor mocht ze niet meedoen aan de liveshows.\nDeelnemer Roger kon zich echter niet vinden in het hem aangeboden contract en trok zich zo terug uit het programma. Daardoor schoof Zosja door naar de derde plaats en kon ze toch deelnemen aan de liveshows. Ze eindigde op 11 januari als 10de.\nPhileine zegt sorry.\nOndanks haar korte Idols-avontuur kreeg Zosja, onder de hoede van jurylid Henkjan Smits, toch een platencontract bij BMG aangeboden. Hiervoor nam ze de cd \"Phileine's Choice\" op; een combinatie van covers en nieuw materiaal. Het album deed tevens dienst als soundtrack voor de speelfilm \"Phileine zegt sorry\", gebaseerd op het gelijknamige boek van Ronald Giphart.\nOp 22 september 2003 verscheen haar single \"I'm sorry\", die de 51e plaats behaalde in de Top 100. Van februari tot december dat jaar was ze zangeres bij de feestband \"Jamsquare\".\nVerdere carri\u00e8re.\nZe ging daarna jazz studeren aan het Conservatorium van Amsterdam, waar ze in 2008 summa cum laude afstudeerde met een 10 voor het hoofdvak Zang.\nTegenwoordig treedt ze onder andere op met haar Jazzduo Zosja, haar jazzkwartet ZZAZZ, Beatsclassics en DeJaVu JazzLoungeGroup. Ze is als hoofdvakdocente Zang verbonden aan het Artez Conservatorium."}
{"id": "6057", "revid": "1064312", "url": "https://nl.wikipedia.org/wiki?curid=6057", "title": "Eros", "text": ""}
{"id": "6063", "revid": "231402", "url": "https://nl.wikipedia.org/wiki?curid=6063", "title": "Ester (boek)", "text": "Ester, ook gespeld als Esther, (Hebreeuws: \u05d0\u05b6\u05e1\u05b0\u05ea\u05b5\u05bc\u05e8, \"\u2019\u00e6ster\") is een boek in de Hebreeuwse Bijbel, genoemd naar de hoofdpersoon van dit boek: koningin Ester, die in dit verhaal samen met haar neef en voogd Mordechai een poging om de Joden in het Perzische Rijk in de 5e eeuw v.Chr. uit te roeien verijdelt.\nPlaats in de Tenach en het Oude Testament.\nIn de Tenach valt het boek onder de Ketoewim (Geschriften), en hierbinnen onder de Megillot (vijf rollen). Als feestrol wordt dit boek gelezen bij het Joodse Poerimfeest. In het Hebreeuws wordt het dan ook \"Megillat Ester\" genoemd, ofwel de (feest)rol van Ester.\nCanoniciteit.\nDe status van Ester als deel van de canon van de Bijbel werd lang betwist. Ester komt bijvoorbeeld de eerste eeuwen van het christendom niet voor in de lijsten boeken die werden opgesteld door Melito van Sardes, Athanasius van Alexandri\u00eb, Cyrillus van Jeruzalem, Gregorius van Nazianze en anderen. Bovendien zijn geen kopie\u00ebn van Ester gevonden in de Dode Zee-rollen. Desalniettemin accepteerden de meeste westerse kerken tegen de 4e eeuw Ester als een deel van de Bijbel.\nAuteurschap.\nOver het auteurschap van het boek Ester heeft altijd veel onzekerheid bestaan. De Talmoed, in \"Baba Bathra\" 15a, wijst het aan de grote synagoge toe, Titus Flavius Clemens in Alexandri\u00eb aan Mordechai, en Augustinus aan Ezra.\nIn deze varianten wordt ervan uitgegaan dat het verhaal redelijk kort na het gebeuren op schrift is gesteld. Moderne onderzoekers plaatsen het verscheidene generaties later, en wijzen het toe aan anonieme bronnen rond 150\u2013130 v.Chr..\nDe Griekse versie van Ester wijkt significant af van de Hebreeuwse tekst en is niet simpelweg een vertaling van het Hebreeuwse origineel. In een extra stuk tekst, later bekend geworden als de Toevoegingen aan Ester, worden er verklaringen gegeven die antwoord moeten geven op vragen en die reageren op situaties in Alexandri\u00eb. Deze Toevoegingen \u2013 die later tot de deuterocanonieke boeken dan wel de apocriefen van het Oude Testament zijn gerekend \u2013 zijn veel religieuzer van aard dan het Hebreeuwse origineel, dat God niet eens noemt en slechts af en toe indirect naar het bovennatuurlijke verwijst.\nZowel qua gebeurtenissen als qua stijl zijn er parallellen te trekken tussen het boek Ester en het Jozefverhaal uit Genesis 39\u201343.\nInhoud.\nVersies.\nVan de tekst zijn twee versies gangbaar. De door protestanten als canoniek erkende versie is gebaseerd op de tekst uit de Hebreeuwse Bijbel en telt tien hoofdstukken. De rooms-katholieke versie is gebaseerd op de in het Grieks geschreven Septuagint en bevat naast de door de protestanten erkende hoofdstukken een zestal door de tekst verspreide aanvullingen (in Bijbelvertalingen doorgaans aangegeven met de letters A-F). De aanvullingen beschrijven de geschiedenis van Ester als een uiting van Gods wil, terwijl in de versie uit de Hebreeuwse Bijbel de naam van God niet genoemd wordt. Deze aanvullingen worden door de protestanten als apocrief gezien.\nHet verhaal.\nKoning Ahasveros is gehuwd met Vasthi, en deze weigert tijdens een feest aan de verzamelde gasten haar schoonheid te tonen, waarop zij door de koning verstoten wordt. Hadassa wordt uit een groot aantal kandidates door de koning gekozen als zijn nieuwe vrouw. Zij krijgt de Perzische naam Ester.\nMordechai, de neef en voogd van Ester, werkt in de poort van de koning en ontdekt daar dat twee hovelingen een aanslag tegen de koning beramen. Hij meldt dat en de samenzweerders worden ter dood gebracht.\nAhasveros benoemt de Amalekiet Haman tot grootvizier. De verwaande Haman eist dat iedereen voor hem buigt en maakt zich kwaad omdat de Joodse Mordechai dat niet doet. Hij laat een wet uitvaardigen waarin staat dat het hele Joodse volk uitgeroeid moet worden, en wel op een door het lot bepaalde datum. Haman weet echter niet dat Ester ook tot dit volk behoort.\nOp aandringen van Mordechai probeert Ester in te grijpen. Ze neemt het risico dat ze ter dood veroordeeld wordt omdat ze ongevraagd bij de koning komt. Ze nodigt de koning en Haman uit voor de maaltijd. Tijdens de maaltijd vraagt de koning wat Esters wens is, maar Ester beantwoordt die vraag niet direct. In plaats daarvan vraagt ze de koning en Haman de volgende dag weer bij haar te komen eten.\nHaman is de verdere dag in een vrolijke stemming, omdat hij een belangrijke functie bekleedt en tot tweemaal toe door de koningin te eten is gevraagd. Hij blijft zich echter ergeren aan de Jood Mordechai, die niet voor hem wil buigen. Hoewel hij al geregeld heeft dat het hele Joodse volk wordt uitgeroeid, besluit hij, op aandringen van zijn vrouw, een paal gereed te maken om Mordechai aan op te hangen. Hij zal de koning de volgende ochtend vragen om het vonnis te bekrachtigen.\nDie nacht kan de koning niet slapen en hij laat zich de kronieken voorlezen. Zo wordt hij eraan herinnerd hoe Mordechai enige tijd geleden een aanslag had verijdeld, en dat hij daarvoor nooit beloond is. De koning vindt dat dit verzuim moet worden goedgemaakt. 's Morgens komt Haman bij de koning, want hij wil deze de goedkeuring vragen voor het doodvonnis van Mordechai, maar voordat Haman aan het woord komt spreekt de koning zelf tot hem. Die zegt namelijk dat hij iemand wil huldigen en vraagt Haman hoe hij dat zou kunnen doen. Haman denkt dat het eerbetoon hem ten deel zal vallen en zegt wat hij het liefste wil: een eretocht door de stad. Daarop geeft de koning hem opdracht een eretocht aan Mordechai te geven. Haman houdt zijn plannen nu voor zich.\nAls de koning en Haman die middag weer bij Ester de maaltijd gebruiken en de koning weer vraagt wat Ester wenst, antwoordt ze dat haar volk uitgeroeid moet worden volgens een wet die Haman heeft geschreven, en dat ze wenst dat zij en haar volk gespaard worden. De koning laat Haman ophangen aan de paal die hij voor Mordechai had bedoeld, en hij stelt Mordechai aan als grootvizier in plaats van Haman.\nRest nog de uitgevaardigde wet, die onmogelijk ingetrokken kan worden. Mordechai lost dit op door de Joden overal toe te staan zich te verzamelen en te verdedigen en daarbij aanvallers en hun vrouwen en kinderen te doden.\nThema/boodschap.\nDe interpretatie van het verhaal hangt sterk samen met de vraag naar het auteurschap en de visie van de commentator. Vrijwel alle commentatoren zijn het erover eens dat de auteur de herkomst van het Poerimfeest wilde verklaren.\nOrthodoxe uitleggers houden vast aan een historische interpretatie van het boek. Zij zien naast de verklaring van de oorsprong van het Poerimfeest ook Gods beschermende hand over het Joodse volk als boodschap.\nEnkele 'moderne' opvattingen:\nGod wordt niet genoemd.\nEster is het enige Bijbelboek waarin God niet expliciet genoemd wordt, zo wordt in protestantse kringen wel gezegd. Er is echter nog een Bijbelboek waarvoor dit geldt, namelijk het Hooglied. Er wordt wel indirect naar God verwezen, bijvoorbeeld in een zin als: \"Wie weet ben je juist koningin geworden met het oog op een tijd als deze\" (Ester 4:14).\nLatere schrijvers hebben getracht dit euvel te verhelpen door enkele toevoegingen. In de Griekse vertaling, de Septuaginta, werden deze toevoegingen opgenomen. In de Latijnse vertaling, de Vulgata, zijn ze ook opgenomen. Volgens de rooms-katholieke opvattingen behoren die toevoegingen dus tot de canon van de Bijbel en hebben ze dan ook leergezag.\nDe protestanten rekenen deze toevoegingen tot de apocriefen en dus hebben ze geen leergezag. De toevoegingen werden vroeger tussen de andere teksten ingevoegd, en in latere uitgaven gebundeld tussen het Oude en Nieuwe Testament. De Nieuwe Bijbelvertaling is in een versie met en een versie zonder apocriefen uitgegeven.\nOmdat de naam van God ontbreekt, is het mogelijk de rol als souvenir te verkopen, ten toon te stellen, te fotograferen, enzovoorts.\nHistoriciteit.\nHet verhaal in het boek Ester moet allereerst als dichterlijk kunstwerk worden gelezen, niet als een historisch verslag. Toch kan de historische vraag worden gesteld in termen van individuele hoofdrolspelers van het verhaal. Het bewind van Ahasveros kan worden gelijkgesteld met Xerxes I (485\u2013465 v.Chr.) Veel kennis over deze periode is ontleend aan de Griekse geschiedschrijving, maar die stond vijandig tegenover Perzi\u00eb en geeft geen neutrale verklaringen. Herodotus beschrijft talrijke gebeurtenissen uit het bewind van Xerxes I. De feiten en de opvallende bekendheid van de auteur van Ester met Perzische gebruiken lijken de historiciteit van het boek te ondersteunen. Zo komen de zeven prinselijke gidsen ook voor bij Herodotus. Hetzelfde geldt voor het postsysteem en bepaalde vormen van eerbetoon aan de koning en hogere ambtenaren. Weldoeners worden rijkelijk beloond. Daarnaast staat er een aanzienlijk aantal Perzische woorden en namen in Ester.\nDe bekendheid van de auteur van Ester met de Perzische cultuur op zich is echter geen bewijs van de historiciteit van het boek, dat sterk in twijfel moet worden getrokken door andere kenmerken. Zo is er de vraag of een banket wel 180 dagen kan duren. Men moet ook vragen stellen over het historische karakter van het gedrag van koningin Wasti, die niet op het mannenfestival komt. Het is zeer onwaarschijnlijk dat een koning zou hebben ingestemd met een edict waarin staat dat elke man meester is in zijn eigen huis. Ook is het zeer onwaarschijnlijk dat keizerlijke uitspraken in alle talen van het rijk werden geschreven. Bekeringen tot het jodendom in de beschreven aantallen in Perzi\u00eb zijn tot op dit moment ook niet bevestigd. De informatie over de Mordechai van de groep ballingen is moeilijk te rijmen met de overheidsgegevens over Xerxes I. Het is moeilijk om de datering van het verschijnen van Ester aan het koninklijk hof te rijmen met de historisch gedocumenteerde gebeurtenissen van dat jaar, aangezien de koning destijds in beslissende veldslagen in Griekenland en Klein-Azi\u00eb was. Het doorslaggevende argument tegen de historiciteit van het boek Ester is echter de periode die wordt aangeduid waarin Ester koningin van Perzi\u00eb zou zijn geweest, namelijk tussen het 7e en 12e regeringsjaar van Xerxes I. Noch de naam Ester noch Wasti worden in die periode genoemd. Herodotus noemt voor de betreffende periode Amestris als koningin van Perzi\u00eb. Bovendien moet Mordechai, die volgens Ester 2:6 bij degenen hoorde die in 597 v.Chr. onder Nebukadnezar II ballingen werden een goede 120 jaar oud zijn op het moment dat het verhaal plaatsvond. Dit is onwaarschijnlijk en past zeker niet bij de jeugdige Ester, die als nicht (niet oomzegger) ongeveer even oud zou moeten zijn. Bovendien is er geen bijzondere vijandigheid jegens Joden in Perzi\u00eb bekend. Haat en vervolging van Joden zijn bekend uit het tijdperk van Diadochenoorlogen na de dood van Alexander de Grote.\nDatering.\nHet belang van het boek Ester is in het licht van bovenstaande niet primair historisch. Het moet niet worden begrepen als een novelle (of diaspora-novelle) of een \"historisch wijsheidsverhaal\", maar eerder als een \"romanachtig verhaal\" dat plaatsvindt in de Perzische tijd, maar mogelijk afkomstig is uit de hellenistische periode. Kenmerkend voor de romans in de hellenistische periode zijn de complexiteit van de context, het \"theatrum mundi\", erotische connotaties en een zekere \"wereldinterpretatie\". De datering van de oorsprong van het boek Ester in de 5e / 4e eeuw v.Chr. moet daarom sterk in twijfel worden getrokken. De 3e eeuw v.Chr. is waarschijnlijker: de goede kennis van de Perzische situatie komt overeen met het instructieve materiaal van de Griekse historici.\nHet boek bevat gegevens die erop wijzen dat het een aantal generaties later geschreven is, namelijk:\nOp grond van deze en andere argumenten concluderen veel moderne kenners dat Ester verscheidene generaties later geschreven is, mogelijk rond 130 v.Chr., toen de historische feiten niet meer helder waren.\nOrthodoxe uitleggers houden vast aan een historische interpretatie van het boek. Enkele van hun argumenten voor een datering uit de tijd van Xerxes of spoedig daarna zijn:\nNawerking.\nNeolatijns toneel.\nIn de renaissance zijn talrijke toneelstukken geschreven met het Bijbelverhaal van Ester als onderwerp. Zowel tragedies (Naogeorgus' \"Hamanus\", Philicinus' \"Esthera\" en andere) als komedies (Laurimanus' \"Esthera Regina\" en andere). In een vermenging van de erfenis van het toneel van de Oudheid met de christelijke moraal paste het boek Ester heel goed. Thema's zoals gerechtigheid, voorzienigheid en vroomheid werden gecombineerd met gedachtegoed van de Stoa over de deugd van het beheersen van de eigen emoties. Seneca, de grootste Romeinse tragediedichter, was namelijk sterk be\u00efnvloed door de Stoa en was tegelijkertijd het grote voorbeeld voor het toneel van renaissanceschoolmeesters zoals eerder genoemden.\nVerfilmingen.\nHet boek Ester is meermalen verfilmd. De zogeheten 'klassieke' verfilming van het verhaal dateert uit 1960, is getiteld \"Esther and the King\", met in de hoofdrollen Joan Collins en Richard Egan, en werd geregisseerd door Raoul Walsh.\nEen verfilming uit 2006 is \"One Night with the King\", geregisseerd door Michael O Sajbel, met Tiffany Dupont als Esther/Hadassa en Luke Goss als koning Ahasveros.\nMuziek.\nHet verhaal van Ester werd gebruikt als basis voor een oratorium van H\u00e4ndel in 1731.\nExterne links.\nBijbelvertalingen van \"Ester\":"}
{"id": "6064", "revid": "1113842", "url": "https://nl.wikipedia.org/wiki?curid=6064", "title": "Lijst van veldslagen", "text": "Dit is een overzicht van de lijsten van veldslagen geordend naar chronologie, op naam, naar plaats of naar aantal gesneuvelden:"}
{"id": "6065", "revid": "259169", "url": "https://nl.wikipedia.org/wiki?curid=6065", "title": "Margarine", "text": "Margarine is de benaming die in zwang kwam voor een vervangingsproduct voor boter. Deze kunstboter is in 1869 uitgevonden door de Franse scheikundige Hippolyte M\u00e8ge-Mouri\u00e8s. Deze onderzocht hoe de melkproductie in de koe tot stand komt. Daarbij kwam hij tot de conclusie dat de koe haar eigen lichaamsvet afgeeft in de melk. De oorspronkelijke margarine werd dan ook uit rundvet, afgeroomde melk en gesnipperde koeienuiers vervaardigd. De al langer bestaande benaming margarine voor een glanzende vetachtige substantie ging op dit samengestelde product over.\nOntwikkeling.\nNapoleon III had opdracht gegeven een broodsmeersel te ontwikkelen dat zijn soldaten op een veldtocht in hun ransel konden meenemen zonder dat het, zoals boter, snel bedierf. In 1869 had Hippolyte M\u00e8ge-Mouri\u00e8s een bruikbaar resultaat ontwikkeld, dat aanvankelijk als \"beurre \u00e9conomique\" (goedkope boter) of \"beurre Mouri\u00e8s\" op de markt werd gebracht. Dit proces werd ook geoctrooieerd. Later moest de naam \"beurre\" worden vervangen en daarvoor in de plaats kwam de naam \"margarine Mouri\u00e8s\" .\nIn Nederland bestond een bloeiende export van boter naar Engeland, vooral vanuit Friesland. De -grotendeels kleinschalige en traditionele- productie aldaar had sinds omstreeks 1850 te lijden van concurrentie vanuit Denemarken en later ook vanuit oostelijk Noord-Brabant van waaruit beter aan de groeiende vraag vanuit Engeland kon worden voldaan. Begin 19e eeuw was de familie Jurgens in Oss komen wonen en \"Willem Jurgens\" begon als boterhandelaar. De boter werd, samen met ham en eieren, bij de boeren ingekocht en via Lithoijen verscheept naar Rotterdam en vandaar naar Engeland. Door de grote vraag vanuit dat land werd ook boter gekocht in het aangrenzende Duitse gebied. In 1854 werd door Willems zonen, Antoon en Johannes, de \"firma Gebr. Jurgens\" opgericht, die zich primair op de boterhandel richtte. Ook vanuit Zuid-Duitse en Oostenrijkse gebieden werd boter aangekocht die, vanwege de beperkte houdbaarheid van het product, op effici\u00ebnte wijze moest worden vervoerd.\nIn 1867 richtte Antoon Jurgens, samen met zijn zoons Jan, Henri en Arnold, de \"Firma Antoon Jurgens\" op.\nEen tweede belangrijke boterhandelaar was \"Simon van den Bergh\", die in 1858 in Oss kwam wonen en een kruidenierszaak begon waarbij boter als ruilmiddel werd geaccepteerd. De boter werd verkocht in de grote steden als Amsterdam, Rotterdam, Antwerpen en Brussel. Pas na de crisis van 1868 betrad hij de Engelse markt. De grote vraag vanuit dat land leidde er toe dat ook hij boter ging kopen tot in Itali\u00eb toe.\nBeide firma's kenden reeds een praktijk van het mengen van boter, waarbij verschillende kwaliteiten boter vermengd werden met toevoeging van zetmeelsiroop, melk, zout en boterkleursel.\nIn 1871 kwam Antoon Jurgens, via tussenpersonen, in contact met Hippolyte M\u00e8ge-Mouri\u00e8s en verkreeg een monster van het nieuwe product \"kunstboter\", op basis van onder meer dierlijk vet. Hij kwam achter het proced\u00e9 van Mouri\u00e8s en al in september 1871 ging hij over op stoomkracht, onder meer gebruikt voor een karnmachine en ontstond een \"stoomkunstboterfabriek\", de eerste industri\u00eble onderneming in Oss. Hij voerde enkele technische verbeteringen door en verkocht het product in Engeland onder de naam \"butterine\" .\nVoor potenti\u00eble concurrenten was het moeilijk om aan proceskennis te komen en ook de grondstof oleomargarine was schaars. E\u00e9n van de producenten daarvan werd Cordeweener in 's-Hertogenbosch.\nIn Noord-Brabant kwamen de eerste tien jaar diverse concurrenten en collega-bedrijven van Jurgens. De firma Johan Jurgens &amp; Zn te Oss (1871), J.M. Verschure &amp; Zonen te Oosterhout (1875) en Prinzen &amp; Van Glabbeek te Helmond (1876) waren door familiebanden met Antoon Jurgens verbonden en deelden in de kennis en grondstoffenstroom. \nDaarnaast kwamen er diverse 'outsider'-bedrijven. Dit waren J. van de Griendt uit 's-Hertogenbosch (1873), Van Schijndel &amp; Keunen te Gemert (1874), W.J. Albers te Grave (1875), Dingeman van Disseldorp te Waspik (1876) en A. Bluijssen te Asten (1879). De laatste firma maakte een onstuimige ontwikkeling door en telde uiteindelijk 144 eigen winkels, waarin zij naast boter, textiel en koloniale waren ook margarine aan de consument aanbood in Nederland, Belgi\u00eb en Groot-Brittanni\u00eb. Het bedrijf ging failliet in 1907. In 1880 startte \"Timmerman &amp; Co\" in Nijmegen. Deze betrekkelijk grote fabriek ging in 1891 failliet.\nDe belangrijkste \"outsider\" was echter Simon van den Bergh, die in 1872 een soortgelijke fabriek opende, eveneens te Oss. Hij deed eveneens proceskennis op bij Mouri\u00e8s en Engelse contacten zorgden voor de productie van oleomargarine. De benodigde machines werden vervaardigd door Grasso. \nBeide concurrenten stonden aan de basis van de Margarine Unie die later zou opgaan in het concern Unilever. De overige outsiderbedrijven bleven klein en verdwenen uiteindelijk.\nVanaf 1877 kwamen er meer margarinefabrieken zoals \"Meijer van Leeuwen\" te Oss (1878), \"Cohen &amp; Van der Laan\" te Haarlem (1877), \"Muller &amp; Cie.\" te Oldenzaal (1877), \"J. Cramer &amp; J. Scheers\" te Nijmegen (1878) en \"A. Poesse &amp; Zn.\" te Hengelo. In 1879 werd de \"Haagsche Margarineboter Fabriek\" opgericht door \"J.Th. Mouton\". In 1890 werd de fabriek verplaatst naar Rijswijk , in 1911 werd de naam veranderd in \"NV De Nieuwe Margarinefabrieken Rijswijk\". Het werd een onderdeel van Calv\u00e9 en sloot zich in 1928 aan bij de Margarine Unie. In 1930 werd de Rijswijkse fabriek gesloopt.\nIn 1880 waren er al 68 margarinefabrieken. Vanaf 1877 werd er vooral vanuit de Verenigde Staten veel oleomargarine ge\u00efmporteerd waardoor de beschikbaarheid daarvan geen belemmering meer vormde.\nVooral vanuit Scandinavi\u00eb werd een nieuwe methode ge\u00efntroduceerd waarbij de afkoeling van de emulsie van \nkarnemelk en oleomargarine op snelle wijze geschiedde. Dit was niet alleen tijd- en ruimtebesparend, maar het leverde ook een aanzienlijk beter product op. Als koelmiddel werd gewoonlijk natuurijs toegepast, maar omstreeks 1870 kwam ook de \"ijsmachine\" in zwang, die echter duur was en tot concentratie van productie leidde. Natuurijs was echter schaars en vereiste inrichtingen zoals ijskelders. De eerste koelmachines vond men bij de brouwers. Vanaf omstreeks 1880 werd de koelmachine in de margarine-industrie ge\u00efntroduceerd en wel bij Jurgens.\nVan den Bergh en ook Jurgens stichtten, om invoerrechten te omzeilen, ook fabrieken in het buitenland zoals in Duitsland (1887) en in Belgi\u00eb (1895).\nSamenstelling.\nMargarine bleek van onschatbare waarde doordat het, in tegenstelling tot boter, niet na verloop van tijd ging schiften en dus een lang houdbare bron van vetten was. De goede houdbaarheid was onder meer van belang bij gebruik door het leger, omdat het product makkelijk meegenomen kon worden op veldtocht. Over de bereidingswijze, de octrooien van M\u00e8ge-Mouri\u00e8s en de basisingredi\u00ebnten ontstond een hele octrooistrijd, die vooral op de belangrijkste markt, Groot-Brittanni\u00eb, werd uitgevochten. De Nederlandse producenten, Jurgens voorop, gebruikten hun eigen proced\u00e9s, die nogal afweken van de basisreceptuur van M\u00e8ge-Mouri\u00e8s. Zo werd er geen gebruik gemaakt van koeienuiers en was zogeheten oleomargarine het belangrijkste ingredi\u00ebnt, naast een bescheiden deel natuurboter. Om de witte substantie te kleuren, werd door de fabrikanten aangeklopt bij Lodewijk van der Grinten, die enige jaren daarvoor het boterkleursel had uitgevonden.\nBestonden de grondstoffen aanvankelijk vooral uit melk en oleomargarine, verkregen uit rundvet, later werden geleidelijk aan ook andere dierlijke vetten gebruikt zoals varkensreuzel en schapenvet. Daarnaast vonden ook plantaardige oli\u00ebn, zoals palmolie en raapolie, ingang.\nGezondheid.\nDoor de jaren heen werd steeds meer bekend over gezonde voeding. In 1902 kreeg Wilhelm Normann patent op zijn methode om vloeibare oli\u00ebn om te zetten in vaste vetten (harden). Het dierlijk vet kon daarmee vervangen worden door plantaardige oli\u00ebn. Door meer kennis werd het mogelijk om de van nature in plantaardige oli\u00ebn voorkomende goede onverzadigde vetten te verwerken en het aandeel verzadigd vet te verlagen. Hierdoor werd margarine zachter en smeerbaarder. In de reclame voor margarine wordt het daarom aangeduid als een gezond vet. Het Voedingscentrum stelt dat margarines en andere producten met veel onverzadigde vetten passen in een dieet dat de kans op hart- en vaatziekten verlaagt.\nIn de eenentwintigste eeuw worden alle margarines gemaakt van plantaardige oli\u00ebn. Deze oli\u00ebn worden gewonnen uit onder andere zonnebloemen, ma\u00efs, koolzaad en palmvruchten.\nEen verhardingsproces maakt het mogelijk om onverzadigde vetten om te zetten tot verzadigde vetten. Wanneer dit proces partieel, onvolledig, wordt uitgevoerd veranderen onverzadigde vetten van de zogenaamde cis-vorm in de trans-variant. In 1956 verscheen in het medische tijdschrift \"The Lancet\" een artikel van H.M. Sinclair, waarin werd gesteld dat de transvetten die bij het harden van margarine ontstaan, schadelijk zouden zijn voor de bloedsomloop. Die transvetten werden door Unilever al in 1962 uit de dieetmargarine Becel verwijderd. Het duurde echter nog tot 1990 voor de voedingsindustrie na onderzoek van Mensink en Katan de gezondheidheidsnadelen van transvetten erkende en actie ondernam. In een uitgave van de Erasmus Universiteit uit 2011 wordt het aantal doden dat in het verleden in Nederland viel door het gebruik van transvetten in alleen al margarine op 1000-2000 per jaar becijferd.\nNaamgeving.\nDe naam is afgeleid van het Griekse woord \"margarites\", dat parel betekent. Dit vanwege de parelachtige glans die het smeersel in het begin had. In de Nederlandstalige gebieden werd het product aanvankelijk \"kunstboter\" genoemd.\nMargarine is zo gewoon geworden als vervanger voor boter, dat men vaak \"boter\" zegt als margarine wordt bedoeld. Soms spreekt men zelfs van \"roomboter\" of \"echte boter\" om uitdrukkelijk aan te geven dat men boter bedoelt en geen margarine.\nIngredi\u00ebnten.\nPlantaardige oli\u00ebn en vetten, water, emulgatoren: sojalecithine, E471, droge melkbestanddelen, zout (0,4 %), conserveermiddel E200, voedingszuur E330, aroma's, kleurstof E160a, vitamine A, D, E.\nVoedingswaarde.\nGemiddelde voedingswaarde per 100 g (voorbeeld, varieert per merk en soort):\nVarianten.\nHalvarine is een variant van margarine die minder vet is. Margarine en halvarine moeten aan regels voldoen omtrent de samenstelling. Veel voorkomend zijn varianten die niet aan die regels voldoen en daarom ook niet een van deze namen hebben. Zo'n product heet dan bijvoorbeeld simpelweg \"light\". Wel staan natuurlijk de ingredi\u00ebnten vermeld.\nAls verzamelnaam voor een smeersel voor op brood waar vaak nog broodbeleg aan wordt toegevoegd wordt door de gebruikers vaak de term \"boter\" gebruikt, bij gebrek aan een ander woord. Dat staat echter niet op de verpakking, tenzij het \"echte boter\" is."}
{"id": "6066", "revid": "705686", "url": "https://nl.wikipedia.org/wiki?curid=6066", "title": "Lijst van dierentuinen", "text": "In onderstaande wereldwijde lijst van dierentuinen wordt een overzicht gegeven van dierentuinen, gerangschikt per land. In de lijst zijn ook wildparken en safariparken opgenomen.\nVerenigde Staten van Amerika.\nAmerikaanse dierentuinen kunnen aangesloten zijn bij de Association of Zoos and Aquariums."}
{"id": "6067", "revid": "1316882", "url": "https://nl.wikipedia.org/wiki?curid=6067", "title": "Koninklijke Burgers' Zoo", "text": "Koninklijke Burgers' Zoo is een dierentuin in Arnhem. Oorspronkelijk heette de dierentuin \"Burgers' Dierenpark\" en wordt vaak kortweg \"Burgers\" genoemd.\nBurgers' Zoo onderscheidt zich door de 'ecodisplays': realistische nabootsingen van de ecosystemen waarin de dieren en planten in de natuur leven. In plaats van traditionele hokken, biedt Burgers' Zoo flora en fauna aan in natuurgetrouwe omgevingen. Dit stimuleert bezoekers om actief op zoek te gaan naar de dieren. Deze presentaties zijn veelal overdekt en het gehele jaar door te bezoeken.\nHet eerste onderdeel in deze opzet was \"Burgers' Bush\". Deze werd zo bekend dat de dierentuin als geheel soms Burgers' Bush of de Bush werd genoemd. Andere themagebieden omvatten \"Burgers' Safari, Bush, Mangrove, Desert, Ocean\" en \"Rimba\".\nBurgers' Zoo trekt jaarlijks gemiddeld ongeveer 1,1 miljoen bezoekers, met een piek van meer dan 1,5 miljoen in 2013. Daarmee behoort de dierentuin in Arnhem tot een van de best bezochte dagattracties van Nederland.\nOntwikkeling van het dierenpark.\nIn 1913 opende Johan Burgers zijn internationaal vermaarde fazanterie, genaamd \"Faisantarie Buitenlust\", voor het publiek in zijn woonplaats 's-Heerenberg. Dit markeerde het begin van Burgers' Dierenpark. In 1923 kreeg Burgers de mogelijkheid om een groot terrein in de stad Arnhem te gebruiken, waar hij zijn visie op het houden van dieren - ge\u00efnspireerd door Carl Hagenbeck - in de praktijk kon brengen. Dit hield in dat de dieren, inclusief de roofdieren, niet achter tralies, maar op open terrassen en in valleien gehouden werden, gescheiden van het publiek door brede grachten. De enorme kunstmatige rotspartijen, die lange tijd het gezicht van het dierenpark bepaalden, moesten in de jaren tachtig wijken voor nieuwe projecten zoals de Bush, de Desert en de Rimba.\nGedurende de Tweede Wereldoorlog liep het park veel schade op, vooral tijdens de Slag om Arnhem in september 1944 en de daaropvolgende periode tot mei 1945, toen Arnhem ge\u00ebvacueerd was. Een deel van de evacu\u00e9s vond onderdak in het nabijgelegen Openluchtmuseum. De toenmalige directeuren, Lucie Burgers (dochter van de oprichter) en haar echtgenoot Reinier van Hooff, wisten het park door deze moeilijke periode heen te loodsen. Wel kwamen twee dierenverzorgers en een groot aantal dieren om tijdens de oorlog.\nNa de Tweede Wereldoorlog liep Burgers' Zoo in Nederland voorop in het vernieuwen van het houden van exotische dieren in groepen. Dit begon met de opening van een leeuwenpark in 1968. Bezoekers konden in hun eigen auto door een uitgestrekt boslandschap rijden, waar de leeuwen vrij rondliepen. Later werd dit uitgebreid tot het Safaripark, waar bezoekers vanaf een wandelgalerij een leefgemeenschap van Afrikaanse savannebewoners (zoals giraffen, zebra's, antilopen, neushoorns) konden bekijken. In 1971 werd het chimpansee-eiland in gebruik genomen, waar voor het eerst een grote sociale kolonie werd gehouden met een natuurlijke samenstelling van meerdere volwassen mannen en vrouwen in \u00e9\u00e9n groep. Deze kolonie chimpansees was tientallen jaren het onderwerp van onderzoek naar hun gedrag onder leiding van Utrechtse hoogleraar in de Gedragsbiologie, prof. Jan van Hooff (kleinzoon van oprichter Johan Burgers). Het onderzoek verwierf wereldwijde bekendheid, mede dankzij de film van Bert Haanstra \"Chimps onder elkaar\" (1984) en het boek \"Chimpanseepolitiek\" van Frans de Waal (1982).\nOnder leiding van kleinzoon Antoon van Hooff werd rond 1988 een nieuwe presentatiemethode voor dieren ge\u00efntroduceerd. In zeer grote hallen werden dieren- en plantensoorten uit een bepaald landschap samengebracht, zoals het tropisch regenwoud (\"Burgers' Bush\", geopend in 1988) of een woestijn in Noord-Amerika (\"Burgers' Desert\", geopend in 1994). Deze presentaties, aangeduid als 'ecodisplays', maken het park minder afhankelijk van de zomermaanden voor omzet.\nOnder leiding van zoon Alex van Hooff werd in 2006 een masterplan tot 2016 ontwikkeld. Dit plan omvatte onder meer een brede rondweg in het centrale deel van het park, die als verbinding tussen de verschillende leefgebieden zou dienen. In maart 2012, op de 99ste verjaardag van het park, werd een nieuwe 'indoor' speeltuin (\"Kids' jungle\") geopend. In juli 2017 werd de nieuwe Burgers' Mangrove geopend. Vanwege de coronacrisis in Nederland sloot het park op 13 maart 2020 voor onbepaalde tijd zijn deuren. Op 19 mei 2020 heropende het park, maar moest op 14 december 2020 en op 19 december 2021 opnieuw sluiten.\nDierenpark.\nHoewel de ecodisplays tegenwoordig de meeste bekendheid aan Burgers' Zoo geven, beschikt het park ook over meer traditionele dierenverblijven. Dit gedeelte, bekend als 'Burgers Park', is grofweg in twee gebieden verdeeld. In het noordwesten bevindt zich een gedeelte met vogels en apen, en in het zuidoosten een ander deel. Het vogelgedeelte, waar het park oorspronkelijk mee begon, bestaat uit een fazanterie en verblijven voor onder andere Europese flamingo's en monniksgieren. Het apengedeelte huisvest Westelijke laaglandgorilla's (die samenleven met goudbuikmangabeys) en chimpansees. Het zuidoostelijke deel biedt onderdak aan andere exotische diersoorten, zoals Aziatische olifanten, stokstaartjes, bosrendieren, Sri Lankaanse panters, goudjakhalsen en zwartvoetpingu\u00efns. Ook zijn er combi-verblijven voor Peruaanse doodshoofdaapjes en rode neusberen, en voor ringstaartmaki's en zwarte maki's. Enkele van de destijds revolutionaire 'open' verblijven zijn nog steeds in gebruik.\nIn de winter zijn bepaalde diersoorten van het park alleen in hun binnenverblijven te zien.\nSpeeltuin.\nSinds 2019 beschikt het park over een volledig vernieuwde speeltuin, met aparte gedeelten voor zowel grote als kleine kinderen, gelegen naast het Park Restaurant. Daarnaast is er sinds 2009 een kleinere speeltuin in het midden van het park. Ter ere van het 99-jarige jubileum in 2012 opende Burgers' Zoo een volledig overdekte speeltuin, gelegen aan de andere zijde van het Park Restaurant, tussen het restaurant en de Desert. Deze speeltuin is ontworpen als een Zuid- en Midden-Amerikaans jungledorp, bestaande uit paalwoningen die verbonden zijn door hangbruggen, klimnetten en glijbanen.\nHoreca en winkels.\nHet park telt ongeveer drie grote horecagelegenheden, met een aanbod vari\u00ebrend van grote en kleine snacks tot gerechten uit de tropische (vernieuwde Bush Restaurant), Afrikaanse (Safari Restaurant) en oud-Nederlandse keuken (Park Restaurant). De inrichting en het assortiment van de meeste restaurants sluiten aan bij het themagebied of de attractie(s) in de nabijheid. Verspreid over het park zijn er diverse kleinere horecapunten. In 2020 is bij het entreegebouw een koffiecorner geopend.\nNaast de horecavoorzieningen biedt het park meerdere souvenirwinkels. De grootste souvenirshop, gelegen bij het entreegebouw, heeft in 2016 een nieuwe Afrikaanse uitstraling gekregen.\nShows.\nSinds 2016 worden er verschillende musicals opgevoerd in het park. Deze shows hebben elk jaar een ander thema, dat meestal aansluit bij een van de ecodisplays. In de hoofdrollen zijn de personages Zo\u00eb en Silos te zien, en elk jaar zijn er verschillende dieren (handpoppen) die de bijrollen vertolken. De musicals worden geproduceerd door Van Hoorne Entertainment en zijn te bekijken in het theater van het Safari Meeting Centre in het park.\nLeefgebieden en ecodisplays.\nHet nabouwen van een leefgebied op grote schaal stelt Burgers' Zoo in staat om dieren en planten die in zo'n habitat thuishoren samen onder te brengen. De grote omvang van deze nagebootste gebieden draagt bij aan een natuurgetrouwere indruk. Het komt voor dat bepaalde organismen elkaar belagen of dat planten door dieren worden beschadigd of gegeten. Deze natuurgetrouwe imitaties worden door Burgers' Zoo 'ecodisplays' genoemd. Dankzij deze presentatiemethode kunnen bezoekers daadwerkelijk op zoek gaan naar de dieren en planten. Zowel de flora als fauna worden in een ecodisplay zo realistisch mogelijk gepresenteerd. Deze ecodisplays zijn veelal overdekt en gedurende het hele jaar toegankelijk.\nDe presentaties van Burgers' Zoo kregen naar thema plaats in een aantal deelgebieden:\nBurgers' Safari\nBurgers' Safari, geopend in 1968, stond aanvankelijk bekend als 'Leeuwenpark'. In 1969 veranderde de naam in Burgers' Safaripark en het was destijds het eerste safaripark op het Europese vasteland. Aanvankelijk konden bezoekers met hun auto tussen de dieren doorrijden; later, tot 1995, was er een safari-treintje. Tegenwoordig biedt Burgers' Safari een overzicht van de Afrikaanse savanne en is het alleen toegankelijk voor wandelaars. De wandelroute omvat een 250 meter lange overdekte loopbrug, die verbonden is met de Burgers' Bush.\nBurgers' Bush\nDe Bush is een overdekte ruimte van anderhalve hectare die een tropisch regenwoud nabootst waarin zowel mens als dier vrij kunnen rondlopen. Deze ruimte, geopend in 1988, biedt bezoekers een indruk van hoe een regenwoud eruitziet. Veel dieren in dit biotoop hebben geen vaste verblijfplaats, waardoor bezoekers ze op diverse locaties kunnen tegenkomen, waaronder op de onverharde paden.\nBurgers' Mangrove\nIn een grote hal is een mangrovebos nagebootst, een tropisch vloedbos dat bij elk hoogwater gedeeltelijk overspoeld wordt met zeewater. Bij laagwater staan de bomen en planten in modder. Een mangrovebos kan gezien worden als een met bomen en struiken begroeide Waddenzee.\nOp 13 juli 2017 opende een nieuwe mangrovehal, de grootste overdekte mangrove ter wereld, op de plek van de oude vogelverblijven.\nBurgers' Desert\nIn een overdekte ruimte van 7500 m\u00b2 is een nabootsing van de Sonorawoestijn en Mojavewoestijn van Arizona, VS en het noorden van Mexico. Bezoekers kunnen via vaste paden kennismaken met het leven in de woestijn. De Desert, geopend in 1994, is de tweede grote overdekte attractie van Burgers' Zoo en is via een tunnel verbonden met Burgers' Bush.\nBurgers' Ocean\nHet aquarium, met een inhoud van ruim acht miljoen liter, is een ecodisplay van zowel flora (voornamelijk algen) als fauna van de oceaan van Zuidoost-Azi\u00eb. Bezoekers worden langs presentaties geleid van het leven aan de kust, de koraalriffen, de open oceaan en de diepzee. Burgers' Ocean werd in 2000 geopend en is alleen toegankelijk via Burgers' Bush.\nBurgers' Rimba\nRimba, afgeleid van het Maleisische \"rimba raya\" wat tropisch regenwoud betekent, werd in 2008 geopend ter gelegenheid van het 95-jarig bestaan van de Zoo. De Rimba bestaat uit verschillende zones waarbinnen diverse diersoorten samen geplaatst zijn.\nDiersoorten in Burgers' Zoo.\nDoor de opzet van Burgers' Zoo is het niet mogelijk om een exact aantal dieren en soorten te bepalen. Binnen de ecodisplays bevinden zich de geregistreerde collectiedieren, maar ook spontaan gevestigde soorten, die vaak inheems zijn. Sommige van deze spontaan gevestigde dieren zijn uiteindelijk belangrijke soorten in de collectie geworden, zoals de guppy's in de Bush. Een schatting, die door de dierentuin zelf is gemaakt, komt neer op de volgende aantallen:\nFokprogramma's.\nDe European Association of Zoos and Aquaria (EAZA) heeft fokprogramma's opgezet voor het behoud van verschillende diersoorten. Momenteel zijn er ongeveer 250 van deze programma's. Er zijn twee soorten fokprogramma's: het European Endangered Species Programme (EEP) en het ESB. Het EEP is een actief fokprogramma, terwijl het ESB een voorloper is op het EEP. Burgers' Zoo neemt deel aan ongeveer 50 van deze fokprogramma's en co\u00f6rdineert specifiek de fokprogramma's voor de brillangoer en het aardvarken. De dierentuin is betrokken bij:\nNatuurbescherming.\nBij Burgers' Zoo is natuurbescherming een belangrijk speerpunt. De dierentuin ondersteunt diverse projecten die vaak kleinschalig zijn, maar een aanzienlijke impact hebben.\nLocatie.\nAan de noordkant van Arnhem, grenzend aan de Veluwe, is Burgers' Zoo gevestigd. Het dierenpark bevindt zich naast het Nederlands Openluchtmuseum. Bezoekers kunnen het park bereiken met trolleylijn 3 vanaf Station Arnhem Centraal."}
{"id": "6068", "revid": "264532", "url": "https://nl.wikipedia.org/wiki?curid=6068", "title": "Lijst van soortelijke massa's van vloeistoffen", "text": "Dit overzicht geeft de soortelijke massa van verschillende vloeistoffen bij 1 atmosfeer en 20\u00b0C."}
{"id": "6069", "revid": "46653", "url": "https://nl.wikipedia.org/wiki?curid=6069", "title": "Lijst van soortelijke massa's van gassen", "text": "Dit overzicht geeft de soortelijke massa van gassen bij 0 \u00b0C en 1 atm of 1,01325 bar of 101325 Pa volgens DIN1343 (behalve indien anders aangegeven).\nDe massadichtheid van een ideaal gas wordt beschreven door de Wet van Boyle-Gay-Lussac. Bij deze temperatuur en druk zijn veel van de gassen in de onderstaande tabel nog goed met dit model te beschrijven. De dichtheid is voor zulke gassen een simpele functie van het (gemiddelde) molecuulgewicht."}
{"id": "6073", "revid": "474", "url": "https://nl.wikipedia.org/wiki?curid=6073", "title": "Stan Laurel", "text": "Stan Laurel, echte naam Arthur Stanley Jefferson (Ulverston, 16 juni 1890 \u2013 Santa Monica, 23 februari 1965) was een Brits filmacteur die het bekendst werd als de 'dunne' helft van het komische duo \"Laurel en Hardy\".\nBiografie.\nJonge jaren.\nLaurel was de zoon van Arthur en Madge (Margaret) Jefferson, beiden actief in de Britse theaterwereld. Hij werd geboren in het huis van zijn grootouders in 3 Argyle Street, Ulverston. Laurels ouders hadden het vaak druk met hun werk, waardoor Laurel de eerste jaren van zijn leven vooral bij zijn grootmoeder, Sarah Metcalfe, doorbracht. Hij studeerde aan de King James I Grammar School in Bishop Auckland en The King's School in Tynemouth. Tevens studeerde hij een tijdje aan de Rutherglen Academy.\nStart carri\u00e8re.\nIn 1910 kwam Laurel voor het eerst in de Verenigde Staten, als lid van het Fred Karno-gezelschap waar ook Charlie Chaplin deel van uitmaakte. Laurel bleef in de VS als vaudeville-artiest achter en speelde incidenteel in een film. Tussen 1916 en 1918 trad Laurel een paar keer op met Alice en Baldwin Cooke, met wie hij de rest van zijn leven goede vrienden bleef. In 1921 werkte hij al incidenteel een keer samen met zijn toekomstige partner Oliver Hardy in de stomme film \"The Lucky Dog.\" De twee waren toen echter nog geen duo en speelden afzonderlijke rollen.\nRond dezelfde tijd ontmoette Laurel Mae Dahlberg, die een grote invloed had op zijn leven. Hij nam op haar aandringen officieel de artiestennaam Stan Laurel aan. Tevens kreeg hij via haar een contract bij Universal Studios om korte komische films te gaan maken. De eerste was \"Nuts in May\" in 1917. Dit contract hield echter niet lang stand vanwege een reorganisatie binnen Universal.\nIn 1924 deed Laurel afstand van het theater om zich geheel op een carri\u00e8re als filmacteur te richten. Hij kreeg een contract bij Joe Rock voor twaalf korte films. Het contract stelde echter dat Dahlberg niet in deze films mee mocht spelen. Rock vond namelijk dat zij Laurel te veel hinderde in zijn werk.\nIn 1926 trouwde Stan met zijn eerste vrouw, Lois Neilson. Hij trouwde later in zijn leven nog drie keer, waaronder twee keer met Virginia Ruth Rogers. Op 6 mei 1946 trouwde hij voor de laatste keer, ditmaal met Ida Kitaeva Raphael, met wie hij tot zijn dood getrouwd bleef.\nZijn laatste solo film was \"Should Tall Men Marry?\" in 1928.\nIn 2017 werd in het Fries Film Archief in Leeuwarden een 35mm nitraatfilm ontdekt, die een verloren gewaand fragment bevatte uit het tweede deel van de film \"Detained\" uit 1924. Van dit fragment was wel een beschrijving bekend, de \"Hanging Scene\", maar dat was uit de originele film geknipt, waardoor in de kopie\u00ebn dit fragment ook ontbreekt. De complete film is gedigitaliseerd en werd in 2018 gepresenteerd.\nDuo met Oliver Hardy.\nIn 1926 (zij het pas officieel in 1927) begon zijn samenwerking met Oliver Hardy bij de Hal Roach-studio. Al snel werden zij bekend als komisch duo en speelden ze samen in veel stomme films. Later speelden zij ook, aanvankelijk met tegenzin, in gesproken films. Gedurende hun samenwerking was Laurel het creatieve brein van het tweetal. Hardy, gemakzuchtig van nature, wimpelde vragen over zaken als productie en scenario's meestal af met \"Ask Stan.\" De twee traden tot 1951 op in 106 korte en lange films. Ook maakten ze theatershows in zowel Amerika als Europa.\nNa Laurel &amp; Hardy.\nNa de dood van Hardy in 1957, stopte Laurel definitief met acteren. Hij woonde Hardy\u2019s begrafenis niet bij wegens ziekte en volgens eigen zeggen zou Hardy het wel begrijpen. Laurel werkte nadien enkel nog als producer en scriptschrijver voor andere komieken. Mensen die hem kenden beweerden dat Laurel zwaar aangeslagen was door de dood van Hardy en deze nooit geheel heeft kunnen verwerken. Komiek Jerry Lewis, vriend van Laurel, beweerde dat Laurel zo verlamd was dat hij weigerde uit te gaan.\nIn 1960 kreeg Laurel een Oscar vanwege al zijn prestaties op het gebied van komedie. Hij woonde de laatste jaren van zijn leven in een klein appartement in het Oceana Hotel in Santa Monica. Hij bleef trouw aan zijn fans; zo sleet hij zijn dagen met het beantwoorden van brieven en telefoongesprekken.\nDood.\nLaurel was gedurende zijn leven een kettingroker, tot hij op zijn zeventigste plotseling besloot te stoppen. Stan Laurel overleed op 74-jarige leeftijd, enkele dagen nadat hij een hartaanval had gehad.\nOp Laurels begrafenis hield Dick Van Dyke een toespraak. Laurel had voor zijn overlijden echter zelf zijn grafschrift laten opstellen: \"If anyone at my funeral has a long face, I'll never speak to him again\" (als iemand op mijn begrafenis een verdrietig gezicht heeft, praat ik nooit meer met hem). Hij ligt begraven op het Forest Lawn Memorial Park in de Hollywood Hills."}
{"id": "6074", "revid": "628344", "url": "https://nl.wikipedia.org/wiki?curid=6074", "title": "Oliver Hardy", "text": "Oliver Hardy, volledige naam Oliver Norvell Hardy (Harlem (Georgia), 18 januari 1892 \u2013 Hollywood (Californi\u00eb), 7 augustus 1957), was een Amerikaans filmacteur. Hij is in het bijzonder bekend geworden als de 'dikke' helft van het komische duo \"Laurel en Hardy\".\nTussen 1914 en 1951 maakte hij furore in meer dan 400 films. Bekende titels zijn \"The Music Box\", \"Tit for Tat\", \"Big Business\", \"Perfect Day\" en \"The Bohemian Girl\".\nBiografie.\nJonge jaren.\nHardy's vader, Oliver, was een oorlogsveteraan die gewond was geraakt bij de Slag bij Antietam. Zijn familie was in 1891 naar Madison, Georgia verhuisd. Oliver Hardy werd vermoedelijk geboren in Harlem, Georgia, maar sommige bronnen spreken van Covington. Zijn vader stierf minder dan een jaar na zijn geboorte.\nHardy was de jongste van vijf kinderen. Hij was als kind soms erg lastig. Zo werd hij naar de militaire academie van Milledgeville gestuurd. Op zijn dertiende ging hij naar het Young Harris College in Noord-Georgia. Hij had echter maar weinig belangstelling voor zijn studie. Wel kreeg hij al op jonge leeftijd interesse in muziek en theater. Hij sloot zich aan bij een theatergroep en liep zelfs weg van een kostschool bij Atlanta om met dit gezelschap mee te kunnen gaan. Hij studeerde muziek en stemtraining bij Adolf Dahm Patterson.\nErgens voor 1910 nam Hardy reeds de naam \"Oliver Norvell Hardy\" aan, waarbij \"Oliver\" bedoeld was als eerbetoon aan zijn vader. Hardy\u2019s moeder wilde dat hij rechten zou gaan studeren aan de Universiteit van Georgia, maar het is niet bekend of Hardy dit ook gedaan heeft.\nSolocarri\u00e8re.\nIn 1910 werd er een bioscoop geopend in Hardy\u2019s thuisstad Milledgeville. Hardy kreeg hier werk als operateur, kaartverkoper, conci\u00ebrge en manager. Zo raakte hij betrokken bij de filmindustrie en hij was ervan overtuigd dat hij beter werk kon afleveren dan de acteurs die hij in de films zag. Een vriend gaf hem de tip om naar Jacksonville in Florida te gaan, omdat daar films werden opgenomen. In 1913 volgde Hardy dit advies op. Hij verdiende in deze periode de kost als zanger en cabaretier in vaudevilletheaters. Hij ontmoette in deze tijd ook zijn eerste vrouw, de pianiste Madelyn Saloshin.\nIn 1914 maakte Hardy zijn eerste film: \"Outwitting Dad\" van Lubin. Hij werd op de aftiteling vermeld als O. N. Hardy. In zijn persoonlijke leven kreeg hij de bijnaam \"Babe\" Hardy, een naam bedacht door een Italiaanse kapper. Hardy\u2019s grote omvang beperkte echter wel het aantal rollen dat hij kon spelen. Hij werd vaak gecast als de zwaarlijvige schurk.\nRond 1915 had Hardy reeds 50 korte films gemaakt voor Lubin. Hij verhuisde naar New York om te gaan werken voor Path\u00e9, Casino en Edison Studios. Hij keerde nadien terug naar Jacksonville om te gaan werken voor de Vim Comedy Company. Deze studio sloot toen Hardy ontdekte dat de eigenaren geld hadden gestolen van het personeel. In de jaren erop werkte Hardy samen met Charlie Chaplin-imitator Billy West en Ethel Burton Palmer. In 1917 verhuisde Hardy naar Los Angeles als freelance acteur.\nIn 1919 scheidde hij van zijn eerste vrouw, Madelyne Saloshin, om op 24 november 1921 voor de tweede keer te trouwen, ditmaal met de actrice Myrtle Reves. Tussen 1918 en 1921 maakte Hardy meer dan 40 films voor Vitagraph, vaak als tegenstander van Larry Semon. In 1921 was hij voor het eerst samen te zien met zijn latere partner Stan Laurel in \"The Lucky Dog\".\nIn 1924 kwam Hardy te werken voor Hal Roach, waar hij onder meer optrad in de Our Gang-films en Charley Chase. In 1925 speelde hij de tinnen man in de \"Wizard of Oz\" van Larry Semon. \nIn 1926 zou Hardy optreden in \"Get \u2019Em Young\", maar hij belandde onverwacht in het ziekenhuis na zich te hebben verbrand aan een hete lamsbout. Laurel nam daarom de rol van hem over.\nSamenwerking met Stan Laurel.\nIn 1926 (zij het pas echt in 1927) begon zijn samenwerking met Stan Laurel bij Hal Roach. Al snel werden zij bekend als komisch duo en speelden zij samen in veel stomme films. Later speelden zij ook, aanvankelijk met tegenzin, in gesproken films.\nHardy en Laurel bleven een duo tot aan Hardy\u2019s dood. Officieel had Hardy een hekel aan zijn omvangrijke postuur, maar de studio drong erop aan dat hij niet op dieet zou gaan om zo het contrast tussen hem en de magere Laurel te behouden. In 1937 scheidde hij van Reeves. In 1940 trouwde hij met Virginia Lucille Jones.\nIn 1949 trad Hardy nog eenmaal zonder Laurel op in een film, te weten \"The Fighting Kentuckian\", met onder andere Nederlander Hein van der Niet (onder de naam Philip Dorn) als tegenspeler.\nOverlijden.\nDe laatste jaren van zijn leven ging Hardy\u2019s gezondheid snel achteruit. In 1954 kreeg hij een lichte hartaanval, in 1955 gevolgd door een beroerte. Daar herstelde hij nooit geheel van. In 1956 ging hij meer aandacht aan zijn gezondheid besteden. Hij ging op dieet en viel meer dan 65 kg af, wat zijn uiterlijk drastisch veranderde. Uit brieven tussen Hardy en Laurel blijkt echter dat Hardy mogelijk aan een vorm van terminale kanker leed, wat de oorzaak zou zijn van zijn plotselinge gewichtsverlies.\nIn september 1956 kreeg Hardy opnieuw een beroerte, waardoor hij maanden in bed moest blijven en niet meer kon praten. Begin augustus 1957 volgden nog twee beroertes, waardoor hij in een coma belandde waaruit hij niet meer zou ontwaken. Hij overleed op 7 augustus 1957 op 65-jarige leeftijd.\nOliver Hardy ligt begraven op het Valhalla Memorial Park Cemetery in Noord-Hollywood.\nKenmerken.\nOliver Hardy werd artistiek beschouwd als de mindere van Stan Laurel, maar hij was evenwel een uitstekend acteur. Enkele typische Hardykenmerken zijn:"}
{"id": "6077", "revid": "873027", "url": "https://nl.wikipedia.org/wiki?curid=6077", "title": "Richard Harris (acteur)", "text": "Richard Harris (Limerick, 1 oktober 1930 \u2013 Londen, 25 oktober 2002) was een Ierse zanger en filmacteur.\nBiografie.\nIn zijn jeugd was hij een goed rugbyspeler, speelde zelfs voor de provincie Munster, totdat tuberculose daar een voortijdig eind aan maakte. Toen hij daarvan was genezen, verhuisde hij naar Londen om regisseur te worden, maar hij kon geen goede cursus vinden. Uiteindelijk werd hij aangenomen op de \"London Academy of Music and Dramatic Art\" om te leren acteren. Hij kreeg in 1958 zijn eerste filmrol in de film \"Alive and Kicking\".\nHij stond bekend als rokkenjager en drinker en maakte deel uit van een generatie van Brits en Iers talent, waar ook onder anderen Albert Finney, Richard Burton en Peter O'Toole deel van uitmaakten. Hij timmerde tevens als zanger aan de weg en bracht verschillende albums uit. In 1968 scoorde hij een internationale hit met MacArthur Park.\nIn de films Harry Potter en de Steen der Wijzen en Harry Potter en de Geheime Kamer nam hij de rol van schoolhoofd Albus Perkamentus voor zijn rekening. Kort voor het uitkomen van deze laatste film overleed Harris op 72-jarige leeftijd aan de gevolgen van de ziekte van Hodgkin. Zijn rol in de Harry Potter-reeks werd overgenomen door Michael Gambon.\nBibliografie.\nHarris schreef twee boeken:"}
{"id": "6078", "revid": "22791", "url": "https://nl.wikipedia.org/wiki?curid=6078", "title": "LeVar Burton", "text": "Levardis Robert Martyn (Levar) Burton Jr. (Landstuhl, Duitsland, 16 februari 1957) is een Amerikaanse acteur.\nHij studeerde aan de theateropleiding van de University of Southern California toen hij werd uitgenodigd de rol van \"Kunta Kinte\" in de televisieserie \"Roots\" te vervullen. Hij won daarvoor een \"Emmy\".\nLater speelde hij in een aantal andere televisieseries zoals:\nHet bekendst is hij van de serie \"\" waarin hij de rol van Geordi La Forge speelt, de blinde hoofdtechnicus die dankzij een zogenoemd 'vizier' (Engels: visor) weer kan zien.\nBurton is ook bekend als filmacteur, niet alleen van de Star Trekfilms, maar ook van:\nHij was politie-inspecteur in de videoclip van de band Cameo getiteld Word up."}
{"id": "6079", "revid": "1316882", "url": "https://nl.wikipedia.org/wiki?curid=6079", "title": "Lisa Kudrow", "text": "Lisa Valerie Kudrow (Los Angeles, 30 juli 1963) is een Amerikaanse actrice. Ze won voor het spelen van \"Phoebe\" in de televisieserie \"Friends\" een Emmy Award in 1998, een American Comedy Award in 2000 en een Golden Satellite Award in 2001. Voor dezelfde rol werd ze genomineerd voor onder meer een Golden Globe en nog zes Emmy's.\nKudrow wilde oorspronkelijk dokter worden, net als haar vader. Ze was echter sinds haar kinderjaren bevriend met Jon Lovitz, die in het komische televisieprogramma \"Saturday Night Live\" beroemd werd. Ze werd lid van The Groundings, een toneelgroep voor improvisatie. Kudrows eerste rol was die van Ursula, de excentrieke serveerster in \"Mad About You\" (met Paul Reiser en Helen Hunt). Dit leidde tot haar rol als \"Phoebe\" in \"Friends\" en van Phoebes tweelingzus Ursula, die ook in \"Friends\" regelmatig opduikt."}
{"id": "6084", "revid": "211114", "url": "https://nl.wikipedia.org/wiki?curid=6084", "title": "Auto", "text": "Een auto of automobiel ('zelfbewegend', namelijk rijtuig zonder trekdier) (\"automobiel\" uit Grieks \"auto-\" 'zelf' en Latijn \"mobile\" 'bewegend') is een zelfstandig voortbewegend, rijdend vervoermiddel.\nVoor de aandrijving worden hoofdzakelijk verbrandingsmotoren toegepast die gebaseerd zijn op de verbranding van fossiele brandstoffen. Andere aandrijvingen zijn de hybride aandrijving, en de elektrische aandrijving (elektromotor) met accu\u2019s of een brandstofcel als energiebron.\nIn de loop der jaren zijn er talloze automerken en nog meer modellen op de markt verschenen.\nDoor het aantal auto\u2019s en het intensief gebruik daarvan, doen er zich files voor, voornamelijk bij zogenoemde knooppunten.\nIn Nederland dienen motorvoertuigen regelmatig een algemene periodieke keuring (apk) te ondergaan om aan het verkeer te mogen deelnemen. In Belgi\u00eb gaat het om de automobielinspectie.\nDaar de auto ontwikkeld is uit onder andere het rijtuig, werden vroeger de carrosserie\u00ebn van auto's gemaakt van hout, leder en riet (voor zover bekend alleen de Hanomag 2/10 PS, ook wel \"Kommissbrot\" genoemd, de Beacon en de Bisacar). Later werd metaal of kunststof gekozen voor de carrosserie. Een personenauto heeft meestal vier wielen die voorzien zijn van luchtbanden (radiaalbanden om precies te zijn). Een enkele keer komen drie, zes of acht wielen voor.\nGeschiedenis.\nHet woord \"automobiel\" is een Frans leenwoord en komt van automobile. Dit komt weer uit het Grieks en Latijn. Het eerste deel van het woord (\"auto\") komt van het Griekse \u03b1\u03c5\u03c4\u03bf\u03c2 en betekent \"zelf\". Het tweede deel van het woord (\"mobile\", \"mobiel\") komt van het Latijnse movere en betekent \"bewegen\". De automobiel zoals wij hem nu kennen ontstond geleidelijk uit de door paarden getrokken rijtuigen en de fiets.\nTypen auto's.\nEr zijn verschillende typen auto's. Behalve vrachtauto's, bestelauto's, campers en bussen zijn er verschillen in de personenauto's.\nSegmenten.\nAfhankelijk van grootte, inzetbaarheid en doelgroep wordt een personenauto in een bepaald segment ingedeeld. Hierdoor kunnen prijzen en prestaties van auto's van verschillende merken, maar ingedeeld in hetzelfde segment, onderling beter vergeleken worden. Ook is het mogelijk de verkoopcijfers van verschillende merken te vergelijken en gerichte marketingacties te ondernemen naar de verschillende doelgroepen.\nDwergauto's (oftewel microcars) behoren tot de categorie allerkleinste auto's.\nHet A-segment (de miniklasse oftewel 'stadsauto's') en B-segment (vaak aangeduid als de compacte klasse) zijn de kleinere auto's. De C- en D-segmenten zijn de gangbaarste types voor de middenklasse. Vanaf het E-segment zijn meestal de grotere en luxueuzere executive-type auto's, onder andere de topklasse. De J- tot en met L-segmenten zijn vaak de grotere MPV of minibussen, waarvan het L-segment vaak de SUV's en de 4x4 offroadvoertuigen zijn.\nDeur of klep.\nBij de omschrijving van modellen van personenauto\u2019s wordt naast het carrosserietype vaak gesproken over twee, drie, vier, of vijf deuren. Bij deze vorm van naamgeving is het belangrijk een onderscheiding te maken tussen klep en deur. Het verschil zit hem in het feit dat men zich met een deur toegang kan verschaffen tot het passagiersgedeelte van de auto. Ook kan men stellen dat als het raam mee opengaat met de opening er sprake is van een deur. Een auto heeft een 3e of 5e deur indien met het openen ervan het passagiersgedeelte wordt geopend. Wanneer aan de voor- of achterzijde van de auto toegang wordt verschaft aan een onafhankelijke ruimte spreekt men van een klep. Dit betreft dan de toegang tot de motorruimte of de kofferruimte.\nEen sedan heeft vaak een motorklep (of -kap) aan de voorkant en een kofferklep aan de achterkant, maar daarop zijn uitzonderingen; er zijn namelijk ook automodellen waarbij de motor achter in de auto is geplaatst. Een bekend voorbeeld hiervan is de Volkswagen Kever die de kofferruimte aan de voorkant heeft en de motor achter in de auto.\nBediening.\nAuto's zijn uitgerust met bedieningselementen voor handen en voeten om de auto te besturen en het comfort te regelen. Deze omvatten een stuur, pedalen om te remmen en gas te geven, en, bij een handmatige versnellingsbak, de koppeling te bedienen, een handrem en een versnellingspook. Daarnaast bevat een auto rondom het stuur een aantal hendels voor de richtingaanwijzers, koplamp, achterlicht, ruitenwissers en verwarming. Het dashboard geeft hierbij een overzicht van de status van de auto.\nIn de loop van tijd zijn enkele bedieningselementen door automatische regelingen vervangen zoals een startmechanisme, achteruitrijlicht en in sommige gevallen een automatische versnellingsbak. Een verdere ontwikkeling is Intelligent Speed Assistance (ISA), een systeem dat de bestuurder feedback geeft over de gekozen snelheid en de geldende maximumsnelheid. Bij auto's vanaf ongeveer 2010 zijn de meeste bedieningselementen niet mechanisch verbonden, maar zijn aangesloten op een elektronische CAN-bus en een boordcomputer die onder meer de remmen en de motor van de auto aanstuurt. Door deze elektronische aansturing is adaptive cruise control en een antiblokkeersysteem mogelijk. Bij een stuurbekrachtiging met servomotor is een lane keeping systeem mogelijk waarbij de auto zichzelf stuurt. Met de ontwikkeling van sensoren is hierdoor op den duur een zelfrijdende auto mogelijk waarbij de bediening zich kan beperken tot het ingeven van een eindpunt.\nMotor.\nDe plaatsing van de motor in een auto is meestal voorin de auto, in uitzonderingsgevallen is de motor achter in de auto geplaatst zoals bij de Volkswagen Kever en de Porsche 911. Het weggedrag van de auto wordt be\u00efnvloed door het gewicht van de motor achter of voorin de auto. Meest ideaal is een middenmotor omdat een dergelijke auto het minst last heeft van onderstuur of overstuur.\nVerschillende type motoren worden gebruikt voor de aandrijving van de auto.\nVerbrandingsmotor.\nEen auto wordt meestal aangedreven met behulp van een verbrandingsmotor. Een verbrandingsmotor ontleent zijn energie aan de (explosieve) verbranding van benzine, diesel, autogas (lpg) of een andere brandstof. Deze brandstoffen zijn onder andere te koop bij tankstations.\nIn het geval van een mengselmotor wordt benzine (of bijvoorbeeld autogas) in een speciale kamer (cilinder) tot ontploffing gebracht door een bougie. De explosie drukt een zuiger naar beneden die de krukas aandrijft en vervolgens wordt die beweging overgebracht aan de wielen.\nIn het geval van een dieselmotor wordt diesel in eenzelfde soort speciale kamer tot ontbranding gebracht door de diesel onder hoge druk in de kamer te spuiten. De ontbranding drukt een zuiger naar beneden die de krukas aandrijft, waarna vervolgens de beweging wordt overgebracht op de wielen.\nDe reststoffen van het verbrandingsproces dat in de motor plaatsvindt worden via de uitlaat afgevoerd. Tegenwoordig worden hier strenge eisen aan gesteld. Verbrandingsmotoren die draaien op ethanol, methanol, biomassa en soortgelijke technologie\u00ebn doen de laatste tijd meer en meer hun intrede.\nElektromotor.\nDe steeds strengere milieuwetgeving, technologische ontwikkeling, de vraag vanuit de markt en een langeretermijnstrategie zorgen ervoor dat autofabrikanten steeds meer auto's met elektrische aandrijving produceren, de elektrische auto.\nHybride.\nEen andere ontwikkeling is het gebruik van twee motoren, zogenaamde \"hybrides\". De auto heeft dan een verbrandingsmotor voor gebruik buiten de stad en een elektromotor voor in de stad. Voorbeelden hiervan zijn de Honda Insight en de Toyota Prius. Ook de Honda Civic bestaat in hybride uitvoering. Lexus bracht in 2005 de eerste hybride SUV op de Nederlandse markt, de Lexus RX400h.\nStoommotor.\nIn de beginperiode werden auto's voorzien van een stoommachine. In 2007 werd bekendgemaakt dat men erin geslaagd was een auto op perslucht te laten rijden, de \"Air Car\".\nWetgeving.\nAfmeting en gewicht.\nEr is een Europese richtlijn van kracht omtrent maximaal toegestane afmetingen en maximaal toegestane gewichten, bijvoorbeeld maximumbreedte 2,55 meter.\nVeiligheid.\nHet eerste verkeersslachtoffer was Mary Ward. Zij verloor het leven op 31 augustus 1869 toen zij uit een stoomauto werd geslingerd en onder de wielen terechtkwam. De eerste voetganger die overleed door een ongeval met een auto was Bridget Driscoll. Zij verloor het leven op 17 augustus 1896 in Londen. Er werd vroeger geen aandacht aan veiligheid besteed. Auto's moesten bedrijfszeker en robuust zijn. Het gebeurde wel dat een auto na een botsing alleen lakschade had, maar de inzittenden dood waren. In de jaren zestig werd onder druk van Ralph Nader en een aantal activisten de eerste wetgeving op het gebied van veiligheid aangenomen.\nNu nog raken elk jaar 50 miljoen mensen gewond en sterven meer dan 1 miljoen mensen aan de gevolgen van auto-ongelukken. In 2017 kwamen er wereldwijd 182 mensen om per 1 miljoen inwoners. Op basis van deze maatstaf was de Europese Unie met 49 slachtoffers de veiligste regio, in Noord-Amerika vielen ruim tweemaal zoveel doden en Afrika was het meest onveilig met 266 doden per 1 miljoen inwoners. In de periode van 2007 tot en met 2017 is het aantal dodelijke slachtoffers in de Europese Unie gedaald van 43.200 naar 25.300 terwijl er 15% meer auto's op de weg zijn gekomen. In Nederland kwamen er 535 mensen om het leven in het verkeer en in Belgi\u00eb was dit 615 in 2017. Gerelateerd aan het aantal inwoners kwamen er in Belgi\u00eb 60% meer mensen om dan in Nederland. Om het aantal doden te verminderen bevordert de overheid de verkeersveiligheid door voorlichting, wet- en regelgeving en een boetebeleid. Auto's zelf zijn voorzien van zowel actieve als passieve veiligheidsvoorzieningen. Aan de hand van de crashtests van EuroNCAP worden Europese auto's beoordeeld op hun veiligheid. De hoogste EuroNCAP beoordeling ooit staat op naam van de Alfa Romeo Giulia met een score van 98% (algemene score: 5 sterren).\nZelfrijdende auto.\nIn 2017 stemde het Nederlandse kabinet in met de Experimenteerwet zelfrijdende auto, waardoor experimenten met zelfrijdende voertuigen zonder bestuurder mogelijk gemaakt worden in Nederland. Fabrikanten krijgen meer mogelijkheden om te testen met zelfrijdende voertuigen met een bestuurder op afstand.\nMilieunormen.\nIn Nederland is de hoogte van de BPM (aanschafbelasting) voor een personenauto afhankelijk van de CO2-uitstoot. Dit is de regel, maar er zijn uitzonderingen voor onder andere bestel- en kampeerauto's. Auto's die geen CO2 uitstoten zijn vrijgesteld van BPM. Voor de rest geldt: hoe hoger de uitstoot, des te hoger de BPM. Personenauto's die meer dan 150 gram per kilometer uitstoten betalen 10.881 euro plus 424 euro per elke gram daarboven. Voor personenwagens met een dieselmotor geldt nog een extra toeslag.\nNaast BPM en wegenbelasting worden ook diverse accijnzen en een hoog percentage omzetbelasting op brandstof geheven. De totale belasting op brandstoffen bedraagt in Belgi\u00eb en Nederland meer dan de helft van de verkoopprijs. Japan kent een vergelijkbare situatie. Daarom zijn Europese en Japanse auto's over het algemeen zuiniger dan die uit de Verenigde Staten, waar de belastingdruk veel lager is.\nAls gevolg van het gesloten klimaatakkoord morgen er vanaf 2030 in Nederland geen nieuwe auto's meer worden verkocht die broeikasgassen uitstoten.\nFiles.\nFiles vormen een groot probleem in de gehele wereld. Niet alleen is het slecht voor het milieu, het is ook slecht voor de economie en de gemoedstoestand (\"stress\", \"road-rage\"). Verschillende regeringen reageren verschillend op het probleem. Oplossingen die (tijdelijk) worden geboden is het verbreden van bestaande wegen, het aanleggen van nieuwe wegen, het aanmoedigen van het gebruik van openbaar vervoer, het aanmoedigen van carpoolen en het duurder maken van het gebruik van de auto.\nAutomerken.\nOp dit moment zijn er over de hele wereld circa 1000 automerken actief, waarbij we onder \"automerk\" een bedrijf verstaan, dat in zijn hele geschiedenis minimaal \u00e9\u00e9n auto heeft gebouwd, dit is dus zonder tuningbedrijven en pantserbedrijven maar inclusief designstudio's die uitsluitend \u00e9\u00e9n of meer prototypes hebben gemaakt.\nZowel in Belgi\u00eb als in Nederland worden er tussen de 50 en de 100 merken van de huidige 1000 verkocht. In Nederland zijn zestien automerken actief, Belgi\u00eb kent vijf eigen actieve merken en in Suriname zijn er nog geen automerkhoofdzetels gevestigd. De aanwezigheid van automerken verschilt sterk van land tot land. Het meest populaire automerk in Nederland is in 2021 Volkswagen, door middel van Open Data van de RDW (Dienst Wegverkeer) is het mogelijk om in te zien hoe de automerken momenteel verdeeld zijn onder de Nederlandse autobezitter.\nInvloed van de auto.\nDe auto heeft voor een grote verandering gezorgd op verschillende gebieden. Te denken valt aan dingen als veiligheid, milieu, maar ook zaken als infrastructuur, architectuur en dergelijke.\nKunst.\nDe auto heeft invloed gehad op verschillende kunststromingen in de 20e eeuw.\nDe auto speelt als personage een hoofdrol in onder meer de korte roman \"Knorrende beesten\" (1933) van Ferdinand Bordewijk, de Disneyfilms over Herbie (vanaf 1969), de thriller \"Christine\" (1983) van Stephen King en de animatiefilm \"Cars\" (2006) van Pixar in samenwerking met Disney.\nDe Nederlandse beeldend kunstenaar Joost Conijn is onder meer bekend van zijn 'Hout Auto'. In Amarillo, Texas, Verenigde Staten is als installatie in de openbare ruimte de 'Cadillac Ranch' (1974) te zien van de kunstenaars Chip Lord, Hudson Marquez en Doug Michels. De Duitse kunstenaar Helmut Dick maakte een video met daarop de reacties van het publiek in Den Haag op zijn rijdende installatie 'The Rising Dog': een witte Mercedes waaruit een Duitse herder uit het dak naar boven komt en weer verdwijnt. Zanger/kunstenaar Herman Brood beschilderde verschillende auto's, waaronder ook zijn eigen begrafenisauto.\nKunstenaar.\nDe eerste vorm van \"customizing\" ontstond rond 1918, toen de kunstenares Sonia Delaunay haar auto beschilderde. Zij gebruikte het als een soort \"aankleden\" van de auto.\nIn de jaren vijftig werd het zogenaamde \"Pinstriping\" heel populair. Bekendste artiest in deze stroming was Kenneth Howard, bijgenaamd Von Dutch.\nFabrikant.\nZodra de eerste auto's rond begonnen te rijden, begon de styling ook belangrijk te worden. De ontwikkeling van auto's is altijd hand in hand gegaan met de kunst. Het begon met de indeling van de auto: er moest bepaald worden waar de passagiersplaatsen zouden komen en waar de motor geplaatst zou worden. Het interieur werd daarna belangrijk, en ten slotte begon het exterieur van de auto ook mee te spelen.\nHet was Alfred Sloan van General Motors die in de jaren twintig met het idee kwam om elk jaar een nieuw model te introduceren, dat er anders uitzag dan de voorgaande modellen, maar toch herkenbaar was.\nZie ook: conceptauto.\nEindgebruiker.\nIn de Verenigde Staten van Amerika begon de misschien eerste autotrend, namelijk de lowrider. Het doel van lowrider was de auto zo laag mogelijk op de straat te krijgen. Aangezien dit illegaal is, moest men een systeem hebben om de auto's weer op de normale rijhoogte te krijgen. Hiervoor gebruikte men krachtige hydraulische cilinder. Uit deze trend ontstond het artistisch laten bewegen van de auto (\"dansen\").\nDaarnaast is er de tuningbeweging, waarbij auto's opgesierd (\"gepimpt\") worden met spoilers, velgen en dergelijke.\nArchitectuur.\nDe auto heeft een grote invloed gehad op de architectuur. Zonder de auto hadden we bijvoorbeeld het begrip \"parkeergarage\" niet gehad. De auto zorgde voor motels, wegrestaurants, maar ook winkelcentra zijn ontwikkeld met het oog op de auto.\nArchitecten als Le Corbusier lieten hun werk vaak fotograferen met een auto, om aan te geven hoe modern het gebouw was. De auto werd een soort huiskamerobject, doordat garages bij huizen aangebouwd werden.\nInfrastructuur.\nDe inrichting van de openbare ruimte zag er rond 1900 heel anders uit dan nu. Naast voetgangers bepaalden paard en wagen het straatbeeld. Aanvankelijk werd de auto dan ook niet als vervuiler gezien. De straten werden nou juist schoner door de verdringing van paarden: er lag niet langer overal paardenmest en er hoefden geen paardenkadavers meer te worden geruimd. Sinds die tijd zijn voetgangers verdrongen naar het trottoir, een smalle strook die tot aan de jaren tachtig steeds kleiner leek te worden, toen het begrip voetgangersgebied zijn intrede deed. In de Verenigde Staten werden dorpscentra \"leeggezogen\" door de auto, die naar de nieuwe motels en winkelcentra gingen. Steden en dorpen werden aangepast aan de auto, door brede lanen aan te leggen richting centrum, parkeerplaatsen etc. De auto gaf een impuls aan de suburbanisatie en desurbanisatie omdat men niet meer per se dicht bij het werk hoefde te wonen. Recentelijk is een omgekeerde trend zichtbaar: steden renoveren hun stadscentra, wonen in de stad wordt weer aantrekkelijk, en een auto wordt als minder noodzakelijk gezien. Ook weren steeds meer steden auto's uit hun centrum door het parkeeraanbod opzettelijk relatief laag te houden, de maximumsnelheid in bepaalde straten tot 30 km/u te verlagen, door het aanleggen van woonerven of doorgaand verkeer uit woonwijken te mijden, door het verkeer via ringwegen om de stad heen te leiden, of door hele gebieden tot voetgangerszone uit te roepen.\nPsychologie.\nDe menselijke psyche werd door de auto veranderd. Afstanden werden kleiner en makkelijker overbrugbaar. Toen de auto steeds meer beschikbaar werd voor de \"gewone man\" zorgde het voor een gevoel van vrijheid bij de koper van dit voertuig. Het was deels een starter van de emancipatie (zo was de eerste persoon die daadwerkelijk een auto over een aanzienlijke afstand bestuurde een vrouw; Bertha Benz).\nStatussymbool.\nVoor veel autobezitters is een auto niet uitsluitend een vervoermiddel, maar ook een belangrijk statussymbool. Door zich met een dure wagen te verplaatsten maakt men duidelijk veel geld te bezitten. Merken die vaak als statussymbool gelden, zijn de Mercedes en de Rolls-Royce. De waarde van een auto als statusmiddel is in de afgelopen decennia echter sterk gedaald. Eerst in landen als Duitsland en de Verenigde Staten, maar sinds enkele jaren ook in Nederland. Steeds minder jongeren hebben een rijbewijs of auto, in Duitsland had anno 2012 minder dan 70% van de twintigers een rijbewijs.\nVerzamelobject of waardeinvestering.\nBekende autoverzamelaars zijn sultan van Brunei Hassanal Bolkiah, sjeik Hamad Bin Hamdan Al Nahyan en televisieprogrammaproducent Jay Leno. Sommige collecties leidden tot een automuseum, zoals het automuseum in Drunen rondom de verzameling van Max Lips.\nAls investering gaat het om uitzonderlijke exemplaren ten aanzien van luxe, snelheid, ouderdom of oplage.\nGezondheid.\nAuto's produceren tal van schadelijke luchtverontreinigende stoffen in hun uitlaat, zoals stikstofoxiden, fijn stof, ozon met lage atmosferische druk (indirect) en, in het geval van gelode brandstof, lood. Van deze verontreinigende stoffen is bekend dat ze verschillende ademhalings- en andere gezondheidsproblemen veroorzaken en auto's behoren tot de belangrijkste oorzaak van smog in moderne ontwikkelde wereldsteden. Externe kosten die kunnen voortvloeien uit het gebruik van auto's en vrachtwagens in het dagelijks leven zijn van verschillende aard (waaronder ook materiaalkosten zoals schade aan gebouwen en materialen), maar gezondheidskosten komen het meest voor. In dit geval kunnen auto's hart- en vaatziekten en luchtwegaandoeningen veroorzaken. Dergelijke kosten moeten door de samenleving als geheel worden betaald.\nMilieu.\nAuto's met een verbrandingsmotor verbruiken (vaak fossiele) brandstoffen en stoten schadelijke gassen uit, waaronder het broeikasgas CO2. Fossiele brandstoffen zijn eindig (dat wil zeggen op een gegeven moment zijn ze op), en broeikasgassen veroorzaken klimaatopwarming. De overheid probeert het gebruik van fossiele brandstoffen daarom te verminderen en promoot het gebruik van auto's met een lager brandstofverbruik, onder andere door de invoering van energielabels. Om het milieu minder te belasten wordt het gebruik van hybride en volledig elektrische auto's gestimuleerd door de overheid.\nIn 2018 lag de gemiddelde uitstoot van CO2/kilometer op 120,6 gram voor alle nieuwe verkochte auto's in de Europese Unie. Vooral in Oost-Europese landen lag het gemiddelde hier fors boven, maar ook in Luxemburg (131,4\u00a0g/km). In Belgi\u00eb lag het gemiddelde op 119,5\u00a0g/km en Nederland was met 105,5\u00a0g/km de laagste binnen de Unie. In 2007 lag het gemiddelde nog iets onder de 160\u00a0g/km en na een gestage daling bereikte de uitstoot een dieptepunt van minder dan 120\u00a0g/km in 2016. In 2017 en 2018 was sprake van een lichte stijging veroorzaakt door een relatieve toename van de verkopen van vervuilende voertuigen (&gt;130\u00a0g/km) en een daling van schone voertuigen (&lt;95\u00a0g/km).\nLevensduur.\nAuto's hebben een steeds langere levensduur. In 2006 werden in Nederland 226.000 auto's naar de sloop gebracht, dat is circa 3% van het totaal, waarvan 45% ouder dan 16 jaar was. In 2018 was 2,6% van het Nederlandse motorvoertuigenpark, of 242.000 voertuigen, naar een demontagebedrijf afgevoerd. Het gemiddelde leeggewicht van de voor sloop vrijgekomen personenauto's was 1021 kilogram. De gemiddelde leeftijd van de motorvoertuigen die in 2018 zijn gesloopt bedroeg 18,1 jaar (2012: 16,3 jaar).\nOverigens is de export van gebruikte auto's nog groter: in 2006 verdwenen er 267.000 auto's naar het buitenland, waarvan de helft naar Oost-Europa. In 2018 kwam het totaal aantal uitgevoerde motorvoertuigen uit op 318.000 en deze waren gemiddeld 12 jaar oud.\nVoertuigbreedte en gewichtsontwikkeling in Nederland.\nIn 1980 was de gemiddelde voertuigbreedte van personenauto's in Nederland 1,64\u00a0m, in 2007 was dit toegenomen tot 1,71\u00a0m. Het voertuiggewicht steeg in die periode van ongeveer 900\u00a0kg naar gemiddeld 1070\u00a0kg. De gemiddelde voertuighoogte steeg van 1,40\u00a0m naar 1,50\u00a0m. In tegenstelling tot de relatief gelijkmatige stijging van gemiddeld gewicht en voertuigbreedte, nam de gemiddelde voertuighoogte vooral toe tussen 1999 en 2005. Dit komt onder andere door een toename in de verkoop van zogenaamde ruimtewagens en terreinauto's. Door het gebruik van andere bouwmaterialen lijkt het gemiddelde gewicht van auto's sinds 2006 overigens weer iets te dalen."}
{"id": "6085", "revid": "1285972", "url": "https://nl.wikipedia.org/wiki?curid=6085", "title": "Bankbiljet", "text": "Een bankbiljet of bankbriefje (ook papiergeld genoemd) is doorgaans een officieel waardepapier van een land of gebied dat een wettige waarde garandeert zonder tussenkomst van derde. Het respecteert het grondrecht om de privacy te beschermen en kan op betrouwbare wijze op echtheid worden gecontroleerd. Er is geen enkel betalingsinstrument dat deze zo effectief combineert als bankbiljetten en muntstukken. Een bankbiljet behoort tot het chartale geld en wordt officieel bekendgemaakt via publicatie. In Belgi\u00eb en Nederland verloopt dit via het Koninklijke Besluit en het staatsblad. \nDe grondstoffen van bankbriefjes zijn o.a. katoen, linnen, polymeren en in mindere mate papier. De bankbiljetten worden geproduceerd door een beveiligde drukkerij in opdracht van een land en onder verantwoordelijkheid van een centrale bank gedistribueerd naar commerci\u00eble en secundaire banken. In Europa wordt dit het \"contantgeldstrategie van het Eurosysteem\" genoemd.\nEchtheidskenmerken.\nModerne bankbiljetten bevatten meerdere geavanceerde echtheidskenmerken dat elk individu eenvoudig kan verifi\u00ebren op authenticiteit via safescan, uv-lamp en zelfs met check-je-biljet-app van De Nederlandsche Bank. In de eurobankbiljetten zijn verschillende echtheidskenmerken verwerkt zoals:\nVoel, kijk en kantel het biljet.\nNiet alle echtheidskenmerken worden samen gecombineerd op elke soort bankbiljet. Bijvoorbeeld bankbiljetten van \u20ac50, \u20ac100, \u20ac200 en \u20ac500 verschillen van die op de lagere coupures, hetgeen deze hogere coupures nog veiliger maakt. \nSpeciaal apparatuur.\nEurobiljetten kennen ook aanvullende echtheidskenmerken en moeten met speciale apparatuur worden gecontroleerd zoals:\nProductie.\nDe Europese Centrale Bank berekent en wijst elk jaar productievolumes toe aan nationale centrale banken. De productiekosten zijn volledig voor de centrale banken (gefinancierd met seigneuriage-inkomsten) die eerst een goedgekeurde en strenge beveiligde drukkerij in Europa moeten aanduiden. \u00c9\u00e9n drukkerij kan meerdere nationale banken van bankbiljetten voorzien. Zo hebben de Franse, Duitse en Italiaanse centrale banken in 2017 voor 1,7 miljard \u20ac50-biljetten geproduceerd.\nMonetaire algoritme.\nHet monetaire algoritme voor het drukken van bankbiljetten gaat als volgt:\nContantgeldstrategie van het Eurosysteem.\nHet Eurosysteem beschikt over twee verschillende voorraden met als doeleinde:\nLogistieke voorraden \nStrategische voorraden\nEerste bankbiljetten.\nToen het papier werd uitgevonden door chinezen hebben Keizers dit doodeenvoudig in papiergeld veranderd. De materialen die toen werden gebruikt waren linnen, hennep, bamboe en de bast van de moerbeiboom. Het eerste papiergeld aan toonder was de \"Hequan\" tijdens Tang-dynastie in 618\u2013907. Kooplieden konden deze in ontvangst nemen door hun metalen munten in bewaring te geven bij hun gilden. Dit inspireerde de autoriteiten en moedigden de kooplui aan hun metalen munten voortaan in bewaring te geven bij een financi\u00eble overheidsinstelling. In de plaats kregen zij \"offici\u00eble biljetten\" met een tegenwaarde genaamd \u2018Fey-thsian\u2019 of \u2018vliegend geld\u2019. Een Europeaan Marco Polo, een Venetiaanse handelaar en ontdekkingsreiziger, deed thuis zijn relaas over zijn avonturen in het rijk van het midden en sprak over \"papiergeld\" en \"vliegend geld\" maar niemand geloofde hem. Pas enkele eeuwen later in de 17de eeuw werd papiergeld in Europa ingevoerd. \nZweden.\nHet allereerste Europese biljet met vaste waarde aanduiding komt uit Zweden van de eerste Centrale Bank en verwees naar een deponent, een deposito of een rente en wordt 'creditbiljet' genoemd. Voor dit biljet werd een dik wit handgeschept papier gebruikt met het woord BANCO als watermerk. Het is te bezichtigen in het museum onder de naam \u2018Palmstrucher\u2019. De eerste drie cijfers zijn gedrukt en het laatste cijfer werd handgeschreven toegevoegd (166x).\nBelgi\u00eb.\nIn Belgi\u00eb zijn de allereerste bankbriefjes voor chartaal betalingsverkeer uitgegeven in 1837 door Soci\u00e9t\u00e9 G\u00e9n\u00e9rale en vanaf 1851 kreeg de Nationale Bank van Belgi\u00eb het uitgifteprivilege of alleenrecht om biljetten uit te geven.\nNederland.\nIn Nederland zijn de allereerste bankbiljetten in 1814 gedrukt door Joh. Ensched\u00e9 en Zonen na de oprichting van De Nederlandsche Bank, maar pas vanaf 1903 uitgegeven onder toezicht van de Nederlandse staat als wettig betaalmiddel. \nGemeenschappelijke Europese Euro.\nIn 1999 werden de allereerste chartale eurobiljetten gedrukt en in 2002 uitgegeven. Artikel 10 van de Europese verordening nr. 974/98 van 3 mei 1998 bepaalt dat de eurobiljetten en euromunten de enige zijn die een wettig betaalkracht hebben in de lidstaten die deel uitmaken van de eurozone.\nBiljetten in Nederland.\nSinds de oprichting van De Nederlandsche Bank in 1814 is in de geschiedenis van het Nederlandse papiergeld vier benamingen te onderscheiden:\nDe uitgifte van muntbiljetten en zilverbons gebeurde alleen in uitzonderlijke omstandigheden zoals bij een noodcrisis wanneer gebrek was aan kleingeld. Lokale steden en bedrijven hebben daarnaast ook noodbiljetten en noodmunten uitgegeven.\nInflatiebiljetten.\nWanneer een gewone inflatie ontaardt naar een oncontroleerbare situatie spreekt men over hyperinflatie. In dit geval zijn bankbiljetten niets meer waard en kan er amper met 100 miljard nog een brood worden gekocht. Deze situatie deed zich voor in 2008 met de Zimbabwaanse dollar.\nOok in de jaren 20 was dat met valuta Duitse mark het geval. Deze stond op het laagste punt aan 4,2 biljoen Duitse mark voor 1 Amerikaanse dollar. De inflatie was zo hoog dat de Duitse bankbiljetten werden gebruikt als kladpapier en behangpapier. Bij een hyperinflatie kent een bankbiljet geen intrinsieke waarde meer. Een voorbeeld, wanneer iemand zijn 100 biljoen aan Duitse mark als kladpapier wou verkopen in de jaren 20, zou geen koper hebben gevonden die meer wil geven dan de wettelijke waarde; want voor een potenti\u00eble koper was de 100 biljoen dezelfde hoeveelheid kladpapier. \nEr zijn diverse oorzaken waarom hyperinflatie kan ontstaan:\nMeerdere uitgevers.\nIn de meeste landen is de regel dat enkel de Centrale Bank de uitgifteprivilege of alleenrecht heeft om bankbiljetten uit te geven. Maar in sommige landen zoals Hongkong zijn er tot drie verschillende banken die hun offici\u00eble bankbiljetten met nieuwe valuta van 10, 20, 50, 100, 500 en 1000 Hongkongse dollar mogen uitgeven: De Standard Chartered Bank, The Hongkong and Shanghai Banking en Bank of China"}
{"id": "6086", "revid": "406997", "url": "https://nl.wikipedia.org/wiki?curid=6086", "title": "100.000-10.000 v.Chr.", "text": "De periode 100.000-10.000 v.Chr. is een tijdsbestek in het Pleistoceen en gaat over in het Holoceen in het begin van het 10e millennium v.Chr.. Uitgedrukt in Before Present is dit van 101.950 tot 11.950.\nGebeurtenissen.\nVoor het tijdvak van 100.000 tot 10.000 v.Chr. is het niet eenvoudig een eenduidige tijdlijn op te stellen. Dat komt voor een deel doordat datering met steeds grotere onnauwkeurigheid gepaard gaat naarmate men teruggaat in de tijd. Voor een deel komt het ook doordat het tijdvak door verschillende wetenschappen vanuit hun eigen gezichtspunt bestudeerd wordt. Bij gebrek aan absolute dateringen werken wetenschappers vaak met namen om zo toch zeker te zijn dat zij over dezelfde periode spreken.\nIedere wetenschap (bijvoorbeeld de geologie, paleontologie en archeologie) heeft haar eigen namen voor verschillende tijdvakken. Pas langzamerhand begint het duidelijk te worden hoe deze fasen, tijdperken en culturen qua tijd gerelateerd zijn.\nIedere nieuwe vondst kan de bestaande chronologie weer omverwerpen. Het onderstaande is een poging de verschillende gegevens samen te brengen tot \u00e9\u00e9n geheel, in het besef dat veel nog voor verbetering vatbaar is."}
{"id": "6087", "revid": "231402", "url": "https://nl.wikipedia.org/wiki?curid=6087", "title": "975", "text": "Het jaar 975 is het 75e jaar in de 10e eeuw volgens de christelijke jaartelling."}
{"id": "6088", "revid": "231402", "url": "https://nl.wikipedia.org/wiki?curid=6088", "title": "978", "text": "Het jaar 978 is het 78e jaar in de 10e eeuw volgens de christelijke jaartelling."}
{"id": "6089", "revid": "231402", "url": "https://nl.wikipedia.org/wiki?curid=6089", "title": "991", "text": "Het jaar 991 is het 91e jaar in de 10e eeuw volgens de christelijke jaartelling."}
{"id": "6090", "revid": "231402", "url": "https://nl.wikipedia.org/wiki?curid=6090", "title": "994", "text": "Het jaar 994 is het 94e jaar in de 10e eeuw volgens de christelijke jaartelling."}
{"id": "6091", "revid": "67979863", "url": "https://nl.wikipedia.org/wiki?curid=6091", "title": "1002", "text": "Het jaar 1002 is het 2e jaar in de 11e eeuw volgens de christelijke jaartelling."}
{"id": "6092", "revid": "231402", "url": "https://nl.wikipedia.org/wiki?curid=6092", "title": "1003", "text": "Het jaar 1003 is het 3e jaar in de 11e eeuw volgens de christelijke jaartelling."}
{"id": "6093", "revid": "780746", "url": "https://nl.wikipedia.org/wiki?curid=6093", "title": "Koolstofdioxide", "text": "Koolstofdioxide, kooldioxide, ook koolzuurgas, in de 19e eeuw ook koolstofzuurgas genoemd, is een anorganische verbinding van koolstof en zuurstof, met als brutoformule CO2. In zuivere toestand is het een kleurloos en geurloos gas dat van nature in de aardatmosfeer voorkomt. De molecule bezit een lineaire geometrie en behoort tot de puntgroep D\u221eh.\nHoewel het gas zelf geurloos is, vormt het samen met waterdamp koolzuur, waardoor bij hogere concentraties een scherpe zure geur waargenomen kan worden. De eigenschappen van kooldioxide werden in de jaren 1750 bestudeerd door de Schotse wetenschapper Joseph Black.\nDe atmosfeer van de Aarde bevatte in 2020 ongeveer 417 ppm koolstofdioxide. Deze concentratie neemt verder toe. Dit wordt veroorzaakt door menselijk handelen \u2013 voornamelijk door verbranding van fossiele brandstoffen \u2013 met klimaatverandering als gevolg. Het Intergovernmental Panel on Climate Change (IPCC) houdt zich intensief bezig met de oorzaken en gevolgen daarvan voor de opwarming van de aarde.\nEnkele toepassingen.\nKoolstofdioxide opgelost in water vormt koolzuur of diwaterstofcarbonaat (H2CO3). Soms wordt kooldioxide zelf \u2013 foutief \u2013 koolzuur genoemd (koolzuurgas zou correct zijn). Kooldioxide wordt veel gebruikt in frisdranken. Het toevoegen van koolstofdioxide onder druk aan dranken voor de \"prik\", wordt carboniseren genoemd. In bier zit koolzuur na vergisting van de maltose uit mout. Het komt ook van nature voor in sommige mineraalwaters.\nKoolstofdioxide wordt in sommige typen brandblussers gebruikt om vuur te bestrijden, met name indien water gevaarlijk zou zijn als blusmiddel, doordat het chemische reacties veroorzaakt, stroom geleidt of grote schade kan veroorzaken, zoals in papieren archieven.\nKoolstofdioxide wordt gebruikt als een koudemiddel in koel- en vriesinstallaties. Het staat als koudemiddel bekend onder nummer R-744. Het gebruik van koolstofdioxide als koudemiddel is (opnieuw) in opkomst omdat het een veel lagere bijdrage aan de opwarming van het klimaat heeft dan de meeste synthetische koudemiddelen. Ook wordt koolstofdioxide, naast propaan (R-290), als koudemiddel ook gebruikt in warmtepompen voor minder goed te isoleren huizen waar een hogere radiatortemperatuur vereist is en met hun lage Global Warming Potential in het geval van lekkage tevens een geringere invloed heeft op opwarming van het klimaat. \nOntdekking.\nKoolstofdioxide werd ontdekt in het begin van de 17e eeuw door de Brusselaar Jan Baptista van Helmont, die het \"sylvestergas\" noemde. Hij stelde vast dat na verbranding van houtskool in een gesloten kom, de restmassa kleiner was dan de oorspronkelijke massa. Zijn conclusie was dat het verschil veranderd was in een \"wilde geest\" (toen \"spiritus sylvestre\" genoemd) of gas.\nChemische eigenschappen.\nKoolstofdioxide bestaat uit een centraal koolstofatoom waaraan met dubbele bindingen twee zuurstofatomen zijn gebonden. Derhalve komt koolstof hier voor in zijn hoogste oxidatietoestand (+IV). Koolstofdioxide wordt gevormd bij de volledige verbranding van koolstof of koolstofhoudende verbindingen:\nBij onvolledige verbranding ontstaat koolstofmonoxide (CO), een toxisch en verstikkend gas dat aanleiding kan geven tot koolstofmonoxidevergiftiging.\nFysiologische eigenschappen.\nFotosynthese en cellulaire ademhaling.\nPlanten en andere autotrofe organismen gebruiken koolstofdioxide bij de \"fotosynthese\". Bij deze chemische reactie worden water (H2O) en koolstofdioxide (CO2) opgenomen en in glucose omgezet, terwijl zuurstofgas (O2) wordt afgegeven. Voor dit proces is energie nodig, die wordt betrokken uit zonlicht. De zonne-energie wordt als chemische energie vastgelegd in de chemische verbinding glucose. De glucose wordt gebruikt als energiebron of omgezet in andere organische stoffen, bouwstoffen als cellulose en eiwitten, ten behoeve van groei en voortplanting. Zo komt de koolstof uit de kooldioxide via fotosynthese terecht in allerlei andere stoffen, deels zichtbaar, zoals cellulose en lignine in het hout van bomen.\nIn kassen wordt koolzuurgas als een soort bemesting van de planten gebruikt: bij aanwezigheid van meer koolstofdioxide groeien veel planten wat sneller. Ook bij een toename van het koolstofdioxidegehalte op Aarde kan de vegetatie sneller groeien.\nDieren doen het omgekeerde van wat planten doen: zij ademen zuurstof in voor de 'verbranding' van, uit verteerd voedsel afkomstige, voedingsstoffen. Bij de verbranding van deze vetten en koolhydraten in het lichaam wordt koolstofdioxide geproduceerd, die ze uitademen. De eerder door het zonlicht aan de planten geleverde energie komt tijdens de verbranding van deze voedingsstoffen weer vrij. Dit geldt ook voor de stofwisseling van schimmels.\nDe bovenstaande wisselwerking tussen planten en dieren, of nauwkeuriger gezegd autotrofe en heterotrofe organismen, vormt de kern van de koolstofkringloop.\nFysiologische eigenschappen bij zoogdieren.\nDierlijke cellen produceren koolstofdioxide als afvalproduct van de citroenzuurcyclus. Extra inspanning levert extra koolzuur, dat via het bloed wordt afgevoerd. De toename van koolzuur in het bloed verlaagt de pH (verhoogt de zuurgraad), die door het lichaam nauwkeurig tussen 7,35 en 7,45 wordt gehouden. Dreigt de pH te ver te dalen dan grijpt het ademhalingscentrum in de hersenen in door het versnellen en verdiepen van de ademhaling.\nFysische eigenschappen.\nTwee fysische eigenschappen van koolstofdioxide komen in het dagelijks leven elk op hun eigen wijze naar voren. De meest prominente eigenschap is dat van broeikasgas. Daarnaast wordt koolstofdioxide vanwege de wijze waarop het van fase verandert, voor verschillende doeleinden gebruikt.\nBroeikaseffect.\nDoordat koolstofdioxide infrarode straling absorbeert, vermindert het de uitstraling naar de ruimte van zonnewarmte die de Aarde bereikt. Dit wordt het broeikaseffect genoemd, omdat in een kas een vergelijkbaar effect optreedt: kortegolfstraling kan naar binnen waar ze wordt omgezet in langegolfstraling, die niet meer kan ontsnappen.\nFaseovergangen.\nBij afkoeling tot \u221278\u00a0\u00b0C gaat koolstofdioxide direct over (\"rijpt\") in de vaste aggregatietoestand: droogijs of koolzuursneeuw genoemd. Vaste koolstofdioxide ziet er ongeveer uit zoals ijs gevormd uit water. Bij een normale luchtdruk smelt droogijs niet als het verwarmd wordt, maar het sublimeert (verdampt) direct terug naar de gastoestand. Pas boven een druk van 5,2\u00a0bar (de druk in het tripelpunt, zie ook de grafiek hiernaast) smelt droogijs bij \u221256\u00a0\u00b0C en komt het in de vloeibare fase zonder direct een gas te vormen. Als men bij 15\u00a0\u00b0C de druk verhoogt tot boven de 50 bar, wordt koolstofdioxide vloeibaar.\nEr kunnen spectaculaire en toch relatief ongevaarlijke experimenten met vast koolstofdioxide gedaan worden. Als een paar korreltjes in een glas water worden gestrooid verdampt het droogijs door de relatieve warmte van het water. Het water gaat borrelen en er komt een flinke damp uit. Zo lijkt het of het water kookt, terwijl het gewoon op kamertemperatuur blijft of zelfs iets afkoelt. Doordat koolzuurdamp zwaarder is dan lucht loopt de damp vanuit het glas naar beneden. Dit effect wordt vaak op grotere schaal op toneel of televisie gebruikt in nevelmachines.\nDroogijs wordt vaak gebruikt in combinatie met een bepaald oplosmiddel (zoals aceton of 2-propanol) om een koelbad te vormen voor de uitvoering van bepaalde experimenten in de organische synthese.\nGeologische eigenschappen.\nKoolzuur opgelost in (regen)water (diwaterstofcarbonaat en waterstofcarbonaat) is ook geologisch van belang, doordat het in staat is kalksteen op te lossen. Dit leidt tot karstverschijnselen. In de gebonden vorm als calciumcarbonaat (CaCO3) komt het voor als kalksteen (in Limburg mergel genoemd). Wanneer calciumcarbonaat wordt opgelost in zuur of wordt verhit zoals bij de productie van klinker en cement, komt koolstofdioxide weer vrij. De cementindustrie draagt voor ca. 5% bij aan de wereldwijde jaarlijkse uitstoot van het broeikasgas.\nVoorkomen in de natuur en uitstoot door de mens.\nKoolstofdioxide ontstaat bij diverse natuurlijke processen, onder andere bij savanne- en bosbranden, uitstoot door vulkanen, verteringsprocessen in natte oerwouden en mangroven, en komt vrij via CO2-uitwisseling met de zee\u00ebn en oceanen. De eenvoudigste manier om koolstofdioxide te produceren is echter de verbranding van koolstofhoudende stoffen, bijvoorbeeld houtskool en fossiele brandstoffen zoals aardolie en aardgas. Dit proces is voor de mensheid een van de belangrijkste energiebronnen. De menselijke/industri\u00eble CO2-uitstoot is volgens de huidige wetenschappelijke inzichten bijna 6% van de totale aardse CO2-uitwisseling. Deze 6 procent moet door het systeem worden opgenomen om de concentratie CO2 constant te houden.\nDe belangrijkste processen om vrijgekomen koolstofdioxide weer uit de atmosfeer te verwijderen zijn CO2-opname door groene planten en opname door de oceanen. Omdat er geen netto toename van bossen op Aarde is draagt fotosynthese door groene planten alleen tijdelijk bij aan de verwijdering van koolstofdioxide uit de atmosfeer. De opnamesnelheid van koolstofdioxide in de oceanen is daarom bepalend voor de concentratieverandering. De opname gaat langzaam, omdat koolstofdioxide wel snel oplost in de bovenste lagen van de oceaan, maar er ook weer snel uit wordt afgegeven. Het transport naar diepere waterlagen waardoor koolstofdioxide uiteindelijk echt uit de kringloop zou verdwijnen duurt vele honderden jaren.\nVan de 6% koolstofdioxide (3,2 gigaton) die de mens toevoegt aan de natuurlijke kringloop door het verbranden van fossiele brandstoffen, wordt twee procentpunt gecompenseerd door permanente opname in de diepere waterlagen van de oceaan. De overige vier procentpunt hebben sinds het begin van de industri\u00eble revolutie geleid tot een stijging van de CO2-concentratie van circa 280\u00a0ppm tot pieken boven 410\u00a0ppm in 2017. In 2015 doorbrak de \"gemiddelde\" concentratie wereldwijd voor het eerst de grens van 400\u00a0ppm.\nCO2-metingen.\nDe bekendste metingen van het CO2-gehalte in de lucht zijn de data, afkomstig van het Mauna Loa Observatorium op Hawa\u00ef, gepubliceerd door de National Oceanic and Atmospheric Administration, een instelling van de Amerikaanse overheid. Uiteraard kunnen deze cijfers verschillen van de metingen, uitgevoerd elders op aarde. De cijfers van het allerlaatste jaar van meting zijn steeds voorlopig, in afwachting van kleine correcties.\nCO2-emissiehandel.\nOm de uitstoot van het broeikasgas te reguleren is de CO2-emissiehandel opgezet. Deelnemers aan de CO2-emissiehandel krijgen aan het begin van het jaar een bepaalde hoeveelheid rechten. Deze hoeveelheid is door de Nederlandse overheid (de ministeries van Economische Zaken en VROM) vastgesteld op basis van het nationale toewijzingsplan, ook wel het nationale allocatieplan of NAP genoemd. Een bedrijfslocatie waar emissie plaatsvindt beschikt over deze rechten als zij een geldige emissievergunning heeft. De registratie en de controle wordt in Nederland uitgevoerd door de Nederlandse Emissieautoriteit (NEA). Particulieren kunnen sinds 2010 via de CO2-markt van Stichting Natuur en Milieu ook deze emissiehandel be\u00efnvloeden door rechten op te kopen.\nCO2-uitstoot van fossiele brandstoffen.\nVergelijking van de CO2-uitstoot bij 100% effectiviteit van de verbranding.\nBij verbranding van aardgas komt weliswaar veel minder CO2 vrij, maar het gebruik van aardgas is anderzijds erg vervuilend vanwege de methaanlekken bij de ontginning en het transport.\nCO2-uitstoot van transportmiddelen.\nVergelijking van de CO2-uitstoot van transportmiddelen per passagier per kilometer gemeten voor 2014.\nToxicologie en veiligheid.\nHoewel koolstofdioxide in de atmosfeer voorkomt, is het in hogere concentraties giftig. In de omgeving van het Nyosmeer kwamen op 26 augustus 1986 meer dan 1700 mensen om toen uit het meer een grote hoeveelheid koolstofdioxide vrij kwam. Op 16 augustus 2008 moesten in M\u00f6nchengladbach 107 mensen worden opgenomen omdat uit een brandblusinstallatie 25\u00a0000\u00a0m3 koolstofdioxide was vrijgekomen en een woonwijk was binnengestroomd. Koolstofdioxide is zwaarder dan lucht en kan zich ophopen in grotten en (wijn)kelders. Een voorbeeld is de zogenaamde Hondsgrot bij Napels, waar de bodem bedekt is met een deken van kooldioxide. Mensen overleven een bezoek aan de grot, maar honden stikken direct, doordat ze zich met hun kop dichter bij de grond bevinden. De mogelijkheid van ontsnapping van grote hoeveelheden koolstofdioxide is een van de belangrijkste redenen van bezorgdheid bij ondergrondse opslag.\nKoolstofdioxide heeft de volgende effecten op mensen, gemeten naar volumepercentage in lucht:"}
{"id": "6095", "revid": "761866", "url": "https://nl.wikipedia.org/wiki?curid=6095", "title": "Lili Marleen", "text": "Lili Marleen (in de Engelse versie: Lili Marlene) is een lied waarvan de tekst in 1915 werd geschreven door de Duitse soldaat Hans Leip, ontleend aan het gedicht \"Das Lied eines jungen Soldaten auf der Wacht\". Het lied, in 1939 getoonzet door Norbert Schulz en opgenomen door Lale Andersen, werd pas een grote hit toen het vanaf 1941 dagelijks op een vast tijdstip werd gedraaid door radio Belgrado voor Duitse soldaten aan het Afrikaanse front. De geallieerde troepen konden ook afstemmen op radio Belgrado en hadden al snel in de gaten dat het lied ook in de eigen gelederen in goede aarde viel.. Daarna is het nummer vaak gecoverd, onder meer door Marlene Dietrich.\nInhoud.\nIn Leips gedicht mijmert een soldaat over zijn liefje \"Lili Marleen\", dat buiten de kazerne steevast bij een lantaarn op hem wachtte. Naarmate de tekst vordert blijkt dat de soldaat inmiddels van de kazerne naar het slagveld is verhuisd. Hij vraagt zich in de refreinregels af op welke soldaat Lili Marleen nu bij de lantaarn wacht. In het laatste couplet laat Lili's verliefde mond de soldaat 's avonds uit de aarde opstijgen, waarna hij ronddwaalt bij de lantaarn waar hij haar ooit ontmoette. Of met de aarde een loopgraaf wordt bedoeld waaruit de verlangende gedachten van de soldaat opstijgen, of een soldatengraf waaruit zijn geest opstijgt, blijft onduidelijk.\nGeschiedenis.\nHans Leip schreef het gedicht in de nacht van 3 op 4 april in de Maik\u00e4ferkaserne in Berlijn voor hij naar het Russische front vertrok. Hij schreef slechts de eerste drie strofen, waarvoor hij tevens de melodie componeerde. Deze oorspronkelijke versie werd overigens pas voor het eerst in 2014 ten gehore gebracht. De laatste twee strofen werden aan het vers toegevoegd in 1937 in zijn dichtbundel \"Die kleine Hafenorgel\" .\n\"Lili\" was de naam van zijn vriendin.\n\"Marleen\" was mogelijk een verpleegster van wie Leip onder de indruk was geraakt. \nNorbert Schultze, een al succesvol toondichter door Goebels ge\u00ebngageerd, werd in 1938 op het gedicht geattendeerd en zette het in 1939 op muziek. Lale Andersen nam het lied op. Lange tijd lag de opname in een kast in Wenen en kwam vervolgens met een lading platen mee naar radio Belgrado. In de zomer van 1941 gebruikte een Duitse korporaal de opname in een radioprogramma voor de troepen in Afrika. Dat werd een succes, zelfs de Australi\u00ebrs die het in het belegerde Tobroek uit het kamp van hun tegenstanders hoorden galmen, riepen luidkeels om de radio harder te zetten.\nDe BBC besloot om er een Engelse versie van te maken, geschreven door Tommy Connor en gezongen door Anne Shelton. Ze besloten het lied wel te kuisen: de oorspronkelijke Lili is een soldatenmeid die onder een straatlantaarn bij de grote poort van de kazerne op haar vrijer staat te wachten. In de Engelse versie is zij een beschaafd meisje dat op haar geliefde wacht. Ook het ietwat sinistere einde van het origineel is in de Engelse versie wat lichter verteerbaar.\nGedurende de hele oorlog was het lied zeer populair bij soldaten aan beide zijden van het front. Het is bekend dat Joseph Goebbels Lili Marleen 'onpatriottisch' vond. Goebbels had een hekel aan het lied, omdat het morbide, neerslachtige karakter van de laatste twee strofen zich slecht verhield tot het nationaalsocialistische beeld van de Duitse man/soldaat; Goebbels zou het \"een lijk van een smartlap\" hebben genoemd. De Duitse soldaten maalden daar niet om, voor hen was het een liefdeslied. Wel morbide te noemen valt dat het lied afgespeeld werd tijdens executies van burgers in de oostelijke gebieden.\nEr bestaan veel parodie\u00ebn van het lied van veelal schimpende aard vanwege de beroerde omstandigheden van het soldatenleven tijdens de oorlog: volksliederarchiv.de/liedergeschichten/lili-marleen/\nAndere talen.\nHet lied is naast het Engels nog in diverse andere talen vertaald. Voor de oorspronkelijke tekst en een berijmde, metrische Nederlandse vertaling zie https://lyricstranslate.com/nl/hans-leip-lied-eines-jungen-wachpos-dutch"}
{"id": "6096", "revid": "25387", "url": "https://nl.wikipedia.org/wiki?curid=6096", "title": "Lijst van veldslagen 1401-1800", "text": ""}
{"id": "6099", "revid": "3", "url": "https://nl.wikipedia.org/wiki?curid=6099", "title": "Lijst van verdragen", "text": "Hieronder volgt een lijst van verdragen, in bredere zin een lijst met (vredes)verdragen, edicten, traktaten, conventies, handelsverdragen etc."}
{"id": "6100", "revid": "550334", "url": "https://nl.wikipedia.org/wiki?curid=6100", "title": "Lijst van oorlogen (chronologisch)", "text": "Deze lijst van oorlogen probeert een zo volledig mogelijk chronologisch beeld te geven van alle gevoerde oorlogen."}
{"id": "6101", "revid": "130923", "url": "https://nl.wikipedia.org/wiki?curid=6101", "title": "John Venn", "text": "John Venn (Hull, 4 augustus 1834 \u2013 Cambridge, 4 april 1923) was een Brits logicus en wiskundige en begin 20e eeuw de bekendste logicus van Engeland.\nVenn schreef een drietal boeken over logica:\nVoor hij \"Symbolic Logic\" schreef, publiceerde hij een artikel \"On the Diagrammatic and Mechanical Representation of Prepositions and Reasonings\", waarin hij de diagrammen introduceerde die nu als venndiagrammen bekendstaan.\nVoor Venn hadden Gottfried Leibniz en George Boole diagrammen gebruikt om de logica te ondersteunen. In zijn boek \"Symbolic Logic\" bekritiseerde Venn de wijze waarop zij en Augustus De Morgan diagrammen gebruikten om de logica te onderbouwen, gaf zijn eigen interpretatie en bouwde het begrip verder uit.\nCharles Dodgson breidde het werk van Venn uit met het begrip universum."}
{"id": "6102", "revid": "84181", "url": "https://nl.wikipedia.org/wiki?curid=6102", "title": "Historische zetelverdeling Tweede Kamer", "text": "Historische zetelverdeling Tweede Kamer geeft een historisch overzicht van de ontwikkeling van de samenstelling van de Tweede Kamer der Staten-Generaal in Nederland.\nVoorlopers.\nIn 1798 werd vastgesteld dat elk jaar een derde van de Leden van het Vertegenwoordigend Lichaam (dat beschouwd kan worden als een voorloper van de Tweede Kamer) aftrad en werd vervangen door een gelijk aantal nieuwe leden. De grootte van het Vertegenwoordigend Lichaam hing af van het aantal inwoners: voor elke 20.000 inwoners was er \u00e9\u00e9n vertegenwoordiger.\nDe zittingsperiode bleef in 1801, na de instelling van een Wetgevend Lichaam, hetzelfde. De grootte werd vastgesteld op 35. In 1806 werd besloten dat elk jaar een vijfde deel van het Wetgevend Lichaam werd vervangen, en de grootte werd verminderd tot 19, waarbij werd vastgesteld hoeveel leden elk departement had.\nVan 1810 tot 1813 vormden de Nederlanden een integraal onderdeel van het Franse Keizerrijk, met een verdeling in departementen die hun vertegenwoordigers kozen in de Nationale Vergadering en de Senaat.\n1814-1815.\nDe Staten-Generaal, met de tot op heden van kracht zijnde splitsing in een Eerste Kamer en een Tweede Kamer, vormt sinds 1814 het Nederlandse parlement. De grootte werd vastgesteld op 55 leden, waarvan elk jaar een derde deel aftredend was.\n1815-1848.\nNa de instelling in 1815 van het Verenigd Koninkrijk der Nederlanden werd bij de Grondwet van 1815 een tweekamerstelsel ingevoerd; sindsdien bestaat de Staten-Generaal uit een Eerste Kamer en een Tweede Kamer. Het aantal leden van de Tweede Kamer werd vastgesteld op 110. De zittingsduur van de leden werd vastgesteld op drie jaar; elk jaar was een derde van het aantal leden aftredend.\nDe 110 leden werden benoemd door de Staten der Provinci\u00ebn; elke provincie had een vast aantal leden. De zetelverdeling per provincie was als volgt: Antwerpen 5, Drenthe 1, Friesland 5, Gelderland 6, Groningen 4, Henegouwen 8, Holland 22, Limburg 4, Luik 6, Luxemburg 4, Namen 2, Noord-Brabant 7, Oost-Vlaanderen 10, Overijssel 4, Utrecht 3, West-Vlaanderen 8, Zeeland 3 en Zuid-Brabant 8. \nIn 1830 scheidden de zuidelijke provincies (Antwerpen, Henegouwen, Limburg, Luxemburg, Luik, Namen, Oost-Vlaanderen, West-Vlaanderen en Zuid-Brabant) zich af als Belgi\u00eb. Deze provincies (inclusief het in Nederland gebleven deel van Limburg) waren daardoor niet meer vertegenwoordigd in de Tweede Kamer zodat er in de praktijk 55 leden waren.\nIn 1840 werd de Grondwet aangepast nadat de scheiding tussen Nederland en Belgi\u00eb definitief was geworden. Er kwamen drie zetels voor de nieuwe provincie Limburg (het oostelijke deel van de eerdere provincie), zodat het aantal leden werd vastgesteld op 58. Tevens werd de provincie Holland gesplitst in Noord-Holland en Zuid-Holland; Noord-Holland kreeg 10 zetels in de Tweede Kamer en Zuid-Holland 12.\n1848-1888.\nIn 1848 werd de Grondwet gewijzigd. De leden van de Tweede Kamer werden nu rechtstreeks gekozen door de kiesgerechtigde bevolking. Tevens werden kiesdistricten ingesteld; een Kieswet, die in 1850 in werking trad, regelde voortaan de details.\nIn afwachting van deze Kieswet bevatte de Grondwet een voorlopig kiesreglement, zodat de eerste directe verkiezingen al in november 1848 konden plaatsvinden.\nIn 1848 werd Nederland verdeeld in 68 enkelvoudige kiesdistricten. In de Kieswet van 1850 werd deze indeling herzien; het meervoudige kiesdistrict werd de norm. De meeste districten vaardigden twee Kamerleden af. Elk lid had vier jaar zitting, en elke twee jaar was de helft van het aantal leden aftredend; voor de vrijgevallen zetels werden dan periodieke verkiezingen gehouden. Het aantal leden werd vastgesteld op 1 per 45.000 inwoners. Daarom moesten indeling en aantal van de kiesdistricten door de bevolkingsgroei regelmatig bijgesteld worden. Het aantal districten en het aantal Kamerleden ontwikkelde zich als volgt:\nAlgemene verkiezingen wegens tussentijdse ontbinding van de Tweede Kamer (waarbij in alle kiesdistricten verkiezingen gehouden werden) vonden in deze periode plaats in 1848, 1850, 1853, 1866, 1868, 1884, 1886 en 1887.\nTussentijdse verkiezingen wegens uitbreiding van het aantal afgevaardigde Kamerleden vonden (in de daarbij betrokken kiesdistricten) plaats in 1859, 1864, 1869 en 1878. Een wijziging van de gemeentelijke indeling van een kiesdistrict resulteerde niet in een tussentijdse verkiezing; zij werd effectief bij de eerstvolgende periodieke verkiezing na deze herindeling.\nIn het laatste kwart van de negentiende eeuw kwam langzamerhand de vorming van politieke partijen op gang. \n1888-1918.\nIn 1887 werd de Grondwet gewijzigd; vanaf 1888 werden alle leden tegelijkertijd gekozen en had elk lid vier jaar zitting. De leden werden nog steeds gekozen in kiesdistricten, en het aantal leden werd gefixeerd op 100; de relatie met het aantal inwoners c.q. kiesgerechtigden werd derhalve losgelaten. Alle kiesdistricten behalve die in de grote steden vaardigden \u00e9\u00e9n Kamerlid af. De meervoudige kiesdistricten die resteerden (Amsterdam met negen afgevaardigden, Rotterdam met vijf, Den Haag met drie, Utrecht en Groningen met elk twee) werden in 1897 na een herziening van de Kieswet opgeheven en omgezet in enkelvoudige kiesdistricten.\n \nOpmerking:\nAlgemene verkiezingen wegens tussentijdse ontbinding van de Tweede Kamer vonden in deze periode plaats in 1888, 1894 en 1917.\n1918-1956.\nIn de Grondwet van 1917 werd het kiessysteem van districtenstelsel gewijzigd in evenredige vertegenwoordiging; dit was voor het eerst effectief bij de verkiezingen in 1918. Hoewel het kiessysteem nog steeds uitging van individueel gekozen leden, werd vanaf 1918 effectief het overgrote deel van de Tweede Kamerleden gekozen via de lijst van een politieke partij.\nAlgemene verkiezingen wegens tussentijdse ontbinding van de Tweede Kamer vonden in deze periode plaats in 1918, 1946 en 1948.\n1956-1998.\nIn 1956 werd het totaal aantal zetels uitgebreid van 100 naar 150.\nOpmerking:\nAlgemene verkiezingen wegens tussentijdse ontbinding van de Tweede Kamer vonden in deze periode plaats in 1959, 1967, 1972, 1982 en 1989.\n2002-heden.\nAlgemene verkiezingen wegens tussentijdse ontbinding van de Tweede Kamer vonden in deze periode plaats in 2003, 2006, 2010, 2012 en 2023.\nGrafiek zetelverdeling.\n1946 - 2024:\n1956 - 2017:"}
{"id": "6103", "revid": "86479", "url": "https://nl.wikipedia.org/wiki?curid=6103", "title": "CO2", "text": ""}
{"id": "6105", "revid": "770882", "url": "https://nl.wikipedia.org/wiki?curid=6105", "title": "Tisza", "text": "De Tisza (Roemeens, Slowaaks: \"Tisa\"; Servisch: \u0422\u0438\u0441\u0430, \"Tisa\"; Oekra\u00efens: \u0422\u0438\u0441\u0430, \"Tysa\"; Duits: \"Thei\u00df\") is de voornaamste zijrivier van de Donau. De rivier meet 962 kilometer (voorheen 1420 kilometer) en het stroomgebied 157.220 km\u00b2. De rivier wordt tegenwoordig meestal met haar Hongaarse naam aangeduid (584 kilometer verloopt op Hongaars grondgebied). In de overige landen, op Oekra\u00efne na, waar de rivier doorheen stroomt wordt de naam weliswaar anders geschreven, maar hetzelfde uitgesproken.\nDe rivier ontspringt op Oekra\u00efens grondgebied in de Beskiden (de centrale Karpaten) en heeft twee bronrivieren: bij Rachiv verenigen de Witte Tisza en de Zwarte Tisza zich. Vanaf de samenvloeiing met de Vi\u0219eu vormt de Tisza de Oekra\u00efens-Roemeense grens. Na 63 kilometer volgt een tweede gedeelte binnen de grenzen van Oekra\u00efne, waarna de Tisza vanaf het plaatsje Tiszabecs over een afstand van 25 kilometer de Oekra\u00efens-Hongaarse grens vormt. Er volgen vanaf Szatm\u00e1rcs\u00e9ke zeventig kilometer op Hongaars grondgebied. Hier komt de Szamos (Roemeens: \"Some\u0219\") erbij en eindigt de bovenloop van de rivier.\nDan volgt vanaf L\u00f3nya wederom een grenstraject: eerst 17 kilometer Hongaars-Oekra\u00efense grens en dan vijf kilometer Hongaars-Slowaakse grens. Vervolgens doorkruist de rivier van noord naar zuid Hongarije (\"Hongaarse Laagvlakte\"). De vele grote bochten zijn hier inmiddels afgesneden. Onderweg passeert de rivier het wijnstadje Tokaj, de industriestad Szolnok en de universiteitsstad Szeged en neemt zij na de Szamos ook de Bodrog, Saj\u00f3 (Slowaaks: \"Slan\u00e1\"), K\u00f6r\u00f6s (Roemeens: \"Cri\u0219\") en Maros (Roemeens: \"Mure\u0219\") op.\nVoorbij Szeged, waar de Maros in de Tisza stroomt, passeert de rivier de grens met Servi\u00eb en doorkruist zij de Vojvodina. Na 160 kilometer mondt zij bij Titel tussen Novi Sad en Belgrado uit in de Donau.\nDe rivier is berucht wegens haar talrijke overstromingen. In 1879 werd de stad Szeged grotendeels verwoest door het rivierwater. Ook in maart 2001 richtte de rivier veel schade aan, ditmaal langs de bovenloop.\nOp 31 januari 2000 werd de rivier door een andere ramp getroffen: door een ongeluk in een goudmijn in Roemeni\u00eb liep cyanide een rivier in die via de Szamos afwatert op de Tisza. Deze ecologische catastrofe doodde al het leven in de rivier. Hiervan is zij zich nu aan het herstellen.\nDe Tisza is op initiatief van de staatsman Istv\u00e1n Sz\u00e9chenyi tussen 1846 en 1880 gereguleerd en aanmerkelijk verkort (van 1420 naar 962 kilometer), waarbij een groot aantal dode armen ontstond. Het verval van de rivier nam toe van 3,7 cm tot 6 cm per kilometer en het water doet sindsdien over het traject van de monding van de Szamos tot de stad Szeged \u00e9\u00e9n \u00e0 twee weken in plaats van twee maanden. De rivier is over een afstand van 780 kilometer bevaarbaar.\nDeze rivier vormde in de tijd van Ottomaans Hongarije de grens tussen het gebied dat bestuurd werd door de sultan en vorst van Transsylvani\u00eb. Na de herovering van Hongarije, door Oostenrijk kwam het gebied Partium terug bij Hongarije, sinds 1920 ligt het grootste deel van dit gebied in Roemeni\u00eb, op het comitaat Hajd\u00fa-Bihar in Hongarije na en ligt het deels in Vojvodina en in Transkarpati\u00eb."}
{"id": "6106", "revid": "15131", "url": "https://nl.wikipedia.org/wiki?curid=6106", "title": "Crowded House", "text": "Crowded House is een band uit Australi\u00eb. In 1987 werd een grote hit gescoord met \"Don't Dream It's Over\". Andere bekende songs zijn \"Into Temptation\", \"Weather with You\", \"Four Seasons in One Day\" en \"Better Be Home Soon\".\nGeschiedenis.\nNa het uiteenvallen van Split Enz in 1984, de band waar de broers Neil en Tim samen voorman waren, richtte Neil samen met de voormalige drummer van Split Enz Paul Hester in 1985 een nieuwe band op. Binnen de eclectisch-new wave muziekstijl van Split Enz had Neil Finn een toegankelijker popgeluid gebracht dat hij zou voortzetten in zijn nieuwe band. Het derde bandlid werd Nick Seymour (basgitaar). Aanvankelijk was de naam van de nieuwe band 'The Mullanes', de tweede naam van Neil Finn en de familienaam van zijn moeder. In juni 1985 tekende de band een contract met Capitol Records. De definitieve naam van de band werd 'Crowded House'.\nIn juli 1986 verscheen het titelloze debuutalbum, dat was opgenomen in Los Angeles. Het album was geproduceerd door Mitchell Froom, een jonge Amerikaanse muziekproducent. Na de minder succesvolle single \"World Where You Live\", scoorde de band haar eerste hit 1987 met de single \"Don't Dream It's Over\".\nOok het tweede album \"Temple of Low Men\", dat in juli 1988 werd uitgebracht, bevatte enkele hits. De singles \"Better Be Home Soon\" en \"Into Temptation\" bereikte respectievelijk de derde en achtste positie in de Nederlandse Top 40. Wederom waren de nummers voornamelijk gecomponeerd door Neil Finn. Crowded House kwam vooral bekend te staan als een energieke spontane liveband. Voor de liveact werd de band regelmatig aangevuld met Eddie Rayner, de voormalige toetsenist van Split Enz.\nBroer Tim Finn werkte mee aan het derde album \"Woodface\" dat in juni 1991 werd uitgebracht. Hij werd korte tijd lid van de band en schreef mee aan een groot deel van de nummers van dat album. Tim Finn verliet de band alweer in november 1991 omdat zijn persoonlijkheid minder goed aansloot bij de rest van de band. Voor de lopende tour ter promotie van \"Woodface\" werd Mark Hart ingevlogen, die de band al eerder had versterkt bij de tour voor \"Temple of Low Men\". In 1993 werd Mark Hart een vast bandlid. De single \"Weather With You\" bereikte de 9de positie in de Top 40 en werd daarmee in 1992 een bescheiden zomerhit.\nIn de zomer van 1992/1993 nam Crowded House het album \"Together Alone\" op. Hiervoor verbleef de band op een afgelegen strand van Nieuw-Zeeland, Karekare, dat ook het toneel was van de film \"The Piano\". Tim Finn werkte in dezelfde tijd aan een vierde solo-album. Zowel op Tims solo-album als op \"Together Alone\" verschenen restjes van de nummers die ze in aanloop naar \"Woodface\" hadden geschreven. \"Together Alone\" werd in 1993 uitgebracht. Het jaar daarop ontving Crowded House de prijs voor \"Beste Internationale Act\" van Q-magazine, waarbij ze grote acts als U2, Nirvana en Pearl Jam versloegen.\nIn april 1994 verliet Paul Hester de band, omdat hij meer tijd wilde spenderen met zijn familie. In mei van dat jaar speelde de band daardoor zonder hem op popfestival Pinkpop. Twee jaar later, in 1996, werd de hele band opgeheven omdat Neil Finn, naar eigen zeggen, 'bang was zichzelf te herhalen' en op zoek wilde naar een nieuwe manier van muziek maken. Het nieuws kwam vlak voor het uitbrengen van het album \"Recurring Dream - The Very Best Of\", een verzamelalbum met enkele nieuwe nummers. De band gaf op 24 november 1996 een laatste concert op de trappen van het Sydney Opera House. Meer dan 250.000 mensen woonden het concert bij. De opbrengsten van dit concert gingen naar het kinderziekenhuis \"Sydney Children's Hospital\". In 2000 verscheen postuum het album \"Afterglow\", een verzameling rariteiten voor de echte fan.\nNa vaak te hebben aangegeven dat de band niet opnieuw leven zou worden ingeblazen, kondigde Neil Finn in januari 2007 toch een re\u00fcnie van de band aan, met Mark Hart, Nick Seymour en de nieuwe drummer Matt Sherrod. Sherrod verving oorspronkelijk bandlid Paul Hester, die in 2005 uit het leven was gestapt na een lange strijd met depressie. Hesters overlijden was de aanleiding voor de re\u00fcnie en vormt een thematische rode draad door het in 2007 uitgebrachte re\u00fcnie-album \"Time on Earth\".\nMedio 2010 kwam als opvolger van \"Time on Earth\" het album \"Intriguer\" uit. De eerste single van dat album was \"Saturday Sun\". Na de \"Intriguer Tour\" in 2010 en de \"New Zealand Winery Tour 2011\" werd een tijdje niets meer van de band vernomen.\nIn 2016 kwam Crowded House opnieuw bij elkaar en gaf de band een aantal concerten in Australi\u00eb en Nieuw-Zeeland onder de tournaam \"Encore\".\nNeils zoon Liam Finn maakte al van tijd tot tijd deel uit van de liveband, maar eind 2019 maakte Neil Finn een formele nieuwe bezetting van de band bekend. Deze zou, naast hemzelf en Nick Seymour, bestaan uit zijn beide zoons Liam en Elroy Finn en Mitchell Froom, de producent van de eerste drie albums van Crowded House. Op 15 oktober 2020 werd de single \"Whatever You Want\" uitgebracht, de eerste nieuwe muziek van Crowded House in tien jaar. Dit was eerste single van het album \"Dreamers Are Waiting\" dat in juni 2021 verscheen.\nIn juni 2022 stond Crowded House op het hoofdpodium van het Glastonbury Festival.\nIn februari 2024 kondigde de band het nieuwe album \"Gravity Stairs\" aan dat op 31 mei van dat jaar zou verschijnen. \"Gravity Stairs\" werd op 30 mei 2024 gelanceerd."}
{"id": "6109", "revid": "1065620", "url": "https://nl.wikipedia.org/wiki?curid=6109", "title": "Szeged", "text": "Szeged (Duits: \"Szegedin\") is met ca. 160.000 inwoners de op twee na grootste stad van Hongarije. De stad ligt in het zuidoosten van het land, op de rechteroever van de Tisza, voorbij de plaats waar deze samenvloeit met de Mure\u015f (Hongaars: \"Maros\") en in de nabijheid van zowel de Servische als de Roemeense grens. De stad is de hoofdstad van het comitaat Csongr\u00e1d-Csan\u00e1d.\nSzeged werd in 1879 grotendeels verwoest door een overstroming van de Tisza, waarna de stad in een voor die tijd moderne stijl werd herbouwd. Opvallende elementen zijn het stratenplan met een ringweg en radiaalwegen, en de vele gebouwen in neostijlen. De ringweg draagt de namen van de steden die bijdroegen aan de wederopbouw. Szeged is sinds 1921 een universiteitsstad: in dat jaar werd de Hongaarstalige universiteit vanuit de stad Cluj (Hongaars: \"Kolozsv\u00e1r\") naar Hongaars grondgebied overgebracht, nadat Cluj aan Roemeni\u00eb was toebedeeld.\nDe opvallendste gebouwen in de stad zijn de dom, een neoromaanse Votiefkerk die in 1930 werd afgewerkt, het stadhuis aan het bomenrijke Sz\u00e9chenyiplein (1893-1895, ontworpen door \u00d6d\u00f6n Lechner) en de Nieuwe Synagoge uit 1903. Op het plein voor de dom vindt jaarlijks een openluchtfestival plaats met theater-, opera- en balletvoorstellingen.\nSzeged heeft een belangrijke voedingsmiddelenindustrie en is beroemd om twee typisch Hongaarse producten: salami en paprika. De plaatselijke keuken biedt een vermaarde vissoep, de \"szegedi hal\u00e1szl\u00e9\".\nGeschiedenis.\nSzeged kreeg in 1247 stadsrechten van koning B\u00e9la IV en kreeg in 1498 de statuut van koninklijke stad. In 1526 werd de stad door de Turken geplunderd en veroverd om na 143 jaar te worden bevrijd door de Oostenrijkers. Tijdens de Turkse tijd vluchtten veel Hongaarse inwoners naar Noord-Hongarije (het huidige Slowakije) en het deel van de bevolking dat bleef overleefde door belasting te betalen aan de Turkse overheersers. In die periode kwamen er veel Servi\u00ebrs naar de stad. Na de Oostenrijkse herovering op de Turken werd Szeged weer een belangrijke Hongaarse stad binnen het Habsburgse rijk.\nTijdens de Hongaarse vrijheidsstrijd van 1848/1849 fungeerde de stad kortstondig als hoofdstad van Hongarije: de regering kwam bijeen in het Zs\u00f3t\u00e9r-huis. In 1867 werd Hongarije weer onafhankelijk en ontstond Oostenrijk-Hongarije. Dit was een nieuwe bloeiperiode voor Szeged.\nSzeged heeft veel te lijden gehad van overstromingen. In 1879 bleven er van de 5800 huizen slechts 300 gespaard. De heropbouw kwam tot stand met hulp vanuit heel Europa. Uit dankbaarheid heeft men vele straten, die daarna werden aangelegd, naar Europese steden genoemd. De grote ring van Szeged is vernoemd naar Brussel, Londen, Parijs, Rome, Wenen en Moskou.\nNa de overstroming werd de stad volgens de nieuwste stedenbouwkundige inzichten opgebouwd naar het model van grote steden als Wenen en Parijs met ringwegen en boulevards. De bebouwing die toen is gerealiseerd bepaalt sindsdien het fraaie 19e-eeuwse stadsbeeld. De stad ontwikkelde zich voorspoedig en behoorde tot de grootste steden binnen Oostenrijk-Hongarije. De stad concurreerde met omliggende steden als Arad, Temesv\u00e1r (Timi\u0219oara) en Szabadka (Subotica). In 1920 verloor Hongarije grote gebieden aan de buurlanden en werd Szeged een grensstad. Tussen de twee wereldoorlogen was de stad in grote economische problemen door het verlies van achterland dat nu in Joegoslavi\u00eb en Roemeni\u00eb lag. Wel werd in deze periode de grote kerk en het omliggende plein gebouwd.\nNa de Tweede Wereldoorlog werd de stad in de communistische periode ge\u00efndustrialiseerd. Het werd met name een centrum van de voedingsmiddelenindustrie, met salamiproducent Pick als bekendste vertegenwoordiger.\nDe stad werd ook een belangrijk onderwijscentrum voor de regio met een algemene universiteit en een medische universiteit.\nNa de omwentelingen in 1990 kwam Szeged redelijk door de strenge hervormingen heen. De stad bleef aantrekkelijk voor bedrijven. Vanaf 2004, toen Hongarije toetrad tot de EU heeft Szeged zich verder gemoderniseerd met de bouw van grote winkelcentra en het herinrichten van de binnenstad. Vanaf 2010 is het tramnetwerk uitgebreid en gemoderniseerd.\nStadsbeeld.\nHet centrum van de stad ligt op de rechteroever van de Tisza. Aan de promenade langs de rivier en bij de \"Belv\u00e1rosi h\u00edd\" (Binnenstadsbrug) staat het Cultuurpaleis, dat het Ferenc M\u00f3ra-museum huisvest. Achter het museum liggen nog enkele resten van de vroegere burcht, die tot de 18e eeuw strategisch belangrijk was. Het deel dat na de overstroming overbleef, herbergt een klein museum over de plaatselijke geschiedenis.\nDe J\u00f3zsef Attila sug\u00e1r\u00fat leidt van hier in noordelijke richting naar de Bovenstad. Aan het Szent Gy\u00f6rgy t\u00e9r staat de Minorietenkerk met klooster.\nHet hoofdplein van Szeged is het 50.000 m\u00b2 grote Sz\u00e9chenyiplein, een combinatie van plein en park, met bomen (platanen, linden en sparren), bloemperken, standbeelden en zitbanken. In het midden staan vier rijen platanen. Na de grote overstroming werd hier door \u00d6d\u00f6n Lechner een nieuw raadhuis gebouwd in een eclectische stijl, waarbij de barok-kenmerken het meest opvallen.\nTen zuiden ervan ligt het veel kleinere \"Klauz\u00e1l t\u00e9r\", waar zich een standbeeld van Lajos Kossuth bevindt. In het K\u00e1r\u00e1sz-huis woonde hij tijdelijk en hij sprak er zijn laatste rede uit voordat hij naar het buitenland vluchtte. Weer zuidelijker ligt het \"Dugonics t\u00e9r\" met het standbeeld van de schrijver waarnaar het park hier genoemd werd. Aan dit plein staat het hoofdgebouw van de universiteit van Szeged.\nOp het Domplein staat de neoromaanse Votiefkerk, die tussen 1913 en 1930 werd gebouwd. Met de fa\u00e7ade van de dom als decor vindt op dit plein in juli en augustus het jaarlijkse Openluchtfestival van Szeged plaats.\nHet plein biedt plaats aan 4000 mensen (zitplaatsen), het toneel is 600 m\u00b2 groot.\nAchter de Votiefkerk staat de barokke Servisch-orthodoxe kerk met een mooi interieur. Van het Domplein in noordelijke richting loopt een zeer oude straat, de Oskola utca. Het classicistische huis op n\u00ba 20 was vroeger een hotel, nu is het zetel van de afdeling Szeged van de Hongaarse Academie van Wetenschappen. Aan het eind van de Oskola utca, op het Roosevelt t\u00e9r ligt de brug over de Tisza.\nAan de overkant van de rivier ligt de nieuwe stad, \u00dajszeged, met een complex zwembaden, waaronder ook een thermaalbad.\nIn het 'Volksbosje' bevindt zich het openluchttheater dat 1500 toeschouwers kan bevatten. Ook ligt hier in dit stadsdeel de grote botanische tuin van de universiteit.\nTen zuiden van het Domplein staat op het Aradi V\u00e9rtanuk tere het ruiterstandbeeld van Frans II R\u00e1k\u00f3czi. Hier begint de Szenth\u00e1roms\u00e1g utca, die naar het lagere deel van de stad leidt.\nOp het M\u00e1ty\u00e1s kir\u00e1ly t\u00e9r staat de vroegere franciscanenkerk die in de 16e eeuw in gotische stijl tot stand kwam.\nDe toren is pas later op het 60 meter lange gebouw geplaatst. Het barokke interieur, dat later aangebracht werd, de altaren, de kansel en de mooi bewerkte meubels van de sacristie stammen uit de 18e eeuw.\nVanaf laatstgenoemd plein komt men via Alf\u00f6ldi utca op de buitenste ringweg, waarvan de delen de namen van buitenlandse steden dragen. Via de B\u00e9csi (Weense) k\u00f6r\u00fat en de Moszkvai k\u00f6r\u00fat komt men op de Londoni k\u00f6r\u00fat. Een van de zijwegen die hierop uitkomt is de Gutenberg utca, waaraan de oude synagoge met een 48 meter hoge koepel.\nDe Londoni k\u00f6r\u00fat komt uit op het vierkante Mars t\u00e9r en de naam van de ringweg verandert hier weer, nu in P\u00e1rizsi k\u00f6r\u00fat.\nCultuur en wetenschap.\nDe Universiteit van Szeged is sinds 1921 in de stad gevestigd (deze werd verplaatst vanuit Kolozsv\u00e1r, het huidige Cluj-Napoca in Roemeni\u00eb) en heeft zijn hoofdgebouw aan het Dugonicsplein.\nHet Ferenc M\u00f3ramuseum heeft een verzameling schilderijen en historische, biologische en etnografische voorwerpen, gehuisvest in het Cultuurpaleis aan het Rooseveltplein.\nVerkeer en vervoer.\nOpenbaar vervoer.\nSzeged heeft een eigen stadsvervoerbedrijf die 5 tramlijnen, 6 trolleybuslijnen en 33 buslijnen exploiteert. Verder heeft Szeged een treinverbinding met Boedapest en Servie en richting het oosten naar Mak\u00f3. De stad heeft drie belangrijke treinstations, het grote station, het R\u00f3kusstation en het station in Nieuw-Szeged aan de oosttzijde van de rivier de Tisza.\nWegverkeer.\nSzeged is voor de auto ontsloten middels de snelwegen M5 (Boedapest-Servische grens) en M43 Szeged-Roemeense grens. De laatste snelweg is in juli 2015 geheel gereed en biedt een ongestoorde verbinding met de steden Arad en Timi\u0219oara.\nLuchtverkeer.\nSzeged heeft een kleine luchthaven. Er waren plannen deze verder uit te bouwen, maar de gemeenteraad heeft hier uiteindelijk van afgezien. De stad is vanuit de lucht dus slechts bereikbaar met priv\u00e9toestellen. De dichtstbijzijnde luchthavens zijn die van Arad en Boedapest."}
{"id": "6110", "revid": "80021", "url": "https://nl.wikipedia.org/wiki?curid=6110", "title": "Nucle\u00efnezuur", "text": "Een nucle\u00efnezuur of kernzuur is een complex biochemisch macromolecuul waarin een groot aantal bouwstenen, de nucleotiden, aan elkaar geschakeld zijn. Nucle\u00efnezuren hebben een hoog molecuulgewicht. De volgorde van de nucleotiden bepaalt de genetische informatie. De meest voorkomende natuurlijke nucle\u00efnezuren zijn desoxyribonucle\u00efnezuur (DNA) en ribonucle\u00efnezuur (RNA).\nDe naam 'nucle\u00efnezuur' werd gegeven omdat deze moleculen het eerst ontdekt werden in de celkern (nucleus).\nSoorten nucle\u00efnezuren.\nRibonucle\u00efnezuur.\nRibonucle\u00efnezuur of RNA is een nucle\u00efnezuur waarin de suiker ribose voorkomt. Het speelt een grote rol bij het overbrengen van genetische informatie van het desoxyribonucle\u00efnezuur (DNA) naar de ribosomen. Op basis van de genetische informatie kunnen prote\u00efnen gemaakt worden. Er zijn drie types van RNA afhankelijk van hun functie: tRNA (transfer), mRNA (messenger) en rRNA (ribosomaal).\nDesoxyribonucle\u00efnezuur.\nIn desoxyribonucle\u00efnezuur (DNA) vervult de suiker desoxyribose de functie van ribose in RNA. DNA komt voor in alle levende organismen en bevat de erfelijke informatie van het organisme. De DNA-segmenten die genetische informatie bevatten worden genen genoemd. Andere delen hebben een structureel doel of spelen een rol bij de transcriptie van de genetische informatie.\nOpbouw.\nNucleobasen.\nIn DNA komen de nucleobasen cytosine (C), guanine (G), adenine (A) en thymine (T) voor. In RNA wordt thymine vervangen door uracil (U).\nNucleobasen zijn complementair en vormen basenparen. Volgende paren zijn mogelijk:\nDe binding tussen cytosine en guanine heeft drie waterstofbruggen, terwijl het A-T-paar twee waterstofbruggen vormt.\nNucleosiden.\nNucleosiden zijn glycosylaminen die gevormd worden doordat een nucleobase met een ribose of desoxyribose suikerring bindt. De naam van nucleosiden die voorkomen in DNA en RNA worden afgeleid van hun nucleobase. De nucleosiden die voorkomen in DNA en RNA zijn cytidine, uridine, adenosine, guanosine en thymidine. Nucleoside-analoga zoals acyclovir, kunnen worden gebruikt als antiviraal middel.\nNucleotiden.\nWanneer een fosfaatgroep aan een nucleoside wordt toegevoegd bekomt men een nucleotide. Nucleotiden zijn de monomeren van DNA en RNA, alsook van belangrijke cofactoren zoals acetyl-CoA, FAD, NADP, flavine-mononucleotide en ATP."}
{"id": "6115", "revid": "1345462", "url": "https://nl.wikipedia.org/wiki?curid=6115", "title": "Breezand (dorp)", "text": "Breezand is een dorp in de gemeente Hollands Kroon in de Nederlandse provincie Noord-Holland.\nBeschrijving.\nBreezand is centraal gelegen in de Anna Paulownapolder, die een belangrijk tuinbouwgebied vormt.\nOp 13 september 1931 werd in Breezand de parochiekerk Sint Jan de Evangelist, ontworpen door Herman de Vries, plechtig ingezegend door deken Guilonard van Schagen. Deze kerk bestaat nog steeds.\nTe Breezand is sinds 30 april 1993 het Museum Anna Paulowna gevestigd. In het museum wordt de droogmaking van de Anna Paulownapolder behandeld en de bloembollenteelt rond Breezand. Ook wordt er aandacht besteed aan koningin Anna Paulowna, naamgeefster van de polder.\nOp Koninginnedag 1985 bezocht de koninklijke familie de gemeente Anna Paulowna. Tijdens dit bezoek werd ook Breezand aangedaan. In Breezand werden in de sporthal van de lokale sportvereniging ZAP diverse zaken die betrekking hadden op de bollenteelt vertoond.\nSport.\nBreezand kent diverse sportverenigingen, waaronder Sportvereniging Z.A.P. (Zwaluwen Anna Paulowna - opgericht in 1922 - tennis, voetbal, handbal) en Zwemvereniging Oude Veer (zwem- en waterpolovereniging) met als thuisbasis zwembad Den Krieck.\nJaarlijks wordt in augustus in Anna Paulowna het \"kwartje Triathlon\" gehouden. De finish van dit evenement is in Breezand op het Ceresplein. In 2007 vierde de vereniging haar 25-jarig bestaan."}
{"id": "6116", "revid": "264532", "url": "https://nl.wikipedia.org/wiki?curid=6116", "title": "Vj", "text": ""}
{"id": "6117", "revid": "344418", "url": "https://nl.wikipedia.org/wiki?curid=6117", "title": "Videojockey (televisie)", "text": "Een videojockey of vj is een presentator op een muziekzender op televisie. Het werk van een videojockey bestaat grotendeels uit het aan elkaar praten van videoclips. De term is analoog aan \"dj\" (diskjockey), iemand die muziekstukken voor het aanwezige publiek of voor de radio achter elkaar afspeelt en presenteert op een manier die meerwaarde aan het programma geeft.\nOp televisie in Nederland en Vlaanderen waren vj's vooral te zien bij de muziekzenders MTV, Xite en TMF (Vlaanderen) en ook bij TMF Nederland en The Box. "}
{"id": "6119", "revid": "1267710", "url": "https://nl.wikipedia.org/wiki?curid=6119", "title": "Slag bij Tannenberg (1410)", "text": "De Slag bij Tannenberg (of Slag bij Grunwald, in Litouwen ook: Slag bij \u017dalgiris) vond plaats op 15 juli 1410 nabij de dorpen Tannenberg en Gr\u00fcnfelde (Pools: \"Grunwald\").\nAchtergrond.\nDeze veldslag was het hoogtepunt in het conflict tussen de Duitse Ordestaat en het koninkrijk Polen dat, in vereniging met het Grootvorstendom Litouwen, de regio Samogiti\u00eb wilde vrijwaren van de expansiezucht van de Orde.\nDe veldslag.\nDe slag vond plaats tussen twee bondgenootschappen. Aan de ene kant bevonden zich Poolse, Litouwse en Lipka-Tataarse strijdkrachten, en soldaten die door de Pruisische steden waren betaald, onder bevel van de Poolse koning W\u0142adis\u0142aus II Jagie\u0142\u0142o (20.000 tot 25.000 man).\nAan de andere zijde bevonden zich de strijdkrachten van de Duitse Orde (14.000 man) aangevoerd door de grootmeester van de Duitse Orde Ulrich von Jungingen.\nUlrich verraste op 15 juli de Pools-Litouwse legers door zich op volle sterkte op te stellen tussen de dorpjes Grunwald en Tannenberg, op slechts zeven kilometer van het Lubienmeer, waar het kamp van Jagie\u0142\u0142o was gelegen. In plaats van de nog niet georganiseerde Polen meteen aan te vallen, besloot Ulrich zijn leger in te graven op een strategisch gesitueerde heuvel. Hij wachtte af tot de Poolse koning het initiatief nam om aan te vallen.\nJagie\u0142\u0142o wilde echter niet aanvallen, omdat hij nog steeds in een diplomatieke oplossing geloofde. Ook wordt beweerd dat hij aarzelde wegens de grote faam op het slagveld die de Duitse Orde in de laatste jaren had verworven. De Duitse ridders waren veel beter bewapend en meer ervaren dan de Poolse ruiterij. Die bestond voornamelijk uit Poolse en Litouwse lansiers, Lipka-Tataarse ruiters en Russische hulptroepen en slechts een minderheid aan ridders. Uiteindelijk besloot Ulrich de koning uit te dagen en stuurde hij twee bodes, Kazimir van Stettin en de keizerlijke heraut, naar het Poolse kamp om Jagie\u0142\u0142o te hekelen. Die diende van repliek, maar werd uitgedaagd door de spottende toon van de twee arrogante ridders. Ze beweerden dat Jagie\u0142\u0142o zijn eer waagde door niet aan te vallen en Jagie\u0142\u0142o dreigde dat ze nog spijt zouden krijgen van deze dwaze woorden. Daarna beval hij zijn neef Vytautas de Grote de aanval te openen.\nDe Poolse linkerflank viel eerst ordelijk aan op de Duitse linies maar stuitte op de verbeten Duitse ridders die deze opmars een halt toeriepen. Op de rechterflank van het Poolse leger ging het er wanordelijker aan toe toen de Litouwse, Russische en Tataarse ruiters een roekeloze aanval uitvoerden op de Duitse linkerflank. Hun terugtrekkingsmanoeuvre ontaardde in een massale vlucht en de instorting van de rechterflank. Vytautas hield stand in het midden en Jagie\u0142\u0142o stuurde zijn reserves naar de vluchtende rechterflank. Op dat moment zag Ulrich dat Jagie\u0142\u0142o slechts bewaakt door enkele van zijn trouwste ridders op een heuvel aan de rand van het slagveld stond uit te kijken. Hij beval een aanval van zijn meest geduchte ridders op de rechterflank en stuurde een groepje naar de heuvel waar Jagie\u0142\u0142o zich op bevond. Deze groep werd echter door Poolse ridders onderschept en op de rechterflank slaagde Vytautas erin de vluchtende troepen te laten omkeren en zich weer in de strijd te mengen. Het behoud van de centrale Poolse slaglinie gaf Vytautas nu de mogelijkheid om de verzwakte Duitse troepen te omsingelen met zijn immense cavalerie. Het slagveld veranderde al snel in een kluwen waarin het moeilijker en moeilijker werd vriend van vijand te onderscheiden en waarin de Duitse ridders hun superieure slagkracht niet konden benutten. Langzamerhand omsingelden de Pools-Litouwse legers de Duitse strijdmacht en leek de strijd gestreden. Ulrich besloot echter niet op te geven en beval zijn troepen stand te houden. Rond 19.00 uur waren de meeste soldaten van de Orde ofwel gevangengenomen, ofwel gedood. Tweehonderd Duitse ridders waren gesneuveld. Ook Ulrich sneuvelde in de strijd. Het Weichselland werd vervolgens geplunderd door de overwinnaars.\nNa de slag.\nJagie\u0142\u0142o's leger hergroepeerde op het slagveld en toen het eindelijk klaar was om verder op te trekken had graaf Heinrich von Paulen al met drieduizend mannen de burcht en tevens het bestuurscentrum van de Orde Mari\u00ebnburg versterkt. Met haar hoge muren en slotgrachten was de vesting haast niet te veroveren. De voorraden waarover het kasteel beschikte waren immens en na twee maanden moest Jagie\u0142\u0142o het beleg opgeven. Nadien zou de oorlog nog vele jaren op incidentele schaal voortgezet worden met wisselend succes aan beide kanten.\nGevolgen.\nEerste vrede van Thorn.\nNa deze veldslag herkregen de Duitse ridders nooit meer hun oude macht. Voorlopig bezat de Poolse koning niet de mogelijkheden om grote gebiedsannexaties door te voeren. Hij liet het in de Eerste Vrede van Thorn (1411) en de Vrede van Melno (1422) bij het opleggen van een hoge oorlogsschatting aan de Orde. Deze probeerde nu de verstandhouding met haar steden te verbeteren door hun eisen tot autonomie in te willigen. Ook de Pruisische landadel die niet tot de Ridderschap van de Orde behoorde kreeg meer vrijheid. Niettemin ging het proces van verwijdering tussen de Ridderschap en haar onderdanen door. De stad Danzig nam de leiding in de oppositie en werd daarbij door de Poolse koning gesteund. De ene na de andere Ordensburcht werd belegerd en ingenomen, ook de hoofdzetel (de Marienburg) van de hoogmeester (grootmeester).\nTweede vrede van Thorn.\nVijftig edelen en negentien steden verenigden zich in 1440 in een oppositionele \"Pruisische Bond\", die in 1454 de Poolse koning aanzocht om hun soeverein te worden. Daarop brak een Dertienjarige Oorlog (1454-1466) uit. Door geldgebrek kon de Orde huursoldaten niet betalen en gaf ze aan de legerleiders een aantal van haar burchten in pand. Omdat de leiders onmiddellijk geld wensten, verkochten ze de burchten aan de Poolse koning. De hoogmeester van de Orde moest zich daarop schikken in een Tweede Vrede van Thorn (1466) die de westelijke helft van Pruisen (West-Pruisen), zij het als autonome provincie, en het bisdom Ermland (Warmia) definitief aan Polen bracht. Ook de autonomie van de steden in deze gebieden werd met Pools-koninklijke privileges gehandhaafd. Deze zelfstandigheid werd echter ingetrokken aan het einde van de 16e eeuw en alleen Danzig en Elbing kunnen ook nadien als autonome steden beschouwd blijven worden. De hoogmeester van de Orde had zijn bestuurscentrum inmiddels verplaatst van Marienburg naar Koningsbergen (K\u00f6nigsberg).\nIn 1525 werd het restant van het gebied van de Orde geseculariseerd tot het erfelijk Hertogdom Pruisen onder de laatste hoogmeester Albrecht van Brandenburg-Ansbach. Hij moest de Poolse koning als leenheer erkennen, maar het hertogdom zou zich daar later van kunnen losmaken omdat de Orde en zijn hoogmeester weliswaar de Poolse koning als soeverein erkend had, maar de hertog meende dat hij die relatie niet hoefde over te nemen. Pas in 1702 kon hij zich op grond van de machteloosheid van de Poolse koning formeel van diens soevereiniteit losmaken en zichzelf tot koning van Pruisen uit laten roepen. Daarna zou het gebied als provincie Oost-Pruisen het kernland worden van het in macht groeiende koninkrijk Pruisen, dat uiteindelijk in 1871 met de Duitse eenwording in het Duitse Rijk leidde. Bestuurlijk werd Oost-Pruisen in 1772 verenigd, zo men wil herenigd, met West-Pruisen dat in dat jaar door het koninkrijk Pruisen geannexeerd werd bij de Eerste Poolse deling. In 1795 werd Danzig ook geannexeerd en hoofdstad van de nieuwe provincie. Later zouden Oost en West-Pruisen weer gescheiden worden in twee verschillende provincies binnen het koninkrijk Pruisen.\nNalatenschap.\nSinds de 18e eeuw werd in de Poolse nationale geschiedenis de slag van Tannenberg (in Polen \"slag van Grunwald\") voorgesteld als een krachtmeting tussen het Duitse en het Poolse volk en als een zege van dat laatste over het eerste. Dat is echter een modern-anachronistische opvatting die met de toenmalige machtsverhoudingen en -strevingen weinig van doen heeft. In het Ordeleger vochten ook Poolsgezinde strijders uit West- en Oost-Pruisen mee, terwijl een aantal Duitse edelen weer dienden onder de Poolse en Litouwse kroon. De Duitse burgerijen van de steden die zich aaneensloten tot de Pruisische Bond steunden met geld het 'Poolse' leger. Deze nationale aanduidingen hadden dus in de middeleeuwen niet de betekenis zoals ze in de moderne tijd gelden. Partijkeuze werd niet op grond van nationale identiteit gemaakt, maar uit economische en juridische belangen, en bekrachtigd met de grote aantallen huursoldaten die uit waren op soldij en oorlogsbuit.\nDesalniettemin maakt \"Grunwald\" in Polen deel uit van de moderne nationale identiteit, die mede is gebaseerd op anti-Duitse gevoelens en waarbij een doorgaande lijn wordt gezien lopend vanuit de middeleeuwen tot in de Tweede Wereldoorlog. In Litouwen wordt vooral de rol van de Litouwse groothertog en bondgenoot van de Poolse koning benadrukt. Overigens, in de eeuwen na 1410 zou de Litouwse adel zich laten opnemen in de Poolse \"szlachta\" en de Litouwse bevolking onder sterke poloniseringsdruk komen.\nIn het Duitse nationalisme geldt Tannenberg als een door verraad gepleegde vernedering die werd goedgemaakt in 1914-15 in de Slag bij Tannenberg, toen het Russische leger na eerst de oostelijke helft van Oost-Pruisen te hebben overrompeld, toch werd verslagen. Hoewel dit gebeurde in een aantal opeenvolgende confrontaties werd \u00e9\u00e9n historische plaats gekozen, en om de gevallenen te gedenken werd daar in de jaren twintig een grootschalig herdenkingenmonument in de vorm van een fort opgericht. Na 1945 sloopte Polen dit monument en richtte ervoor in de plaats een monument op voor de slag van 1410.\nIn Litouwen is de slag bij \u017dalgiris nog altijd zichtbaar bij belangrijke namen in de sport. De grootste voetbalclub in de hoofdstad Vilnius is FK \u017dalgiris, het grootste stadion in het land (voor basketbal, in Litouwen een grote sport) in Kaunas heet \u017dalgiris Arena.\nWetenswaardig.\nIn de wapenzaal van de Krakause Wawelburcht bewaart men de verbleekte vaandels van de Duitse Orde die werden buitgemaakt bij de Slag bij Tannenberg."}
{"id": "6120", "revid": "68062476", "url": "https://nl.wikipedia.org/wiki?curid=6120", "title": "Slag bij Poltava", "text": "De Slag bij Poltava in Poltava, Oekra\u00efne vond plaats op 8 juli 1709 en markeert het keerpunt in de Grote Noordse Oorlog. De 19e-eeuwse Britse historicus Edward Creasy rekende de Slag bij Poltava onder de vijftien meest beslissende veldslagen in de wereld.\nKoning Karel XII van Zweden had de Poolse koning August de Sterke volledig verslagen en ook diens bondgenoot tsaar Peter de Grote van Rusland in de Slag bij Narva (1700) afgestraft. Vervolgens liet hij zich verleiden tot een aanval op het hart van Rusland.\nDe voorbereidingen van de Slag bij Poltava.\nNa de vernietigende slag bij Lesnaja ontving Karel XII het slechte nieuws, dat zijn generaal L\u00fcbecker 3000 man, de wapenuitrusting en de wapens verloren had in Ingermanland. Toen nam Karel XII het besluit niet meer verder naar Smolensk of Moskou te trekken. Hij trok zich terug naar Oekra\u00efne, een rijke streek, waar hij hoopte voldoende voorraden en steun aan te treffen. Hij sprak met de naburige Ottomanen en met hetman Ivan Mazeppa, die de Russische strijdkrachten verraden had, maar toen hij er aankwam merkte hij dat het land al geplunderd was door de Russen, en dat Mazeppa slechts 2000 kozakken kon optrommelen in plaats van de beloofde 40.000 mannen.\nHet Oekra\u00efense volk aanvaardde de opstandige hetman niet, en koos voor Ivan Skoropadski, die de Zweedse indringers verjoeg uit hun land. Toen de winter van 1709 toesloeg, werden ook de honger en kou vijanden van het Zweedse leger. Ze hadden geen kans meer op versterking. Mannen en dieren stierven van uitputting. Kozakken maakten de achterblijvers af, of onderschepten de konvooien.\nHet Zweeds leger slonk tot 24.000 man. Karel leidde zijn leger naar Poltava, de inname van de stad was zijn doel. Hij dacht er de Russen te kunnen verdrijven en zo op krachten komen om daarna de strijd voort te zetten. In april 1709 bereikten de Zweden Poltava, een oude stad die niet echt goed versterkt was. Poltava werd bewaakt door een garnizoen van 6000 man. Karel XII omsingelde de stad, maar viel ze niet aan. Hij wilde al zijn manschappen sparen voor de grote veldslag. De adviseurs en Mazeppa raadden Karel XII aan, om terug te trekken, aangezien het Russische leger in de buurt gesignaleerd werd. Karel XII weigerde: hij zou heel zijn leger inzetten om de Russen te verslaan. De Russen, die met zo'n 50.000 man waren, groeven overal loopgraven; echt gevochten werd er niet. De beide legers bereidden zich voor op de slag. Bij een verkenningstocht geraakte Karel gewond aan zijn linkerhiel, een pijl drong door zijn laars.\nDe slag bij Poltava.\nVoorbereiding.\nToen de slag begon, had Karel XII ongeveer 25.000 man. Hij moest het opnemen tegen het leger van Peter dat bestond uit 50.000 man. Karel had 24 bataljons infanterie, 17 regimenten cavalerie, maar het merendeel was uitgeput door de strenge winter van 1709. Omdat Karel gewond was geraakt, droeg hij het bevel van de infanterie over aan Adam Ludwig Loewenhaupt. De opperbevelhebber was Carl Gustaf Rehnski\u00f6ld, de hoogste militaire officier na de koning. Hoewel Karel gewond was, bleef hij toch bij de bevelhebbers, om hen te sturen, zo wilde Loewenhaupt alle Zweedse krachten inzetten, maar Karel weigerde dit. In de belegeringsstellingen bleven 2000 infanteristen achter indien het garnizoen zou aanvallen. 2500 man cavalerie kreeg de opdracht het bagageterrein te bewaken. 1500 Zweden werden ingezet om de Vorskla te bewaken, uit vrees dat de Russen de rivier zouden oversteken. De Zweden konden maar met 19.000 man tegen de Russen ten strijde trekken.\nKarel en Rehnski\u00f6ld hadden een plan uitgewerkt: een zeer snelle aanval net voor het aanbreken van de dag, waardoor de Russen verrast zouden worden en zodat de Zweedse troepen in hoog tempo de redoutes zouden kunnen passeren, zonder ze aan te vallen. Daar voorbij zouden de colonnes links zwenken en op de open vlakte voor het Russisch kamp de gelederen herstellen. De infanterie zou langs de westelijke rand van de vlakte naar een positie ten noordwesten van Peters verschanste leger marcheren, ondertussen zouden de Zweedse cavaleristen Peters ruiters van het slagveld maaien. Zodra de gewenste stelling tussen de Russen en het wed bij Petrovka in was bereikt, zou het hele Zweedse leger een kwartslag naar rechts draaien en een gevechtslinie vormen. Zo zouden de Russen opgesloten zitten in hun kamp, met achter hen de steile rivieroever, en langs de ontsnappingsroute naar de Petrovka het Zweedse leger.\nLoewenhaupts infanterie werd in vier colonnes verdeeld. Het bestond maar uit 7000 man, twee links, van samen tien bataljons, en twee rechts, van acht bataljons. De koning zou bij de eerste colonne zitten, vervoerd op een draagberrie. De tweede colonne stond onder het bevel van Karl Gustaf Roos en de twee colonnes rechts werden toevertrouwd aan Axel Sparre en Berndt Otto Stackelberg, Sr.. De cavalerie, die werd onderverdeeld in acht colonnes, kwam onder toezicht van Kreutz. De artillerie bestond uit slechts vier stukken, de rest werd achtergelaten in het kamp.\nOpmars.\nOm 23u00 kwam de infanterie op gang. Er werd afgesproken, dat bij onduidelijkheid in de duisternis de soldaten in het Zweeds \u201cMet Gods hulp\u201d moesten roepen om te weten of het Zweden of Russen waren. Omdat de infanterie moest wachten op de cavalerie, mochten ze zich neerzetten, en in de stilte van de nacht hoorden ze een vreemd geluid dat vanuit de richting van de Russen kwam, alsof er getimmerd werd.\nHet was veel dichter dan de zes redoutes die waren opgericht, dus besloot Rehnski\u00f6ld te gaan kijken: \u2019s nachts hadden de Russen nog vier redoutes bijgebouwd, loodrecht op de zes die er al waren. Hierdoor zouden de Zweden zich in twee afzonderlijke vleugels moeten splitsen. Zo zouden ze de redoutes aan weerszijden moeten passeren en konden de Russen de Zweden onder vuur nemen. De Russen kregen de Zweden in het oog, en tromgeroffel wekte het Russisch leger. Rehnski\u00f6ld trok zich terug en er werd een krijgsraad gehouden. Intussen was de cavalerie aangekomen, dus kon het leger op gang komen. Er werden snel bevelen uitgevaardigd. De opdracht luidde, om zo snel mogelijk voorbij de vier nieuwe redoutes te marcheren, zonder op hun vuur te reageren en daarna het oorspronkelijke plan, dat het leger op de vlakte in slagorde op te stellen, op te volgen. De vijfde colonne, die uit vier bataljons bestond, moest de vier nieuwe redoutes omsluiten en aanvallen. De vier redoutes namen de gelederen onder vuur, dus de opmars moest snel beginnen.\nDe Zweedse aanval.\nDe strijd begon op 27 juni 1709, om 3u45. De Zweden rukten op tegen de Russische versterkte linies. De strijd was begonnen op een traditionele manier: de infanterie rukte op naar de redoutes, gevolgd door de Zweedse cavalerie. Het grootste deel van het Zweeds leger negeerde de redoutes, maar wanneer de middelste colonnes infanterie de eerste redoutes bereikten, stormden de Zweedse grenadiers over de onvoltooide redoute. De eerste werd veroverd na een man-tegen-mangevecht, de tweede onderging hetzelfde lot. Daarna voegden enkele compagnie\u00ebn zich terug in de gelederen en marcheerden de andere redoutes voorbij, terwijl de twee bataljons onder leiding van Roos zich op de derde redoute stortten.\nDe derde redoute werd dapper verdedigd, de eerste aanval van de Zweden werd zelfs afgeslagen. Meer troepen werden ingezet, in totaal maakten zes bataljons zich klaar om de redoute aan te vallen. Er zat ongeveer 2600 vast aan deze redoute, soldaten die niet konden worden gebruikt in het leger om zich voor te bereiden op de grote aanval. Roos kon aan niets anders denken, hij zou de derde redoute veroveren. Hij wist zelfs niet waar het grootste deel van het leger zat. Later had Karel XII, die geweigerd had zijn generaals te bekritiseren, gezegd: \u201cop dit punt schoot verkenning te kort.\u201d\nTerwijl het hoofdleger de strijd aanging met de zes redoutes, kwam achter de linie het leger van Aleksandr Mensjikov in twee compagnie\u00ebn tevoorschijn voor een aanval tegen de Zweedse infanterie. De cavalerie werd opgeroepen, en de Zweedse ruiterij naderde de Russische dragonders. Zowel de Russen als de Zweden weigerden zich terug te trekken, en de strijd duurde meer dan een uur. Mensjikov stuurde 14 veroverde vaandels en banieren naar de tsaar, met dringend advies dat de tsaar met het hele leger moest oprukken tegen de Zweden. Peter stuurde een bericht terug, waarin hij zei dat hij niet geloofde dat de Russische cavalerie het zo goed deed, maar dat ze zich moesten terugtrekken.\nRussische terugtocht.\nBauers Russische strijdmacht trok zich terug naar de noordflank van het Russisch kamp, terwijl Mensjikov naar de linkerflank terugging. De Russische kanonnen dekten de terugtocht van de dragonders, en de Zweedse cavalerie kon de achtervolging niet inzetten. De Zweedse artillerie kon bij gebrek aan kogels niets doen. Loewenhaupt, die zes bataljons infanterie leidde op de rechtervleugel, marcheerde de redoutes voorbij en moest zich bij het Zweedse hoofdleger aansluiten. Ze werden bestookt door musketten en kanonnen, waardoor Loewenhaupt met zijn troepen meer naar rechts uitweek, uit schootsafstand van de Russen. Hierdoor viel een groot gat in de Zweedse slagorde. Loewenhaupt kende de precieze plannen van Rehnski\u00f6ld niet en wilde met zijn colonnes de hoofdmacht van het Russische leger aanvallen. De 72 kanonnen van de Russen schoten op de Zweedse infanterie. Binnen schootsafstand van de Russische musketten werd Loewenhaupt geconfronteerd met een ravijn. Hij leidde zijn leger rond dit obstakel heen. Daarna wilde hij met zijn 2400 man het Russisch leger van 30.000 man aanvallen.\nLinks van de redoutes, aan de andere kant van het slagveld was de Zweedse hoofdmacht de enige van de drie divisies die zich aan het oorspronkelijk plan hield. Na de vlucht van de Russische cavalerie, haastten de twee colonnes infanterie zich voorbij de redoutes, en namen, nadat ze bestookt werden door de redoutes, plaats in het open veld achter de redoutes. Volgens Rehnski\u00f6ld verliep alles volgens plan, maar toen hij merkte dat 12 bataljons, die van Roos en Loewenhaupt ontbraken, stuurde hij verkenners uit om de verloren bataljons te zoeken.\nDe bataljons van Loewenhaupt werden snel gevonden. Rehnski\u00f6ld stuurde een boodschapper, Loewenhaupt moest zijn opmars naar de hoofdmacht van het Russisch leger staken en zich bij de Zweedse hoofdmacht voegen. Hij stond net op het punt, met enkel musketten en bajonetten, het Russisch kamp aan te vallen met een typisch Zweedse tactiek: met alle macht de zwakste plek van de vijandelijke linie aanvallen en een doorbraak forceren, gesteund door paniek en verwarring. Toen Loewenhaupt aankwam zou Rehnski\u00f6ld over 12 van de 18 bataljons beschikken, maar hij had geen idee waar de andere zes zich bevonden.\nOndertussen gaf Roos nog steeds de opdracht de derde Russische redoute aan te vallen, die nog steeds in Russische handen was. Driemaal had Roos aangevallen, maar steeds werd de aanval weer afgeslagen. Hij was niet op de hoogte van het plan: de hoofdmacht dekken terwijl ze de redoutes passeerden en daarna zich bij de hoofdmacht voegen. Hij trok zich terug in een bos om weer bataljons te vormen.\nRussische tegenaanval.\nPeter zag, dat de Zweden de redoutes waren gepasseerd, hij zag ook dat Loewenhaupt zich terugtrok. Hij gaf Mensjikov het bevel de bataljons van Roos op te sporen en tot overgave te dwingen. Dit gebeurde met een groot leger: vijf bataljons infanterie en vijf regimenten dragonders: in totaal 6000 man. Toen Roos het Russisch leger van Mensjikov merkte, dacht hij eerst dat het Zweedse hulptroepen waren, maar nog voor ze hun vergissing doorhadden, stormden de Russen al op hen. In een man-tegen-mangevecht werd het grootste deel van Roos\u2019 leger gedood of gevangengenomen. Roos kon zelf nog ontsnappen met 400 man. Die werden achtervolgd door de Russische ruiters. Ze trokken zich terug in een loopgraaf in de buurt van Poltava, maar werden door de ruiters van Mensjikov omsingeld: Roos had geen andere keuze dan zich over te geven.\nOndertussen was de echte veldslag al begonnen. Rehnski\u00f6ld werd immers door zijn eigen boodschappers op de hoogte gebracht, dat Roos nog steeds de redoutes aanviel en in moeilijkheden verkeerde. Hij zond twee regimenten cavalerie en twee bataljons infanterie naar Roos. De Zweedse hoofdmacht stond in schootsafstand van de Russische kanonnen, de Russische artillerie schoot dan ook op het Zweedse leger, wat massa\u2019s doden eiste. De Zweden hadden maar vier stukken artillerie mee, dit was het enige wat ze voorlopig konden gebruiken tegen de Russen, terwijl ze op Roos wachtten. Sparre, die Roos moest bevrijden en terughalen, kwam terug met het bericht dat ze onmogelijk door de linies konden breken die Roos omsingelden. Om voor meer soldaten te zorgen, zond hij boodschappers naar het Zweeds kampement, om het reservebataljon op te trommelen en artillerie mee te brengen. Die boodschappers kwamen nooit aan, dus die versterking waarop Rehnski\u00f6ld hoopte zou nooit te hulp komen.\nZweedse aftocht.\nOm 9u00 sloeg de twijfel toe in het Zweeds kamp, van de versterkingen was nog steeds geen spoor. Rehnski\u00f6ld zag drie mogelijkheden\nHij wilde terugtrekken langs de redoutes, Roos te hulp komen en terugkeren naar het Zweeds kamp. Daar zou hij iedereen bijeenroepen zodat hij weer een leger had van 24 bataljons. Dan kon hij beslissen waar en wanneer hij Peter I de volgende keer ging aanvallen. Toen het leger de bevelen van de terugtocht uitvoerde, zette het Russische leger zich in beweging. De poorten van het kamp gingen open de Russische infanterie stroomde naar buiten. Het Russische leger dat in slagorde stond, manoeuvreerde soepel en snel. De Russische troepen gingen in de laatste gevechtsformatie over: een licht gekromde linie van tienduizenden soldaten die naar de Zweden opmarcheerden. De rechtervleugel werd gevormd door de cavalerie, onder bevel van Bauer. De artillerie werd vooraan geplaatst, zodat ze de Zweedse legers een vernietigende slag konden geven. Peter zelf stond op de linkervleugel met het Novgorod-regiment.\nDeze nieuwe positie van het Russisch leger zorgde voor nog meer problemen bij de Zweden: de infanterie stond niet meer in slagorde en was al in colonnes opgesteld, klaar om terug te marcheren naar hun kamp. Hierdoor werd de terugtocht gestaakt en moest het leger zich wenden en klaar maken om te vechten. Om 10 uur stonden de legers in formatie tegenover elkaar. De Zweedse cavalerie stond achter de infanterie, en niet zoals die van Peter, op de flanken. De eerste Russische linie bestond uit 24 bataljons, 14.000 man sterk. De tweede linie bestond uit 18 bataljons, 10.000 man sterk. Negen infanteriebataljons bleven als reserve in het kamp. De verhouding was absurd: 5000 uitgehongerde Zweden tegenover 24.000 Russen met meer dan 70 stukken artillerie.\nVernietigende slag.\nLoewenhaupts troepen kwamen als eerste in beweging, de Russische artillerie sloeg grote gaten in de troepen van Loewenhaupt. Met grote inspanningen trachtten de Zweden toch nog een bres in de Russische troepen te maken en ze te verjagen. Loewenhaupt hoopte, dat de Zweedse cavalerie nu snel zou komen om deze bres te benutten, maar van de rijdende macht van de Zweden was geen spoor. Hierdoor konden de Russen zich hergroeperen en een wig in de Zweedse troepen drijven. De linkervleugel werd met de artillerie aan flarden geschoten, terwijl de rechtervleugel nog steeds voorwaarts drong en op het punt stond de tweede Russische linie te bereiken. Peter stuurde zijn infanterie in de bres en de Zweedse gelederen werden verbroken. De rechtervleugel werd omsingeld . De Zweedse cavalerie kwam toch nog, maar het waren niet de gedisciplineerde eskadrons van Rehnski\u00f6ld. Niet meer dan 50 ruiters stortten zich op de Russische infanterie, maar werden vlug neergeschoten door de Russische soldaten. De Zweden probeerden terug te trekken, eerst met strenge discipline, maar daarna in grote wanorde. Loewenhaupt probeerde zijn troepen tot standhouden te dwingen. Later zei hij: \n\u201cIk heb gesmeekt, gedreigd, gevloekt en geslagen, maar het was allemaal tevergeefs. Het leek wel of ze me niet hoorden.\u201d\nPeter stond deze tijd tussen de troepen, hij moedigde de soldaten aan, en leidde zijn regiment. Het leger van Peter overspoelde de troepen van Loewenhaupt. Het merendeel van het Zweedse leger dat over het veld naar de Russische troepen trok werd vernietigd nog voor ze bij de Russen aankwamen. Karel XII werd op een paard gehesen en vluchtte. Het paard werd onder hem neergeschoten, maar een ander werd hem aangeboden. Onderweg naar het Zweeds kamp kwam hij Loewenhaupt tegen en vroeg wat er moest gebeuren. Loewenhaupt zei, dat hij zo veel mogelijk troepen zou verzamelen en zich terugtrekken. Rond de middag was het grootste deel van het verslagen leger in het kamp aangekomen. De slag bij Poltava was voorbij.\nRussische zege.\nNa de veldslag sloegen de Zweden op de vlucht richting Poesjkarivka, maar de Russen zetten de achtervolging niet in. Peter vond het nodig om te vieren: hij at en dronk samen met de generaals, en na de vele overwinningtoasts die werden uitgebracht, werden de Zweedse gevangengenomen generaals binnengebracht. Hij deed er niet uit de hoogte tegen, ze mochten mee aan tafel zitten en vroeg verscheidene keren: \n\u201cWaar is mijn broeder Karel?\u201d\nPeter had een gesprek met Rehnski\u00f6ld en vroeg waarom hij met zo\u2019n klein leger Rusland binnengetrokken was. Rehnski\u00f6ld zei dat het de onvoorwaardelijke trouw aan Karel was die hem dat beval. Hierop gaf Peter hem zijn zwaard terug en zei dat hij een man van eer was.\nHoewel het Zweedse leger verslagen was, had het zich niet overgegeven. Karel gaf bevel zich meteen terug te trekken, nog voor de Russen doorhadden dat ze een grote overwinning behaald hadden op de Zweden. De mars zou in zuidelijke richting worden hervat, ze trokken naar de monding van de Vorskla in de Dnjepr. Zo zouden ze naar het Krim kunnen vluchten. In de avond van 29 juni bereikten ze de monding, maar op 30 juni, werden de Zweden, zoals ze hadden gevreesd, ingehaald door de Russen en de Kozakken.\nZweedse overgave.\nMeteen begonnen de Zweden met honderden bootjes naar de overkant te varen, maar het leger was veel te groot om helemaal te kunnen oversteken. Het Zweedse leger zat in de val en er moest beslist worden wie zou kunnen vluchten. Loewenhaupt smeekte Karel om te vluchten, die eerst weigerde, maar daarna toegaf. De koning vluchtte met ongeveer 700 cavaleristen, 200 infanteristen en de Kozakken die hem de weg naar de Krim toonden. Ook een deel van de legerkas werd overgebracht, net als twee vaten gouden dukaten. Het deel van het leger dat niet kon overgebracht worden, zou terug noordwaarts trekken, de vijand tegemoet.\nToen ze de volgende ochtend net vertrokken waren, zagen ze over de hellingen van de heuvels massa\u2019s ruiters. Het was Mensjikov, met 6000 dragonders en 2000 Kozakken. Er werd een onderhandelaar gestuurd en om 11 uur gaf Loewenhaupt zich over. Het leger dat zich overgaf bestond uit 14.000 man, 34 kanonnen en 264 strijdvaandels. Peter had nu met de 3000 gevangenen vanuit Poltava, meer dan 17.000 Zweedse gevangenen. Ondertussen vluchtte Karel naar het Ottomaanse Rijk (in de zuidelijke Oekra\u00efne), waar hij en zijn troepen ge\u00efnterneerd werden. Mazeppa sneuvelde in de slag bij Poltava. Veel Zweden werden gevangengenomen en ingezet bij de bouw van Sint-Petersburg, die in 1703 was begonnen.\nNabeschouwing.\nDe 19e-eeuwse Britse historicus Edward Creasy rekende de Slag bij Poltava onder zijn vijftien meest beslissende veldslagen in de wereld. De Zweedse nederlaag betekende het einde van de Zweedse hegemonie rond de Oostzee en het begin van bijna drie eeuwen Russische dominantie in Oost-Europa. Polen werd \"de facto\" een Russische vazalstaat.\nNa de veldslag werd Peter door heel Europa overspoeld met allerlei lofbetuigingen, verdragen en regelingen. Zelfs Lodewijk XIV van Frankrijk wilde een bondgenootschap aangaan met Rusland. Koning Frederik IV van Denemarken sloot weer een nieuw bondgenootschap met Rusland tegen Zweden. Deense troepen staken de Sont over en vielen Zuid-Zweden binnen.\nIn Polen waren de gevolgen het meest voelbaar. Zodra August II van Polen hoorde van de nederlaag van Karel XII, vaardigde hij een proclamatie uit, waarin hij het verdrag van Altranst\u00e4dt verwierp. Hij viel met een leger van 14.000 man Polen binnen en riep de bevolking op tot hernieuwde loyaliteit. De bevolking onthaalde hem hartelijk en Stanislaus Leszczy\u0144ski werd gedwongen te vluchten naar Zweeds-Pommeren, vandaar naar Zweden en ten slotte naar Karel in het Ottomaans Rijk.\nPeter trok door Oekra\u00efne, naar Oost-Pruisen, Riga, Sint-Petersburg en ten slotte naar Moskou. In Oost-Pruisen ontmoette hij August II. August II was nerveus, omdat hem verboden werd nog langer Rusland te steunen in de Grote Noordse Oorlog. Peter kalmeerde hem en zei dat hij het verleden moest vergeten. Toch moest Peter de opmerking maken: \n\u201cDe kortelas die u me gegeven hebt, draag ik altijd, maar zo te zien geeft u niet om het zwaard dat u van mij gekregen hebt, want u draagt het niet.\u201d\nAugust antwoordde dat hij het geschenk waardeerde, maar het destijds vergeten was in Dresden, waarop Peter zei: \n\u201cmag ik u dan een ander schenken?\u201d\nwaarop hij hetzelfde zwaard teruggaf, het was in Poltava aangetroffen in de bagage van Karel. Op 9 oktober 1709 werd een nieuw verdrag ondertekend, waarbij de tsaar beloofde om August II te helpen bij het veroveren en behouden van de Poolse troon. In het verdrag werd ook over Zweden onderhandeld, ze zouden de Zweden enkel terugdrijven op Zweedse bodem, en de buurlanden beschermen tegen de Zweden.\nDaarna trok hij naar Koerland om zich bij Boris Sjeremetev te voegen die Riga belegerde, maar wachtte tot de tsaar erbij was. Peter vuurde op 13 november de eerste drie mortiergranaten op de stad. Riga verzette zich hevig, en toen Peter vertrok naar Sint-Petersburg, beval hij Sjeremetev dat hij de soldaten tijdens de strenge Baltische winter niet in de loopgraven mocht laten, maar de stad moest afgrendelen en de soldaten in winterkwartieren onderbrengen. In Sint-Petersburg gaf hij orders tot het bouwen van een nieuwe kerk, gewijd aan de heilige Samson, op wiens dag de slag bij Poltava had plaatsgevonden. Hij begon zelf aan het geraamte van een nieuw schip, dat Poltava zou heten. Hij gaf instructies voor de bouw en aanleg van parken. Toen vertrok hij naar Moskou.\nOp 21 december 1709 kwam het Russische leger aan in Moskou. Peter en zijn generaals trokken door de stad, gevolgd door duizenden Zweedse krijgsgevangenen, 300 vaandels en 35 kanonnen die buitgemaakt werden op het Zweedse leger. Het volk vierde feest. Er waren in Moskou zeven triomfbogen opgericht, waarvan \u00e9\u00e9n die Hercules (Peter) die Juno (de Zweden) verslaat, afbeeldde. Voor een andere stonden kinderen in Romeinse toga\u2019s die Peter lauriertakken aangaven. De volgende dag werd er gebeden in de kerk van het Kremlin, het \"Te Deum\" werd gezongen. Niet enkel Moskou vierde feest, maar heel Rusland vierde de overwinning op de Zweden.\nIn het voorjaar van 1710 stormden Russische legers door de Baltische staten. Sjeremetev belegerde Riga, Fjodor Apraksin werd naar Vyborg gestuurd met 18.000 man. Vyborg lag 120\u00a0km van Sint-Petersburg, en als de Zweden een aanval op deze stad wilden beramen, vertrokken ze zeker vanuit deze stad. Begin juni werd een stormloop op Vyborg gepland door Apraksin, Peter, die ziek te bed lag, stuurde een brief, waarin hij vroeg de bestorming nog enkele dagen uit te stellen, zodat hij ervan getuige kon zijn. Op 13 juni viel Vyborg met een garnizoen van 154 officieren en 3726 soldaten. Sint-Petersburg had een buffer gekregen van meer dan 150 kilometer, zodat deze stad niets meer te duchten had van Zweedse verrassingsaanvallen. Op 10 juli viel Riga met haar garnizoen van 4500 man. Drie maanden later capituleerde Reval, het hedendaagse Talinn. Zo kwam heel Estland en Lijfland in Russische handen."}
{"id": "6122", "revid": "1260218", "url": "https://nl.wikipedia.org/wiki?curid=6122", "title": "Guinness Storehouse", "text": "Het Guinness Storehouse is een commerci\u00eble toeristische attractie bij de brouwerij van Guinness gelegen in het centrum van Dublin. \nIn de imposante hoge opslagtoren van de oude bierbrouwerij zijn diverse audiovisuele presentaties gemaakt over hoe het bierbrouwen in zijn werk gaat. Onder andere wordt duidelijk waaraan het Guinness bier zijn zwarte kleur te danken heeft. "}
{"id": "6124", "revid": "3901", "url": "https://nl.wikipedia.org/wiki?curid=6124", "title": "Slag bij Agincourt", "text": ""}
{"id": "6125", "revid": "200114", "url": "https://nl.wikipedia.org/wiki?curid=6125", "title": "James Joyce", "text": "James Augustine Aloysius Joyce (Dublin, 2 februari 1882 \u2013 Z\u00fcrich, 13 januari 1941) was een Iers schrijver die wordt beschouwd als een van de belangrijkste schrijvers van de 20e eeuw. Zijn hoofdwerk is de roman \"Ulysses\", die beschouwd wordt als hoogtepunt van het modernisme.\nBiografie.\nJames Joyce werd geboren in een rijke katholieke familie in Dublin die door omstandigheden in armoede terechtkwam.\nHij was het oudste overlevende kind van John Stanislaus Joyce uit Cork en de 10 jaar jongere Mary Jane Murray. Beiden waren verdienstelijke amateurzangers. Ze kregen 4 zonen en 6 dochters, 3 miskramen niet meegerekend. John had door ongelukkige beslissingen de erfenis van zijn jonggestorven vader verspild, en het gezin moest vaak verhuizen naar steeds armoediger woningen. James was de enige van de kinderen die door zijn vader met liefde en aandacht werd omringd; zelf had hij de nauwste band met zijn broer Stanislaus. Veel van de gezinsleden en de verdere familieleden verschijnen als personages in de boeken van Joyce, zij het meestal onder een andere naam.\nIn 1887 werd zijn vader, nadat hij zijn baan als douanebeambte had verlaten, door de Dublin Corporation benoemd tot belastingontvanger en daarom verhuisde het gezin definitief naar Bray, een stad ongeveer twintig kilometer ten zuiden van Dublin. Hier werd Joyce gebeten door een hond, een episode die aan de oorsprong lag van zijn cynofobie. Hij had ook angst voor onweersbuien, omdat een zeer religieuze tante hem vertelde dat ze een teken waren van Gods toorn. Angsten zouden altijd deel uitmaken van Joyce's identiteit, en hoewel hij de macht had om ze te overwinnen, heeft hij dat nooit gedaan.\nIn september 1888 schreef zijn vader hem in bij het Jezu\u00efeteninternaat Conglowes Wood College in Sallins. Als jongste leerling werd hij er aanvankelijk gepest, maar hij leerde van zich afbijten onder meer door verzinsels te verspreiden over zogezegd aanzienlijke familieleden. Na juni 1891 konden zijn ouders het collegegeld niet meer betalen en schreven ze hem uit. Vanaf 6 april 1893 mocht hij echter op voorspraak van een vriend van zijn vader gratis het dagonderwijs volgen aan de Jezu\u00efetenschool Belvedere College in Dublin. Hoewel niet zonder aanvaringen met het gezag, was hij een goede leerling en aanvankelijk ook een vroom katholiek. Hij blonk uit in Engels opstel en leerde er vreemde talen, waaronder ook het eerder ongebruikelijke Italiaans.\nVanaf 1898 studeerde hij literatuur aan het University College Dublin, alwaar hij het katholicisme afzwoer. Het katholieke University College was veel minder prestigieus dan het protestantse Trinity College.\nToen in 1902 zijn studie was afgerond, besloot hij schrijver te worden en bezocht Parijs voor de eerste maal. In 1904 verhuisde hij met het kamermeisje Nora Barnacle naar het continent. Joyce wist via enkele kennissen een baan als docent te bemachtigen aan de Berlitz School in Z\u00fcrich, maar eenmaal in Z\u00fcrich ontdekte hij dat hij bedrogen was en stuurde de directeur hem naar Tri\u00ebst, toen onderdeel van het Oostenrijks-Hongaarse Rijk. James en Nora woonden 10 jaar in Tri\u00ebst op Via Nicolo 30, waar hun zoon geboren werd. Joyce gaf er les aan de Berlitzschool. \nZijn Ierse achtergrond bleek essentieel voor zijn literatuur, want hij schreef uitsluitend over Ierse thema's. In 1902 verschenen drie van zijn verhalen in een Iers tijdschrift voor boeren, geschreven onder het pseudoniem Stephen Dedalus. Deze verhalen werden later verwerkt in \"Dubliners\", een verhalenbundel die uiteindelijk in 1914 werd gepubliceerd. De verhalen zijn 'epiphanies' \"(openbaringen)\" \u2013 een woord dat door Joyce gebruikt wordt om het plotselinge bewustzijn van de 'ziel' van iets te beschrijven.\nDe Eerste Wereldoorlog dwong het gezin te verhuizen naar Z\u00fcrich in het neutrale Zwitserland. Hier begon Joyce te werken aan \"Ulysses\". Na een korte terugkeer naar Tri\u00ebst woonde hij vanaf 1920 in Parijs. Hij wilde niet in Ierland wonen en reageerde op vragen hierover met: \"Heb ik het ooit verlaten?\" \nIn \"Ulysses\" gebruikt Joyce de mythen van Odysseus, Penelope en Telemachus in een moderne setting. Leopold Bloom, en respectievelijk zijn vrouw Molly Bloom en Stephen Dedalus vervullen de hoofdrollen en tonen middels een parodie het contrast met hun mythische modellen. Het boek laat het leven in Dublin zien, met de nadruk op het verval en de eentonigheid van de stad.\nBij zijn aankomst in Parijs genoot hij al een zeker aanzien als schrijver. Tot zijn vriendenkring behoorde de Amerikaanse Sylvia Beach, eigenares en uitbaatster van de Engelstalige boekhandel Shakespeare and Company. Datzelfde jaar was het Amerikaanse tijdschrift \"Little Review\" veroordeeld voor de publicatie van enkele afleveringen van \"Ulysses\" - een publicatieverbod dat tot 1933 zou duren. Miss Beach nam toen de publicatie van een eerste druk in 1000 exemplaren op zich; de vraag (op voorintekening) was meteen groot.\nIn 1931 trouwde Joyce met Nora Barnacle. In 1939 werd de eerste complete versie van \"Finnegans Wake\" uitgebracht bij Faber en Faber. Uit dit werk (alsook uit brieven naar zijn vrouw Nora) blijkt ook zijn belangstelling voor seksualiteit. In een kleurrijk verhullend taalgebruik beschrijft hij taboeonderwerpen zoals naaktheid, voyeurisme en masturbatie.\nAan het begin van de Tweede Wereldoorlog, in 1940, vluchtte Joyce met zijn gezin terug naar Z\u00fcrich waar hij enkele maanden later, op 13 januari 1941, in het Rode Kruisziekenhuis overleed.\nJames Joyce ligt begraven op de Flunternbegraafplaats in Z\u00fcrich. Toen Nora tien jaar later overleed, werd zij eerst apart begraven. In 1966, 25 jaar na James' overlijden, gaf de gemeente Z\u00fcrich hun echter een monumentaal graf, waar later ook hun zoon Giorgio en diens tweede echtgenote werden bijgezet. Naast het graf staat een bronzen beeld van James Joyce, gemaakt door de Amerikaanse kunstenaar Milton Hebald.\nWaardering en invloed.\nHet werk van Joyce kent vele interpretaties, is in de voorbije eeuw ontelbaar malen onderwerp van literaire studie geweest en was van grote invloed op een veelheid aan schrijvers van diverse pluimage, zoals Samuel Beckett, Robert Anton Wilson, John Updike en Joseph Campbell. Andere literatoren bekijken het werk van Joyce met meer gemengde gevoelens, zoals Vladimir Nabokov, die \"Ulysses\" briljant noemde maar \"Finnegans Wake\" vreselijk. Daarnaast zijn er ook negatieve geluiden, zoals van Martin Amis die in 2010 over James Joyce en Samuel Beckett zei: \u201cZe behoren tot de meest invloedrijke schrijvers van de 20e eeuw, maar zijn amper onderhoudend\u201d.\nHoe dan ook, \"Ulysses\" wordt algemeen beschouwd als het hoogtepunt van de moderne literaire beweging uit de 20e eeuw. De grote invloed van Joyce op de wereldliteratuur van de voorbije eeuw is onmiskenbaar en zijn bewonderaars zijn nog altijd talrijk. De Joyce-verenigingen behoren tot de levendigste literaire genootschappen in de wereld. Jaarlijks worden op 16 juni het werk en het leven van Joyce door liefhebbers gevierd (Bloomsday), in Dublin, maar ook op vele plaatsen daarbuiten.\nIn 1999 werd Joyce door \"Time\" gekozen tot een van de 100 belangrijkste personen uit de 20e eeuw. Op \"Modern Library\u2019s\" lijst van 100 beste Engelstalige romans uit de 20e eeuw uit 1998 staat \"Ulysses\" op de 1e plaats, \"A Portrait of the Artist as a Young Man\" op nummer 3 en \"Finnegans Wake\" op 77.\nJoyce in Belgi\u00eb en Nederland.\nWaarschijnlijk op 6 augustus 1926 kwam Joyce aan in Belgi\u00eb, waar hij in Oostende verbleef tot medio september. Vervolgens was hij in Gent en daarna van 17 tot 20 september in Antwerpen. In Antwerpen maakte hij veel notities voor \"Finnegan's Wake\", de stad komt zelfs voor in dit boek als Gnantwerp (Joyce had hier last van \u2018gna[n]ts\u2019 oftewel muggen). Van 20 tot 29 september verbleef hij in Brussel voor hij naar Frankrijk vertrok.\n&lt;br&gt;\nHet jaar daarop was Joyce tussen 21 mei en 20 juni in Nederland. Eerst tot 7 juni in Den Haag en Scheveningen (waar hij op het strand werd aangevallen door een hond), vervolgens in Amsterdam, vanwaaruit hij het Tsaar Peterhuisje in Zaandam bezocht. Op 14 juni was hij weer in Den Haag, vanwaar hij terugkeerde naar Parijs.\nBibliografie.\nVerder zijn er ook nog verschillende volumes met brieven uitgebracht, verzameld en bewerkt door onder meer Richard Ellmann.\nDe meeste van Joyce' boeken zijn in het Nederlands vertaald, zoals \"Dubliners\", \"Een portret van de kunstenaar als jongeman\", \"Ulysses\", \"Finnegans Wake\", \"Pomes Penyeach en andere gedichten\" en \"Giacomo Joyce\"."}
{"id": "6126", "revid": "67803591", "url": "https://nl.wikipedia.org/wiki?curid=6126", "title": "Grote Noordse Oorlog", "text": "De Grote Noordse Oorlog (1700-1721) was een oorlog waarin de zogenaamde Noordelijke Alliantie (bestaande uit Rusland, Denemarken-Noorwegen, Polen-Litouwen en Saksen) vocht tegen Zweden om de macht in de Oostzee. De Republiek der Zeven Verenigde Nederlanden streed kortstondig aan Zweedse zijde.\nDe oorlog was een nederlaag voor Zweden, terwijl Rusland als de nieuwe grootmacht in de Oostzee gold en een nieuwe belangrijke speler in de Europese politiek werd. De rol van Zweden werd veel bescheidener dan tevoren.\nAchtergrond.\nDe oorzaak van de Grote Noordse Oorlog werd bepaald door vele factoren en de oorsprong van het conflict is te herleiden tot het begin van de 17e eeuw. In de vele oorlogen tegen het Koninkrijk Denemarken, Polen-Litouwen en het Russische Rijk tot 1660 had Zweden de oppermacht in het Oostzeegebied verkregen. Zweden had met de Vrede van Stolbovo (1617) het tsarenrijk de toegang tot de Oostzee ontnomen en bij Denemarken volledige soevereiniteit over de Sont afgedwongen, met de Vrede van Oliva (1660). In de daaropvolgende jaren werd Zweden in zijn buitenlandbeleid gesteund door Frankrijk en zou daarom zijn verworvenheden behouden. Als gevolg van deze ontwikkelingen tekenden zich aan het eind van de 17e eeuw de volgende conflicten in Noordoost-Europa af:\nKort na de troonsbestijging van Karel XII van Zweden (1682-1718) begon zich een bondgenootschap te vormen tussen de drie potenti\u00eble tegenstanders van Zweden. In zijn eerste regeringsjaar benoemde de jonge koning zijn zwager, hertog Frederik IV van Sleeswijk-Holstein-Gottorp (1671-1702), tot \"opperbevelhebber van alle Zweedse troepen in Duitsland\" en droeg hem op de verdediging van het Gottorpse deel van het Hertogdom te verbeteren. Deze militaire voorbereidingen waren de aanleiding voor de eerste onderhandelingen voor een alliantie tussen Denemarken en Rusland in juni 1698. In augustus 1698 ontmoetten tsaar Peter de Grote en Koning August II elkaar in Rawa, waar zij de eerste voorbereidingen troffen voor een gezamenlijke aanval op Zweden. De formele overeenkomst van de alliantie werd gesloten op 21 november 1699 GREG (11 november JUL), met het Verdrag van Preobrazjenskoje. Pas op 3 december GREG (23 november JUL) van dat jaar volgde een overeenkomst tussen tsaar Peter I en koning Frederik IV van Denemarken (1671-1730). Denemarken was sinds maart 1698 met Saksen verbonden door middel van een defensieve alliantie. In beide overeenkomsten werd Zweden niet genoemd. De overeenkomsten verplichtten alle ondertekenaars bijstand te verlenen aan elkaar, in het geval van een aanval of wanneer de handel werd gedwarsboomd. Bovendien liet tsaar Peter I een clausule toevoegen volgens welke hij pas na een vredesakkoord tussen Rusland en het Ottomaanse Rijk verbonden zou zijn aan het contract.\nVerloop.\nAanval van de Saksen op Lijfland.\nOp 12 februari 1700 viel het Saksische leger, zonder een oorlogsverklaring, Lijfland binnen. De Lijflandse adel schaarde zich echter niet achter de Saksen en de inname van Riga mislukte. De Poolse adel voelde zich bedrogen door Koning Augustus en verklaarde dat het Pools-Litouwse Gemenebest niet in oorlog was met Zweden. Er waren echter enkele Poolse magnaten die zich achter de koning schaarden, waaronder prins Hieronim Augustyn Lubomirski. Op 11 maart verklaarde Denemarken de oorlog aan Zweden en trok het aan Zweden verbonden hertogdom Sleeswijk-Holstein-Gottorp binnen.\nVeldtocht van Karel XII tegen Denemarken.\nDe Zweedse koning Karel XII beval mobilisatie. Het Zweedse leger bestond, in tegenstelling tot andere landen, niet uit huurlingen. In het begin van de 18e-eeuw bedroeg de troepensterkte zo'n 76.000 soldaten met in totaal 57 regimenten, waarvan 34 dienstplichtig en 23 vrijwillig (57 exclusief marine-eenheden). De geuzennaam voor het Zweedse leger was \"Karoliner\", naar de stichter van het Zweedse leger: Koning Karel XI van Zweden. De soldaten van elke eenheid woonden in tijden van vrede, als boeren in hun dorp, Indelningsverket genaamd. Omdat de soldaten elkaar goed kenden, bleven zij tijdens een oorlog dicht bij elkaar. Desertie kwam dan ook zelden voor in het Zweedse leger. Het Frankrijk van Lodewijk XIV ondersteunde Zweden financieel. Zweden had, Zweeds-Pommeren, Gottorp, Finland, Kareli\u00eb, Ingermanland en Lijfland meegerekend, circa 3 miljoen inwoners. Lodewijk XIV betaalde ieder jaar meer dan 1.000.000 livres.\nWillem III van Oranje, stadhouder van Holland, Zeeland, Utrecht, Gelderland en Overijssel (1672-1702) en koning van Engeland, Schotland en Ierland (1689-1702), wilde een handhaving van de vrede in Noord-Europa en verlangde een gegarandeerd status quo.\nOmdat Denemarken de agressor was in deze, en Engeland en de Republiek garantstellers waren van het Altonaer Verdrag, schaarden deze twee landen zich achter Zweden. Admiraal Rooke werd met een Engels-Nederlands eskader van 25 schepen naar G\u00f6teborg gezonden, ter ondersteuning van de Zweedse vloot. Zweden beschikte zelf over een vloot van 38 linieschepen en 12 fregatten; Denemarken had 33 linieschepen en 7 fregatten. De Zweedse vloot bereikte, na een gewaagde manoeuvre, de kleinste van de twee ingangen naar de zeestraat Sont (ter hoogte van Helsing\u00f8r en Helsingborg). Hierbij bleef de vloot buiten het bereik van de kanonnen van de Deense vestingen langs de Sont. De Zweedse vloot voegde zich bij het Engels-Nederlandse eskader, zodat de totale vloot meer dan 60 schepen telde. Vanwege deze overmacht waagde de Deense admiraal zijn 33 schepen tellende vloot niet aan een zeeslag. Onder bescherming van deze vloot landde Karel XII op 23 juli 1700 op het Deense hoofdeiland Seeland, waarop ook de hoofdstad Kopenhagen gelegen is. In augustus begon de belegering van de hoofdstad.\nDe Deense koning Frederik IV was nu in een catastrofale situatie terechtgekomen:\nFrederik IV moest zijn nederlaag accepteren en sloot op 18 augustus 1700 met Zweden de Vrede van Traventhal. De eerste campagne in de Grote Noordse Oorlog eindigde snel en vrijwel zonder bloedvergieten. De orde was hersteld en Denemarken trad uit de coalitie tegen Zweden.\nOp 30 november 1700 werd het veel grotere leger van de ambitieuze tsaar Peter de Grote bij Narva in Oost-Estland verslagen.\nVeldtocht van Karel XII tegen Polen-Saksen.\nIn de nasleep van deze slag wist Karel XII ook nog in de slag bij de D\u00fcna August II van Polen te verslaan. Karel XII begon vervolgens een campagne tegen August II, koning van Polen en de keurvorst van Saksen, waarbij in 1702 onder meer Warschau werd aangevallen.\nIn 1704 brak er in Polen een burgeroorlog uit. Met het Verdrag van Altranst\u00e4dt (1706) werd August II afgezet en vervangen door Stanislaus Leszczy\u0144ski, kandidaat van Karel XII.\nVeldtocht van Karel XII tegen Rusland.\nKarel XII verwaarloosde zijn positie in de Baltische landen en Peter de Grote verdreef de Zweden van de monding van de Neva, waar hij in 1703 Sint-Petersburg stichtte. Een jaar later werden Tartu en Narva in Estland veroverd en enkele jaren later grondig verwoest. Ook de stad Rakvere viel dit lot ten deel in het jaar 1703. Het definitieve keerpunt was in 1709 de Slag bij Poltava in Zuid-Rusland (nu Oekra\u00efne), waar de Zweedse koning ondanks steun van de kozakkenhoofdman Mazeppa verloor van de tsaristische troepen. Hij vluchtte naar het bevriende Turkije. Het was het einde van de Zweedse hegemonie rond de Oostzee.\nRusland bezet Finland.\nDe Russen rukten verder op, in 1710 veroverden ze Vyborg en in 1713 maakten ze van Sint-Petersburg hun hoofdstad. De Russen vergrootten hun druk op het Oostzeegebied en in 1714 versloegen ze de Zweedse marine tijdens de zeeslag bij Hanko. Finland was nu in Russische handen en werd bovendien geteisterd door hongersnood en pest. Deze periode wordt soms ook de \"Grote Woede\" (Zweeds: 'Stora ofreden'; Fins: 'isoviha') genoemd. Met de Vrede van Nystad in 1721 kreeg Zweden Finland terug. Men schat dat tegen die tijd de helft van de Finse bevolking was gestorven aan ontberingen.\nNoorweegse Campagne.\nNa vijf jaar van ballingschap in Constantinopel (1709-1714), keerde Karel XII terug naar Zweden. Iedereen dacht dat hij na de val van Stralsund in 1715 rijp was voor vredesonderhandelingen. Integendeel, hij vatte het plan op om Noorwegen, dat een deel was van Denemarken, binnen te vallen. Tijdens het Beleg van Fort Fredriksten op 11 december 1718 werd Karel XII door een projectiel in het hoofd getroffen en hij stierf. Hij werd opgevolgd door zijn zus Ulrike.\nRussisch eindoffensief.\nRusland maakt van de zwakte van Zweden gebruik om zijn kusten aan te vallen. Zweden was nu genoodzaakt vrede te sluiten met Denemarken, het \"Verdrag van Frederiksborg\" (1720), met het Koninkrijk Pruisen en het keurvorstendom Hannover, waarvan de koning George I van Groot-Brittanni\u00eb vorst was. Vooral dat laatste was belangrijk omdat Engeland van kamp veranderde en de Zweden hielp in hun strijd tegen de Russen.\nVredesverdragen.\nHet zou nog tot 1721 duren tot in Nystad (tegenwoordig bekender als Uusikaupunki in Finland) de Vrede van Nystad werd gesloten. \nZie de bovenstaande kaart.\nRusland kreeg daarbij Lijfland, Estland, Ingermanland en het Karelische gebied rond Vyborg in handen (op de kaart blauwgroen, rechts). Die gebieden zouden de Russen twee eeuwen behouden. Zweden verloor ook bijna al zijn bezittingen in Duitsland: Bremen-Verden, op de kaart rozerood, kwam aan Hannover; het zuiden van Pommeren kwam aan Pruisen (op de kaart donkerblauw). Alleen een deel van Voor-Pommeren ten noorden van de Peene, de stad Wismar en het eiland R\u00fcgen bleven Zweeds. Denemarken verkreeg zeggenschap over een deel van Sleeswijk en Holstein (beige op de kaart)."}
{"id": "6129", "revid": "751280", "url": "https://nl.wikipedia.org/wiki?curid=6129", "title": "Roofdieren", "text": "Roofdieren (Carnivora) vormen een orde van zoogdieren die zich voornamelijk voeden met vlees en ander dierlijk materiaal. Er zijn ruim 300 soorten beschreven, waardoor het de op vier na grootste orde van zoogdieren is. Roofdieren komen wereldwijd voor, vari\u00ebrend van de koude poolgebieden tot de meest droge streken van de Sahara tot zelfs de open zee. Veel roofdieren vertonen complex gedrag.\nCarnivora bemachtigen vlees door actieve jacht, door diefstal van andere roofdieren of in de vorm van aas. Veel roofdieren hebben een sterk ontwikkeld gebit en gespecialiseerde schedel. Ook plantaardige materialen en andere voedselbronnen, zoals zwammen of insecten, kunnen een deel van het voedingspatroon uitmaken. Katachtigen hebben zich het meest aangepast aan een vleesetend voedingspatroon, terwijl beerachtigen meestal alleseters zijn. Twee berensoorten eten daarentegen nauwelijks vlees: De reuzenpanda heeft zich voornamelijk toegerust op het eten van alleen bamboe en ook de rolstaartbeer is voornamelijk een vegetari\u00ebr. \nIn moderne indelingen worden roofdieren onderverdeeld in twee groepen, de Caniformia (met onder andere de honden, beren, marters en zeeroofdieren) en Feliformia (met onder andere de katten, hyena's en mangoesten). Ook zeehonden, zeeleeuwen en de walrus zijn roofdieren, die zich aan een leven in de zee hebben aangepast. In oudere beschrijvingen zijn deze roofdieren in een aparte onderorde of zelfs orde geplaatst: de Pinnipedia of zeeroofdieren. Alle andere roofdieren werden dan geplaatst in de onderorde Fissipedia of landroofdieren. In een andere onderverdeling worden de roofdieren in twee groepen verdeeld.\nDe roofdieren stammen af van een groep zoogdieren die verwant zijn aan de tegenwoordige schubdieren. Deze voorouders verschenen 6 miljoen jaar na de Krijt-Paleogeengrens in Noord-Amerika. Bij de intrede van het Mioceen hadden de meeste, zo niet alle grote families van roofdieren zich gediversifieerd en vele ecologische niches ingenomen.\nAfbeeldingen.\nRoofdieren vertonen een zeer grote vormenrijkdom. De soorten verschillen in grootte van de 35 gram zware wezel (\"Mustela nivalis\") tot de zuidelijke zeeolifant (\"Mirounga leonina\"), die wel 5 ton zwaar kan worden. Hieronder een overzicht van diverse soorten roofdieren."}
{"id": "6131", "revid": "1338646", "url": "https://nl.wikipedia.org/wiki?curid=6131", "title": "Ursus thibetanus", "text": ""}
{"id": "6132", "revid": "5486", "url": "https://nl.wikipedia.org/wiki?curid=6132", "title": "IJsbeer", "text": "De ijsbeer of poolbeer (\"Ursus maritimus\", synoniem: \"Thalarctos maritimus\") is een grote geelwitte beer, die langer en groter is dan de andere beren (Ursidae). De ijsbeer komt enkel voor in en rond het noordpoolgebied. Hij is het meest vleesetend van alle beren, en leeft vooral van zeehonden.\nAfkomst.\nDe ijsbeer is een soort waarvan wordt gedacht dat hij tijdens het Pleistoceen, zo'n 2 miljoen tot 400.000 jaar geleden, ontstaan is, mogelijk uit Siberische populaties van de bruine beer. Onderzoek uit 2011 op mitochondriaal DNA (mtDNA) leek te wijzen op afstamming vanuit een Ierse populatie van de bruine beer. Onderzoek uit 2012, deze keer op nucleair DNA (DNA uit de celkern), wees echter op een eerdere afsplitsing van zijn soortgenoten: circa 600.000 jaar geleden. De onderzoekers stellen dat de eerdere conclusie op basis van het mtDNA bijvoorbeeld aan hybridisatie met bruine beren te wijten kan zijn. Doordat er toen door het warme klimaat minder ijsberen waren, konden de gevolgen van hybridisatie groot worden en zo uiteindelijk het oorspronkelijke ijsbeer-mtDNA vervangen.\nBeschrijving.\nDe ijsbeer is zeer groot en krachtig. Mannetjes worden 2,3 tot 2,6 meter lang en wegen 300 tot 800 kilogram. Vrouwtjes zijn kleiner dan de mannetjes en worden 1,8 tot 2 meter lang en 150 tot 300 kilogram zwaar. De ijsbeer heeft een lange nek en een grote neus. Onder de vacht is de huid zwart, wat te zien is op de naakte delen zoals de neus en de lippen. De haren van de vacht zijn niet wit, maar doorzichtig en hol. De kleur van de vacht is, afhankelijk van de tijd van het jaar, lichtval en de hoeveelheid vuil in de vacht, gelig wit tot vuil grijs. Hij is waterafstotend en houdt de warmte van de zon vast. Daarnaast heeft de ijsbeer een dikke onderhuidse vetlaag, waarmee hij warmte vasthoudt.\nDe ijsbeer heeft vliezen tussen zijn tenen, waardoor hij beter kan zwemmen. Zijn achterpoten gebruikt hij als een soort roer om mee te sturen. IJsberen hebben een kleine staart, ongeveer acht tot tien centimeter lang.\nDe tanden van een ijsbeer groeien elk jaar een beetje. Via de tanden kan men bepalen hoe oud een ijsbeer is. IJsberen worden zelden ouder dan 25 jaar. De oudste wilde beer waarvan de leeftijd bekend was, stierf op een leeftijd van 32 jaar, terwijl het oudste exemplaar in gevangenschap overleed op een leeftijd van 43 jaar.\nVoortplanting.\nDe paringstijd is van maart tot juni, met een piek in april. De ijsbeer kent een verlengde draagtijd, en het embryo komt waarschijnlijk pas in oktober of november in ontwikkeling. De dracht duurt daardoor 200 tot 250 dagen (7 tot 8 maanden). Er zijn meestal 2 jongen, die in december of januari in een sneeuwhol worden geboren. Een enkele keer worden \u00e9\u00e9n tot vier welpen geboren. Bij de geboorte zijn de jongen ongeveer 600 gram zwaar en 25 centimeter lang. De oogjes zitten dicht en de diertjes zijn bedekt met dun haar.\nEen drachtig vrouwtje brengt de winter door in een sneeuwhol dat zij zelf heeft gegraven. Het hol wordt gegraven in een sneeuwheuvel, op plaatsen waar de sneeuw hard en stevig is. Na een tunnel bevindt zich de kraamkamer. Soms bevinden zich meerdere kamers in een hol, maar meestal slechts eentje, waarin het ijsbeervrouwtje overwintert. Het hol bevindt zich over het algemeen op het vasteland, aan de kust, maar soms wordt het gegraven op het pakijs.\nDe jongen verlaten het hol voor het eerst in maart of april, als ze ongeveer drie maanden oud zijn. Ze wegen dan ongeveer negen tot elf kilogram. Alleen het vrouwtje zorgt voor het jong. Mannetjesberen worden gemeden, aangezien deze de welpen kunnen doden. De moedermelk is rijk aan vetten en energie.\nDe jongen worden 1-3 jaar gezoogd en worden na 24 tot 28 maanden onafhankelijk. Na drie tot zes jaar zijn ze geslachtsrijp. Vrouwtjes zijn volgroeid als ze vijf \u00e0 zes jaar oud zijn, mannetjes pas na acht tot tien jaar.\nGedrag.\nIJsberen leven leeft meestal alleen en zijn zowel overdag als 's nachts actief. Ook in de lange, donkere winter zijn ze actief. Drachtige vrouwtjes houden dan echter een winterslaap. De ijsbeer is een bijzonder goede zwemmer die vele kilometers van de kust aangetroffen kan worden. De naam \"Ursus maritimus\" betekent dan ook \"zeebeer\". In het water kunnen ze snelheden van drie tot vier kilometer per uur behalen. Ze kunnen slechts korte tijd onder water blijven; de langst gemeten tijd staat op 3 minuten en 10 seconden. Toch jaagt hij ook te land en is daar bijzonder snel. Ze kunnen tot twintig kilometer per dag afleggen, en trekken mee met de grens van het pakijs, die 's\u00a0zomers noordelijker ligt dan 's\u00a0winters.\nIJsberen leven solitair. Soms komen ze in groepen voor, en zijn dan vrij tolerant tegenover elkaar. Groepsvorming komt vooral voor op plaatsen waar bijzonder veel voedsel voorhanden is, als vuilnisbelten en karkassen van gestrande walvissen. Mannetjes zijn agressief tegenover elkaar in de paartijd. Ook doden mannetjes weleens berenwelpjes en andere beren.\nBij slecht weer graven veel ijsberen een tijdelijk hol (voornamelijk moeders met jongen), maar ze drukken zich ook vaak tegen de grond, waarbij de vallende sneeuw de beer bedekt.\nDe ijsbeer leeft van zeehonden. Vooral de ringelrob is geliefd, maar ook andere soorten, als baardrob, en in mindere mate zadelrob en klapmuts, worden gedood. Ook aas, walrussen, kleinere walvissen als beloega's en narwallen, vis, sneeuwhaas, lemmingen, zeevogels, eieren, rendier en muskusos worden soms gegrepen. In de zomer trekken enkele ijsberen naar land, waar ze ook plantaardig voedsel als bessen en grassen eten, evenals menselijk afval.\nHij maakt gebruikt van zijn grote klauwen en zijn goed ontwikkelde reukzin om zijn prooi te vinden en te doden. De witte vacht dient daarbij als camouflage. Op zeehonden jaagt hij door te wachten bij ademgaten, maar ook worden ze gedood in holen (ringelrobben werpen hun jong in een sneeuwhol), in het water en op het ijs, waarop de zeehonden rusten. Hij vangt kleinere walvissen door in hun spuitgat te bijten en krabben. Hierdoor kan de prooi niet meer ademhalen en kan de ijsbeer het dier op het ijs trekken en op eten.\nDe ijsbeer heeft een circumpolair verspreidingsgebied. Op Groenland komt de soort zowel op de oost- als op de westkust voor. Op het Europese vasteland komt de ijsbeer niet in het wild voor, maar in het noorden van IJsland worden regelmatig verdwaalde ijsberen waargenomen. Een groot gedeelte van het jaar is de beer te vinden op het drijfijs.\nBedreiging.\nDe ijsbeer heeft geen andere natuurlijke vijanden dan de mens. De traditionele jacht door poolvolkeren als de Eskimo's bracht tot ver in de 20e eeuw de populatie niet in gevaar. Er is echter in de bergen van Oost-Groenland gebleken dat de niveaus van door de mens in het milieu gebrachte stoffen zoals pcb en DDT erg hoog is. Op Spitsbergen is de concentratie zelfs zo hoog dat er gevreesd wordt voor het voortbestaan van de soort omdat de voortplantingsorganen en het immuunsysteem erdoor aangetast worden.\nOok de afname van het zee-ijs rond de noordpool is een bedreiging voor het voortbestaan van de soort, omdat vooral op en rond het ijs op zeehonden wordt gejaagd.\nOp 15 november 1973 sloten de Verenigde Staten, Canada, de Sovjet-Unie, Noorwegen en Denemarken (Groenland) een verdrag tot bescherming van de ijsbeer. De jacht op het dier werd verboden, met uitzondering van de traditionele jacht met traditionele middelen (art. 3). Ook de handel in ijsbeerbont werd aan banden gelegd.\nSinds mei 2006 staat de ijsbeer als \"kwetsbaar\" (\"vulnerable\") op de Rode Lijst van de IUCN, omdat verwacht wordt dat door de gestage afname van drijfijs in de zomer door het versterkte broeikaseffect, dat de opwarming van de aarde als gevolg heeft, de populatie de komende 45 jaar met minstens dertig procent zal dalen. Het dier wordt vaak als symbool gebruikt in acties rond de opwarming. Het poolijs ontstaat steeds later en smelt steeds vroeger, waardoor het dier niet genoeg tijd kan hebben om op het ijs te jagen en er zijn jaarlijkse vetreserves aan te leggen. Sommige ijsberen lijken zich echter aan te passen aan de nieuwe situatie door op ander voedsel over te schakelen.\nOverigens werd de ijsbeer ook in veel oudere Rode Lijsten (tot 1994) als \"kwetsbaar\" beschouwd. Daarna werd de status \"van bescherming afhankelijk\" (LR/CD) gegeven voor deze soort. Op 27 december 2006 stelt de Amerikaanse regering voor om de ijsbeer als bedreigde diersoort te beschouwen. Er zouden er nog ongeveer 20.000 - 25.000 leven op de hele wereld, waarvan 2.200 in Alaska.\nJaarlijks wordt op 27 februari de Internationale dag van de ijsbeer georganiseerd om aandacht te vragen voor bescherming van de ijsbeer."}
{"id": "6133", "revid": "3", "url": "https://nl.wikipedia.org/wiki?curid=6133", "title": "Ursus maritimus", "text": ""}
{"id": "6134", "revid": "231402", "url": "https://nl.wikipedia.org/wiki?curid=6134", "title": "658", "text": "Het jaar 658 is het 58e jaar in de 7e eeuw volgens de christelijke jaartelling."}
{"id": "6135", "revid": "231402", "url": "https://nl.wikipedia.org/wiki?curid=6135", "title": "686", "text": "Het jaar 686 is het 86e jaar in de 7e eeuw volgens de christelijke jaartelling."}
{"id": "6139", "revid": "428201", "url": "https://nl.wikipedia.org/wiki?curid=6139", "title": "Messias", "text": "Messias is een term uit het jodendom voor de grote leider die in een apocalyptische eindstrijd wereldwijde vrede en welvarendheid brengt. In het christendom wordt deze figuur gespecificeerd als Jezus. In brede zin wordt met messias iemand aangeduid die een grote groep mensen bevrijdt. Soms wordt ook een pejoratieve betekenis gebruikt, voor iemand die zich wat al te nadrukkelijk opstelt als de grote bevrijder; de term 'messiascomplex' slaat op een ongezonde drang anderen te redden.\nEtymologie.\nMessias is de vergriekste vorm van het Aramese woord \u05de\u05b0\u05e9\u05b4\u05c1\u05d9\u05d7\u05b8\u05d0, \"m\u0259\u0161\u00ee\u1e25\u0101\u2019\", in het Hebreeuws: \u05d4\u05b7\u05de\u05b8\u05bc\u05e9\u05b4\u05c1\u05d9\u05d7\u05b7, \"hamm\u0101\u0161\u00eea\u1e25\", dat \"gezalfde\" betekent. Met enkele uitzonderingen wordt het woord \"gezalfde\" in de Hebreeuwse Bijbel voorbehouden aan koningen, zowel voor de eerste koning Saul (1 Samuel 24:7,11; 26:9,11,16,23; 2 Samuel 1:14,16) als voor David en zijn nakomelingen (1 Samuel 2:10,35; 16:6; 2 Samuel 19:22; 22:51; 23:1; Habakuk 3:13; Psalmen 2:2; 20:7; 28:8; 84:1; 89:39,52; 132:10,17; Klaagliederen 4:20; 2 Kronieken 6:42). In Jesaja 45:1 wordt het gebruikt voor de Perzische koning Cyrus II de Grote en in Psalm 105:15 voor de aartsvaders.\nDe Griekse transcriptie \u03bc\u03b5\u03c3\u03c3\u03af\u03b1\u03c2, \"messias\", \"messias\" komt in het Nieuwe Testament slechts twee keer voor (Johannes 1:41; 4:25). Op andere plekken wordt de vertaling ervan gebruikt: \u03a7\u03c1\u03b9\u03c3\u03c4\u03cc\u03c2, \"Christos\", \"Christus\".\nMessiaanse verwachtingen in het jodendom.\nHebreeuwse Bijbel.\nDe vraag in hoeverre er \u00fcberhaupt sprake kan zijn van messiaanse verwachtingen in de Hebreeuwse Bijbel, wordt betwist. Geen enkele tekst waarin de titel 'messias' voorkomt, heeft een toekomstige heerser in gedachten. Aan de andere kant wordt de hoop op vernieuwing of herstel van het koningschap van Jeruzalem gevonden in teksten waarin de titel ontbreekt. Deze omvatten de teksten van de profetische traditie waarnaar traditioneel wordt verwezen als \"messiaanse profetie\u00ebn\" (Jesaja 7:14-16; 9:1-6; 11:1-10; Micha 5:1-5; Zacharia 9:9-10) evenals de passages die later als messiaans werden ge\u00efnterpreteerd (Genesis 49:8-10; Numeri 24:17-18). \nDe pogingen van vroege onderzoekers om deze teksten te lezen in grote lijnen met de messiaanse opvattingen van het vroege jodendom of het Nieuwe Testament (H\u00fchn, K\u00f6nig, Rehm) kunnen vanuit historisch-kritisch oogpunt niet worden volgehouden. Enerzijds speelt het koningschap in het algemeen een ondergeschikte rol in de oudtestamentische verlossingsverwachtingen, en anderzijds kan, zelfs met de verwachtingen geformuleerd in profetische teksten, niet worden uitgesloten dat sommige van de beloften terug worden geprojecteerd (\"vaticinia ex eventu\"), die oorspronkelijk waren gebaseerd op een historische koning en niet gerelateerd zijn aan een toekomstige koning. Met name de passages uit Jesaja 7:14, 9:5 en 11:1 zijn ge\u00efnterpreteerd als Hizkia of Josia, afhankelijk van de datum en opdracht.\nLater jodendom.\nIn het jodendom is de messias vanaf de tweede eeuw v.Chr. een leider die een messiaanse periode van vrede en welvarendheid voor Joden en andere volkeren gaat inluiden, die uiteindelijk leidt tot de eindtijd. De persoon in kwestie zou afstammen van koning David en zou het leiderschap van zijn koningshuis herstellen. De messias wordt genoemd als belangrijke profeet en koning, onder het voorbehoud dat hij als profeet minder belangrijk is dan Mozes en als koning minder belangrijk dan koning David.\nDe aard van het herstel dat de messias tot stand zal brengen, was in de oudheid onderwerp van discussie. Waar sommigen meenden dat de messias een oorlogsleider zal zijn (zoals de targoem-vertalers van Numeri), meenden anderen dat het herstel ethisch van aard zou zijn, zoals de auteur van de zeventiende psalm uit de Psalmen van Salomo. Onder de Dode-Zeerollen zijn teksten die het optreden van twee messiassen vermelden. De belangrijkste, priesterlijke zou de messias van A\u00e4ron zijn, de ondergeschikte, seculiere de messias van Isra\u00ebl. Enkele keren is de messias de glorieuze 'telg van David' en een fragment zou volgens een omstreden interpretatie de voorspelling van een stervende messias bevatten.\nDe uitgebreidste discussie van het messianisme is opgenomen in de Babylonische Talmoed (\"Sanhedrin\" 96b-99a).\nDe messiaanse profetie\u00ebn volgens het jodendom.\nEeuwenlange controverse.\nDe aard van het herstel dat de messias tot stand zal brengen, is onder joden altijd een onderwerp van controverse geweest.\nVerschillende keren zijn er joodse mannen opgestaan die aanspraak op de titel van messias maakten, maar dat duurde nooit lang. Een dergelijke \u2018messias\u2019 was bijvoorbeeld Sjimon bar Kochba, die tussen 132 en 136 een grote opstand tegen de Romeinen leidde.\nEeuwen later wist Sjabtai Tsvi (1626-1676?) grote aantallen joden in beroering te brengen, en in onze tijd kan worden gewezen op de persoon van Menachem Mendel Schneerson, afkomstig uit de familie van Chabad-Lubavitcher rebben, die zich door zijn aanhang als messias liet vereren. Ook de neo-orthodoxe beweging van religieus-zionisten die binnen de staat Isra\u00ebl sinds de veroveringen van 1967 grote politieke invloed is gaan uitoefenen, heeft messiaanse ambities.\nModern militant messianisme.\nHet religieus-zionisme, een militante, veelal neo-orthodoxe stroming in de staat Isra\u00ebl, die in het bijzonder de kolonisten op de Westelijke Jordaanoever (Palestina) inspireert en waarvan Abraham Isaac Kook (1865 - 1935) en zijn zoon Zvi Jehudah Kook (1891 - 1982) de grondleggers waren, hebben de Drie Eden radicaal omgedraaid. De Thora werd ge\u00efnterpreteerd in een perspectief van het door God gewenste herstel van het oude Israel van voor de Romeinse bezetting. De nieuwe staat kreeg daarmee een religieuze, verlossende rol toegekend. Het volk zou \u2013 hoe verschillend het ook denkt, voelt en handelt \u2013 volgens 'een hemels plan', of het nu wil of niet, ingeschakeld zijn om de komst van de Messias actief te versnellen. Dit kon, zoals in het geval van Zvi Jehudah Kook, leiden tot het religieus zingeven aan de Holocaust. Kook jr. sprak over de \"wrede hemelse chirurgie\" van Auschwitz die de Joden gedwongen zou hebben naar Isra\u00ebl terug te keren, om er de komst van de messias voor te kunnen bereiden. Volgens Ravitsky is er door deze religieus-zionisten binnen de staat Isra\u00ebl \"een beslissend en onvermijdelijk messiaans proces\" in werking gezet. G\u00f6ran Rosenberg spreekt in dit verband over \"een messianisme zonder messias\". De oude joodse orthodoxie en het liberale jodendom verwerpen meestal deze denkwijze.\nChristendom.\nIn het christendom wordt geloofd dat de messias werd aangekondigd in het Oude Testament en is gekomen in de persoon van Jezus Christus. De term 'messias' wordt in het christendom daarom vaak gebruikt om Jezus mee aan te duiden.\nDe messias speelt een belangrijke rol in de christelijke eschatologie of eindtijdverwachting; het gaat zelfs om de hoofdrol, want bij de Wederkomst van Jezus zal hij volgens de opvatting van de vroege Kerk en kerkvaders het Laatste Oordeel als goddelijke rechter voorzitten, na eerst de antichrist en diens wereldheerschappij te hebben vernietigd. (In het evangelisch christendom geloven millenniaristische stromingen vaak in een duizendjarig vrederijk op aarde van Christus.)\nRastafari.\nDe filosofie van de Rastafari is gebaseerd op de voorspelling van de Jamaicaan Marcus Garvey, dat er een koning in Afrika zou opstaan die alle zwarte mensen terug zou leiden naar het moederland, Ethiopi\u00eb (Afrika). Keizer Haile Selassie (voormalig keizer van Ethiopi\u00eb) zou een directe afstammeling zijn van de Jeruzalemse koning Salomo en de Ethiopische koningin van Seba. Hun zoon zou de Ark van het Verbond (waarin de Stenen Tafelen met daarop de Tien geboden) van de Isra\u00eblieten naar Ethiopi\u00eb hebben gebracht. Volgens de overlevering bevindt de Ark zich nog steeds in Ethiopi\u00eb. De rasta's zien Ethiopi\u00eb als het beloofde land (Zion) alwaar alle zwarten ooit terug zullen keren. De westerse wereld wordt gezien als Babylon dat ooit ten onder zal gaan.\nIslam.\nBinnen de islam wordt algemeen aangenomen dat de profeet Isa (Jezus) de messias (\"al-masih\") is, wat betekent dat hij ten hemel is gevaren en terug zal komen om de rest van zijn leven af te maken en de aarde te zuiveren van afgodendienaren. Jezus is volgens de islam een profeet, de moslims ontkennen de goddelijkheid van Jezus. Jezus is volgens islamitische opvatting niet door mensenhanden gedood en gestorven aan het kruis, maar zou in de nacht van de overlevering aan de Romeinen ten hemel zijn gevaren. Judas Iskariot nam de gedaante van Jezus aan en werd gekruisigd in plaats van de echte Jezus; volgens de Hadith nam een jonge en trouwe apostel van Jezus vrijwillig de gedaante van Jezus aan om zo in het paradijs te komen. Volgens de islam en haar uitleg wordt met de 'plaatsvervanger' waar Jezus over spreekt, niet de Heilige Geest bedoeld, maar de profeet Mohammed. \nHet inluiden van de eindtijd, het laatste der dagen, wordt volgens moslims gedaan door al-Mahdi, een persoonlijkheid die sterke overeenkomst vertoont met de messiasverwachting van de joden, en die heerschappij op aarde zal voeren na een periode van zonde en oorlogen."}
{"id": "6140", "revid": "189138", "url": "https://nl.wikipedia.org/wiki?curid=6140", "title": "Sean O'Casey", "text": "Sean O'Casey (Dublin, 30 maart 1880 \u2013 Devon, 18 september 1964) was een Iers toneelschrijver. Hij werd geboren in een protestantse familie in de binnenstad van Dublin, een van de armste gebieden in Europa in die tijd. Zijn vader overleed in 1886, en zijn moeder zorgde voor de grote familie. Sean O'Casey leed aan een pijnlijke oogaandoening, maar zijn liefde voor leren en lezen zorgden ervoor dat hij veel boeken las om zijn gemis aan opleiding goed te maken.\nNadat het Abbey Theatre in Dublin een aantal toneelstukken had afgekeurd, werd \"The Shadow of a Gunman\", het eerste deel van een trilogie, er in 1923 opgevoerd. Het toneelstuk is gebaseerd op zijn ervaring van het leven onder Britse druk. De karakters die erin voorkomen zijn mensen uit de sloppenwijken die door hun rijke conversaties en kijk op het leven hun lot te boven kwamen. Het stuk bleek onmiddellijk populair.\nHet tweede deel in de trilogie was \"Juno and the Paycock\" (1924), en behandelde eenzelfde thema. Het derde deel \"The Plough and the Stars\" (1926) is een stuk dat speelt tijdens de Paasopstand (een Ierse revolutie tegen de Britten). Ook hier is er een contrast tussen het romantische idealisme (Ierse legerofficier Jack Clitheroe) en de echte helden: de arme burgers voor wie het leven zwaar was. Het toneelstuk, dat het nationalisme bekritiseerde, was aanleiding voor een rel. \nO'Casey verhuisde naar Engeland na 1926, en brak met het Abbey Theatre toen de directeur, dichter William Butler Yeats, een anti-oorlogstuk \"The Silver Tassie\" (1928) afwees. In Engeland schreef hij een aantal andere toneelstukken, essays en theaterkritieken, maar zijn faam komt hoofdzakelijk voort uit de eerste toneelstukken - en dan met name \"Juno\" en \"Plough\".\nIn zijn \"Autobiographies\" (1963), uitgebracht in zes delen tussen 1939 en 1954, beschrijft hij zijn persoonlijke indrukken van zijn leven - het is dus geen historische opsomming.\nHij overleed in 1964 in zijn huis in Devon, Engeland, aan een hartaanval."}
{"id": "6141", "revid": "142236", "url": "https://nl.wikipedia.org/wiki?curid=6141", "title": "Robbie Williams", "text": "Robert Peter (Robbie) Williams (Stoke-on-Trent, 13 februari 1974) is een Brits popzanger. Van 1990 tot en met 1995 maakte Williams deel uit van Take That. Na die periode werd hij een succesvol solozanger. In 2010 werd hij weer kortstondig lid van de boyband.\nWilliams heeft meer dan 55 miljoen platen wereldwijd verkocht. Hij is de best verkopende Britse soloartiest in het Verenigd Koninkrijk en de best verkopende niet-latino-artiest in Latijns-Amerika. Zes van zijn albums staan in de top 100 meest verkochte albums in het Verenigd Koninkrijk. Hij won vijftien BRIT Awards (meer dan enig andere artiest) en zeven ECHO Awards. In 2004 werd hij opgenomen in de UK Music Hall of Fame, toen werd hij betiteld als de \"grootste artiest van de jaren negentig.\"\nBiografie.\nPopulariteit met Take That.\nRobbie Williams' carri\u00e8re begon met Take That. De in 1990 opgerichte band bleek zeer succesvol, met acht nummer 1-hits in Groot-Brittanni\u00eb. Hun populariteit leidde tot een succes van soortgelijke bands in Groot-Brittanni\u00eb. Hoewel het goed leek te gaan met de band, bleek Williams totaal niet in de groep te passen en maakte hij veel ruzie met de bandleden en het management. In 1995 verliet Williams Take That. Dat riep bewondering en verwarring op, want Take That was toen de beroemdste boyband. De algemene opinie is dat hij de opgelegde 'schone' levensstijl die de jongens moesten volgen (niet drinken/niet roken/geen drugs) niet langer kon volhouden. Na het verlaten van de band stortte Williams zich in een leven vol drank en vechtpartijen en maakte hij zijn oude band veelvuldig zwart.\nVijftien jaar nadat hij was vertrokken maakte hij samen met de band bekend dat ze weer samen aan de slag zouden gaan; in november 2010 verscheen er een nieuw album met de titel \"Progress\". Williams ging tevens een jaar lang concerten geven met zijn oude band. Na de concertreeks verliet Williams de groep weer om zich toe te leggen op zijn solocarri\u00e8re.\n1996-1999: Eerste solosuccessen.\nIn 1996 was Williams klaar om te starten met een nieuwe carri\u00e8re. Zijn eerste single \"Freedom\", een cover van George Michael uit 1990, kwam uit in augustus 1996. Nadat Williams een tijd in een afkickkliniek had gezeten, kwam in 1997 de single \"Old before I die\" uit. Beide singles waren successen in Engeland. Dit zorgde voor de komst van zijn eerste soloalbum, \"Life thru a lens\", later dat jaar. \"Life thru a lens\" bevatte zijn single \"Old before I die\" en flopte omdat de rest (bijvoorbeeld \"Lazy days\" en \"South of the border\") niet echt goed ontvangen werd.\nHet laatste lied dat van \"Life thru a lens\" uitgebracht werd was \"Angels\". Dit lied zorgde voor de internationale comeback van Williams. \"Angels\" werd in februari 2005 door de Engelsen, tijdens de Britse muziekprijzen, verkozen tot beste lied van de afgelopen 25 jaar. Ook stond het op plaats 11 in de top 2000 van 2005. Ook in Nederland werd dit nummer een enorme hit. Williams werd door dit succes een bekendheid in Europa.\nZijn tweede album, \"I've been expecting you\", kwam uit in 1998. Het album werd voorafgegaan door de single \"Millennium\", gebouwd rondom het James Bond thema \"You only live twice\". Dit nummer was in Europa een grote hit en behaalde in de Verenigde Staten nummer 72. Op de tweede single, \"No regrets\", kreeg Williams vocale ondersteuning van Pet Shop Boys-zanger Neil Tennant en van Neil Hannon van The Divine Comedy. Andere singles van het album waren \"Strong\" en \"She's the one\".\nIn 1999 werkte hij samen met Tom Jones voor een cover van het Lenny Kravitz-nummer \"Are you gonna go my way\" dat op Jones' album \"Reload\" kwam. Ook leverde Williams dat jaar een bijdrage aan een album met nummers van No\u00ebl Coward. Op dit album, \"Twentieth century blues\", zingt hij \"There are bad times just around the corner\". Ook staat hij in 1999 op Pinkpop.\n2000-2002: \"S(w)ing when you're winning\" en \"Escapology\".\nHet album \"Sing when you're winning\", dat werd uitgebracht in 2000, bevatte de hit \"Rock DJ\". De clip zorgde voor kritiek vanwege de gewaagde striptease die Williams deed. In Nederland haalde het lied de 6e plaats in de top 40. Het lied sloeg aan in de Verenigde Staten, maar Williams haalde niet de bekendheid zoals hij die in Europa had. Omdat de clip als schokkend werd gezien, werd dit beschouwd als het tijdelijke einde van Williams' carri\u00e8re in de VS, hoewel de clip wel werd genomineerd voor de MTV Video Music Award.\nIn 2001 bracht Williams de cd \"Swing When You're Winning\" uit. Op deze cd vertolkte hij vele nummers uit de jaren 50 en 60. Op de cd stonden nummers als \"Ain't that a kick in the head\", \"Things\" en \"Mack the knife\". Er stond ook het duet \"Somethin' Stupid\" op met Nicole Kidman, origineel gezongen door Frank Sinatra en Nancy Sinatra. De cover van Bobby Darins \"Beyond the sea\" werd de soundtrack van de film \"Finding Nemo\".\nIn 2002 stopte Williams de samenwerking met zijn schrijver Guy Chambers. Dit was echter maar voor korte duur, want een half jaar later werkten ze alweer samen aan Williams' nieuwe album \"Escapology\", het album dat in 2002 uitkwam. Escapology kent meer rockinvloeden dan eerder werk van Williams. De eerste single ervan, \"Feel\", was een hit in Europa. In de zwart-wit clip speelde Darryl Hannah mee. Het album verkocht heel goed. In de album top 1000 aller tijden van Radio Veronica in 2006 eindigde \"Escapology\" op nummer 78. De clip van de single, \"Come undone\", werd gecensureerd door MTV Networks Europe, omdat Williams in de clip seks had met twee vrouwen, hoewel ze gekleed waren. Er waren reptielen en insecten te zien die in de mond van de vrouwen lagen.\n2004-2006: \"Greatest hits\", \"Intensive care\" en \"Rudebox\".\nNa de breuk met Chambers liet Williams zien dat hij er niet op achteruit was gegaan. Zo schreef hij onder andere samen met ex-Duran Duran-zanger Stephen Duffy de hits als \"Radio\" en \"Misunderstood\". Beide nummers kwamen op het album \"Greatest hits\", dat uitkwam in oktober 2004. Dat jaar werd een biografie over Williams, met de titel \"Feel\" uitgebracht. In februari 2005 werd het nummer \"Angels\" gekozen tot beste lied van de afgelopen 25 jaar en kreeg hiervoor de British music industry's award.\nHet album \"Intensive care\" kwam uit in Berlijn op 9 oktober 2005. Het kwam op tv en is uitgezonden vanaf speciale plaatsen, zoals bioscopen en theaters. Hoewel het album eerst niet in de VS uit zou komen had iTunes het toch mogelijk gemaakt om hem te bestellen, vanwege het succes in Europa. De eerste single van dit album was \"Tripping\" en werd wereldwijd een hit. \"Make me pure\" werd uitgebracht als promo. De clip van \"Advertising space\" toont Robbie verkleed als Elvis Presley. \"Sin Sin Sin\" is de laatst verschenen single en toont Williams als goeroe.\nOp 23 oktober 2006 verscheen het album \"Rudebox\". Op dit album experimenteert Robbie met elektronische muziek en het werd met enige kritiek ontvangen. Op dit album werkt hij onder andere samen met de Pet Shop Boys, Lily Allen en Mark Ronson en vertolkt hij nummers van Manu Chao, The Human League en My Robot Friend. De eerste single van het album, \"Rudebox\", kwam op 4 september 2006 uit. Op Rudebox rapt hij het grootste gedeelte, met alleen een gezongen brug. De tweede single van het album is \"Lovelight\", die op 21 oktober 2006 uitkwam. Dit nummer is een cover van Lewis Taylor. De derde single die van het album werd uitgebracht is \"She's Madonna\". Dit nummer werd ook weer een grote hit voor Robbie met een nummer 2-notering in Nederland.\n2009-2010: \"Reality killed the video star\" en verzamelalbum.\nOp 6 oktober 2008 liet Williams' manager Tim Clark weten dat begin 2009 zijn nieuwe album uitkomt.\nOp 5 augustus 2009 werd op de offici\u00eble website Williams' langverwachte comeback aangekondigd. Het album, \"Reality Killed the Video Star\", verscheen in november 2009. Een maand eerder, op 12 oktober om precies te zijn, verscheen de voorloper van het album, de single \"Bodies\", al op single. Trevor Horn produceerde zowel het album als de single. Begin december 2009 volgde de tweede single van het album: \"You Know Me\". In maart 2010 volgde dan ook de derde single: \"Morning sun\". Het album haalde goud in Nederland en platina in Vlaanderen.\nBegin juni 2010 werd er een promotievideo op Williams' YouTube-kanaal gepubliceerd waarin zijn nieuwe album werd gepromoot. Het ging om een verzamelalbum (\"In and out of consciousness: The greatest hits 1990 - 2010\") met alle hoogtepunten uit Williams' carri\u00e8re. Het was de tweede keer dat er een 'Greatest hits' van Williams verscheen. Het album kwam op 11 oktober 2010 op de markt en het bevat 39 nummers. \"Shame\" is de eerste single van het album. Het is een duet tussen Williams en Gary Barlow. Voor het eerst sinds 15 jaar werkten deze twee samen. Er is ook een dvd-versie van het album uitgebracht, met alle muziekvideo's van de nummers op het album.\nIn 2010 zong Williams mee met onder andere Take That, Kylie Minogue, Mariah Carey, Susan Boyle en Rod Stewart in het benefietnummer voor Ha\u00efti na de aardbeving aldaar: een cover van \"Everybody Hurts\" van R.E.M.\n2011-2013: \"Take the crown\", eigen kledingmerk en \"Swings both ways\".\nMidden 2011 lanceerde Williams het kledingmerk Farrell, vernoemd naar zijn grootvader. Het merk ging eind 2013 failliet. Williams bleef ondertussen verder werken aan zijn negende studioalbum dat bij zijn nieuwe platenlabel Universal verscheen in het najaar van 2012.\nNa zijn uitstap bij Take That eerder dat jaar, tekende Williams een nieuw platencontract bij Universal en maakte meteen bekend dat er eind 2012 een album zou volgen. In 2012 mocht Williams een concert voor The Queen openen voor het Britse koningshuis en werd hij vader. Zijn single \"Candy\" en zijn album \"Take the crown\" kwamen dat jaar ook tegelijk een nummer 1. Ook de nummers \"Different\" en \"Be a boy\" werden hits. Daarnaast deed hij een uitverkochte reeks theater-concerten, drie uitverkochte shows in de Londense O2-arena en kondigt hij een nieuwe tournee aan in de zomer van 2013 met een voorprogramma van Olly Murs. Op 18 november 2013 bracht Williams het vervolg op het album \"Swing when you're winning\" uit, genaamd \"Swings both ways\". De single \"Go gentle\" werd op 7 november 2013 uitgebracht. Op 15 december 2013 bracht hij \"Dream a little dream\" op single uit. Deze zong hij in met Lily Allen. Op het album staan nog meer duetten met onder andere Kelly Clarkson, Olly Murs, Michael Bubl\u00e9 en Rufus Wainwright.\n2014-2015: \"Under the radar: Volume 1\" en 'Let me entertain You tour'.\nOp 1 december kwam het album \"Under the radar: Volume 1\" uit. Dit album bevat nummers die al lange tijd op de computer van Williams stonden, maar nooit zijn uitgebracht. Het album is alleen te koop via zijn eigen website. Het album dingt dus ook niet mee in de hitlijsten. Dit album kwam op dezelfde dag uit als het nieuwe album van Take That. Het nieuwe album van Williams zou het album van Take That ruim voorbij gegaan zijn in de hitlijsten in Engeland. Inmiddels is het album wel te beluisteren via de muziekdienst Spotify.\nOok kondigde Williams aan om in 2015 op tournee te gaan en daarbij vooral landen aan te doen waar hij niet vaak is geweest. Williams was zo ook op Pinkpop, waar hij voor het eerst sinds 1999 optrad, de afsluiter op zaterdag 13 juni 2015. Daarnaast stond hij in Belgi\u00eb op het festival TW Classic. Van de drie shows in Parijs is van elke avond een livealbum uitgekomen en een album met het beste van de drie avonden. Deze albums zijn alleen verkrijgbaar via zijn eigen website.\n2016-2018: \"Heavy entertainment show\", BRITs Icon award en \"Under the radar: Volume 2\".\nOp 25 september 2016 kondigde Williams zijn 11e studioalbum \"Heavy entertainment show\" aan, dat op 4 november 2016 uitkwam. Op 30 september werd de eerste single van het album, \"Party like a Russian\", uitgebracht. Hierbij werd ook een videoclip gelanceerd. De tweede single die uitkwam was \"Love my Life\". Het album verscheen een week nadat het was uitgebracht direct op nummer 1 in de Nederlandse Album Top 100. Op 7 november kondigde Williams zijn nieuwe tour aan. Deze tour omvat het Verenigd Koninkrijk en Europa. In Nederland komt hij op 4 juli naar het Goffertpark in Nijmegen en vier dagen later staat hij op het festival Werchter Boutique in Belgi\u00eb.\nIn november 2016 kreeg Williams ook de hoogste muzikale onderscheiding van het Verenigd Koninkrijk, namelijk de BRITs Icon award. Hij wordt hiermee gewaardeerd voor zijn jarenlange bijdrage aan de Britse popmuziek. Alleen David Bowie en sir Elton John gingen hem voor.\nOp 11 juli 2017 kondigde Williams het vervolgalbum in de \"Under the radar\"-serie aan: \"Under the radar: Volume 2.\" Net als de eerste plaat in deze serie staan hier nummers op die de studioalbums niet hebben gehaald. Het album is net als het eerste album alleen verkrijgbaar via zijn eigen website en dingt dus niet mee in de hitlijsten. Rond november 2017 komt het album uit. Op 1 augustus 2017 verscheen de eerste single getiteld: \"Eyes on the Highway\".\nIn 2018 trad hij op bij de opening van het WK voetbal in Rusland.\n2019: Las Vegas en \"Under the radar: Volume 3\".\nIn maart, mei en juni 2019 gaf Williams een tiental shows in Las Vegas. Daarnaast was hij op 14 juli de hoofdact van het British Summer Time Hyde Park. Op 14 februari komt het derde album in de serie \"Under the radar\" uit. Net als de voorgaande albums staat Williams bloot op de cover en zal het album enkel te verkrijgen zijn via zijn eigen website. De eerste single van het derde album, \"I just want people to like me\", kwam eind 2018 uit.\nPriv\u00e9.\nWilliams is in zijn leven herhaaldelijk opgenomen geweest in afkickklinieken wegens diverse drank- en drugsverslavingen.\nOp 7 augustus 2010 trouwde Williams met zijn partner Ayda Field tijdens een intieme plechtigheid in het huis dat ze toentertijd samen deelden in Los Angeles. Na een aantal jaren in het Verenigd Koninkrijk gewoond te hebben, keerde Williams met zijn gezin weer terug naar Los Angeles.\nWilliams en Field hebben samen twee dochters (geboren in 2012 en 2018) en twee zoons (geboren in 2014 en 2020).\nWilliams is ambassadeur van UNICEF in het Verenigd Koninkrijk."}
{"id": "6142", "revid": "86479", "url": "https://nl.wikipedia.org/wiki?curid=6142", "title": "Liffey", "text": "De Liffey (Iers: \"An Life\") is een rivier in het oosten van Ierland. De Liffey stroomt vanuit de Wicklow Mountains naar het westen, dan noordoost door Dublin en mondt uit in de Dublin Bay. De rivier heeft een lengte van 80 km.\nIn Dublin.\nHet is een belangrijke rivier in Dublin, in vroeger dagen was het d\u00e9 manier om in de stad te komen. Tegenwoordig is de stad afgesloten voor het zware vaarverkeer en kan men de bruggen van de Liffey bij nacht verlicht bewonderen.\nHa'penny Bridge.\nDe beroemdste brug over de Liffey is de Ha'penny Bridge, de brug waarop tot 1919 een halve penny (vandaar de naam) tol betaald moest worden. In 2001, 2002 is de brug geheel opgeknapt. In het centrum is voor het millennium een \"boardwalk\" aangelegd waardoor er bij goed weer een mooi stuk langs de Liffey gewandeld kan worden."}
{"id": "6143", "revid": "474", "url": "https://nl.wikipedia.org/wiki?curid=6143", "title": "Amnesty International", "text": "Amnesty International is een vereniging die de naleving van de mensenrechten beoogt zoals die zijn vastgelegd in de Universele Verklaring van de Rechten van de Mens en andere internationale mensenrechtendocumenten. Amnesty International zet zich sinds 1961 in voor de naleving van de Universele Verklaring van de Rechten van de Mens. Het symbool van deze niet-gouvernementele organisatie (ngo) is een kaars met prikkeldraad, een verwijzing naar het motto 'Het is beter een kaars aan te steken dan de duisternis te vervloeken.' Met afdelingen en individuele leden in meer dan 150 landen, en een totaal van meer dan zeven miljoen leden en ondersteuners, is het 's werelds meest verbreide mensenrechtenorganisatie. Het Internationaal Secretariaat, het hoofdkantoor, bevindt zich in Londen. Amnesty International krijgt zijn inkomsten vooral uit individuele donaties. Het werkterrein van de vereniging is breder geworden, maar in de jaarrapporten zijn gevangenschap, marteling en executie de belangrijkste onderwerpen gebleven.\nBelangrijke actiemomenten voor de organisatie waren onder meer de mensenrechten ten tijde van het wereldkampioenschap voetbal in Argentini\u00eb 1978. De aanvaarding van het VN-Verdrag tegen martelen in 1984, het Tiananmenprotest in China in 1989, de val van Srebrenica in 1995, de oprichting van het Internationaal Strafhof in 1998, waar schendingen aan de orde gesteld konden worden, de bescherming van burgers bij de geallieerde inval in Irak in 2003, de revoluties in de Arabische wereld in 2010, de veroordeling van leden van de Russische punkband Pussy Riot in 2012 en de rapporten over oorlogsmisdrijven in de Syrische Burgeroorlog, de Isra\u00eblische bezetting van de Palestijnse gebieden sinds 1967.\nDoelstellingen.\nOorspronkelijk mandaat.\nTot in de jaren-1990 werkte Amnesty International op basis van een 'mandaat' met de volgende doelstellingen:\nBredere missie.\nVanaf de jaren-1990 formuleerde de organisatie een bredere 'missie' voor het recht op lichamelijke en geestelijke onschendbaarheid, het recht op vrijheid van geweten en meningsuiting en het recht om niet te worden gediscrimineerd. Daardoor werd het werkterrein uitgebreid met doelstellingen zoals:\nWerkwijze en organisatiestructuur.\nHet Internationaal Secretariaat in Londen onderzoekt informatie over mensenrechtenschendingen in de hele wereld op basis van getuigenissen van (ex)gevangenen en hun familieleden, gezaghebbende instanties ter plaatse, persberichten en mededelingen van plaatselijke overheden en diplomatieke vertegenwoordigingen.\nAmnesty zet zich in voor mensen die omwille van hun politieke, religieuze, sociale of seksuele overtuiging en/of geaardheid zijn gevangengezet en die geen geweld hebben gebruikt. Een klassiek actiemiddel is het schrijven van brieven door leden/donateurs/anderen aan de verantwoordelijke autoriteiten om hun onmiddellijke vrijlating te vragen, om toelating van een advocaat en een eerlijke rechtsgang en/of een arts. Urgent Actions zijn urgente acties (vroeger mbv telegrammen) om mensen te redden van een dreigende spoedige uitvoering van de dood(straf). Er bestaan zg. Amnestygroepen. Zij schrijven ook brieven aan gevangenen en bieden hen zo (soms jarenlange) steun.\nHet behoorde lange tijd tot de strategie van Amnesty International om niet te werken voor gevallen in eigen land. Dat was omwille van de bescherming van de eigen activisten en van de beginselen van onafhankelijkheid en ongebondenheid. Deze regel is sinds 2000 geleidelijk versoepeld. Nationale afdelingen ageren nu tegen mensenrechtenschendingen in eigen land, zoals in Nederland en Belgi\u00eb met acties voor asielzoekers en migranten.\nAanvankelijk werd vooral actie gevoerd tegen schendingen die worden begaan door overheden, zoals het opsluiten van gewetensgevangenen, marteling en de doodstraf. Met de jaren breidde Amnesty haar werkterrein uit met actie tegen schendingen door gewapende oppositiegroeperingen en nalatigheid van de overheid bij schendingen in de \u2018priv\u00e9sfeer\u2019 zoals huiselijk geweld. Sinds 2001 vallen ook schendingen van sociaaleconomische rechten onder Amnesty\u2019s missie, voor zover er sprake is van duidelijke achterstelling, willekeur of nalatigheid door de overheid.\nOnafhankelijkheid en ongebondenheid.\nOm te waarborgen dat de grondrechten van alle mensen evenzeer verdedigd worden en om te voorkomen dat dit belemmerd wordt door (verdachtmaking van) enige vorm van belangenverstrengeling, wil Amnesty International uitdrukkelijk niet gebonden zijn aan enige overheid, politieke partij, ideologie, godsdienstige gezindte of economische belangengroep. Hiertoe worden geen giften of subsidies van een overheid geaccepteerd en zijn er richtlijnen voor het\nwerven van fondsen opgesteld. De organisatie heeft meermalen haar onpartijdigheid moeten verdedigen tegen overheden die zich beklaagden over selectieve aandacht (zie onder Kritiek).\nInternationale organisatie.\nEind 2021 telde Amnesty International ongeveer tien miljoen leden wereldwijd. In zo'n tachtig landen bestaat een Amnesty-afdeling, die rapporten van het Internationaal Secretariaat bekendheid geeft, Amnesty-groepen door het land aanstuurt, lobby voert bij de overheid en acties organiseert. Het overgrote deel van de leden die de organisatie financieel ondersteunen woont in West-Europa en Noord-Amerika. In ontwikkelingslanden telt Amnesty International nog maar weinig leden. De organisatie kan ook niet overal in het openbaar opereren, want onder veel regeringen, die als dictatuur kunnen worden aangemerkt, zijn de activiteiten illegaal. Zo heeft Amnesty International nooit toestemming gekregen om in China of Noord-Korea onderzoek te doen.\nInternationale beleidslijnen worden eens in de twee jaar besproken op een algemene vergadering van alle nationale afdelingen, de International Council Meeting. Daar wordt ook het internationaal bestuur gekozen. Van dat bestuur was de Nederlandse Lilian Gon\u00e7alves-Ho Kang You in 2006-2007 voorzitter. Sinds 2021 is Agn\u00e8s Callamard secretaris-generaal.\nNederland en Vlaanderen.\nDe Nederlandse sectie (afdeling), met hoofdkantoor in Amsterdam, bestaat sinds 1968 en groeide in 2010 tot ruim 300.000 leden. Amnesty Nederland was met 268.000 leden (stand 1 januari 2014) nog een relatief grote afdeling, maar het ledental loopt wel terug (in 2013 met min 16.000) en is nogal vergrijsd (gemiddelde leeftijd 52 jaar). Eind 2013 kondigde de Nederlandse afdeling aan een derde van haar (ruim honderd) betaalde medewerkers te zullen ontslaan. De kleinere Vlaamse sectie, ontstaan in 1973, heeft haar secretariaat in Brussel. Voorzitters waren onder anderen Bruno Tuybens (1999-2003) en Eva Brems (2006-2010).\nBeide afdelingen voeren onder meer campagnes tegen de doodstraf, tegen discriminatie en voor meer controle op de handel in wapens. Daarnaast zijn er acties ten behoeve van gewetensgevangenen, zoals de succesvolle 'bliksemacties' voor individuele gevallen. Speciale thema-actienetwerken voeren actie voor , vrouwenrechten en voor mensenrechtenverdedigers. Belangrijke activiteiten zijn verder de hulp aan politieke gevangenen en asielzoekers en voorlichting aan leden en publiek, waaronder op scholen en universiteiten. Met communicatiemiddelen zoals internet, e-mail en sms-acties wordt een groot publiek aangesproken. De Nederlandse afdeling heeft een aparte afdeling voor leerlingen en docenten en geeft het onafhankelijke maandblad \"Wordt Vervolgd\" uit.\nGeschiedenis.\nBeginjaren.\nDe vereniging werd in 1961 te Londen opgericht door de Britse advocaat Peter Benenson. Naar eigen zeggen las hij in 1960 een krantenartikel over twee Portugese studenten die gearresteerd waren omdat ze in een restaurant proostten voor de vrijheid. Benenson overwoog acties maar meende dat alleen een grote publiekscampagne effectief kon zijn.\nMet twee collega's bedacht Benenson de \u00e9\u00e9n jaar durende campagne Appeal for Amnesty. Dit was een groot succes en er was zoveel aandacht voor dat het initiatief uitgroeide tot de vereniging Amnesty International. Het eerste Jaarboek verscheen in 1962 en behandelde mensenrechtenschendingen in twintig landen. De activiteiten breidden zich snel uit en in 1977 kreeg Amnesty International de Nobelprijs voor de Vrede. Amnesty Internationals ledental steeg van 15.000 in 1969 tot 200,000 in 1979. In dat laatste jaar had de Nederlandse afdeling 35.000 leden.\nBegin jaren 80 was Amnesty International belangrijk genoeg geworden om kritiek van regeringen aan te trekken. De Sovjet-Unie beschuldigde de organisatie van spionage, de Marokkaanse regering betitelde Amnesty als een verdediger van wetsovertreders, de Argentijnse regering verbande Amnesty's Jaarboek 1983.\nGewetensgevangenen.\nIn het boek dat oprichter Peter Benenson publiceerde in oktober 1961, \"Persecution 1961\", werd het leven van negen gewetensgevangenen beschreven onder wie Agostinho Neto en Luis Taruc. De organisatie breidde het werk voor deze gevangenen snel uit, zo'n tien jaar later waren al duizenden gewetensgevangenen 'geadopteerd': in brieven naar regeringen vroegen leden van de organisatie om vrijlating. Onder de bekende gewetensgevangenen van later jaren waren Pramoedya Ananta Toer, Wei Jingsheng, Adam Michnik, Harry Wu, Akbar Ganji, Michail Chodorkovski, de veroordeelde leden van Pussy Riot. Onder de gewetensgevangenen waren verder Nobelprijswinnaars zoals Wole Soyinka, Andrej Sacharov, Adolfo P\u00e9rez Esquivel, Lech Wa\u0142\u0119sa, Kim Dae-jung, Shirin Ebadi, Wangari Maathai, Liu Xiaobo, Tawakkul Karman. Sommige door Amnesty geadopteerde gewetensgevangenen brachten het later tot president of nationale oppositieleider, zoals Kim Dae-jung in Zuid-Korea, Benazir Bhutto in Pakistan, Olusegun Obasanjo in Nigeria. V\u00e1clav Havel in Tsjechi\u00eb, Aung San Suu Kyi in Birma, \u00cdngrid Betancourt in Colombia. De latere Zuid-Afrikaanse president Nelson Mandela werd tijdens zijn gevangenschap niet als gewetensgevangene geadopteerd omdat hij geweld propageerde; Amnesty vroeg niet om zijn vrijlating, wel om een eerlijk proces.\nMarteling.\nAmnesty's eerste campagne tegen martelen begon in 1972; het was toen ook voor het eerst dat een internationale organisatie bewees dat marteling nog altijd op grote schaal voorkwam. Internationale Amnesty-campagnes tegen marteling waren er in 1972-73, 1983-84, 2000-2001 en vanaf 2014. De eerste campagne riep de bliksemacties in het leven. Ze gaf ook de aanzet tot veel normstelling, vooral in de Verenigde Naties. Het Verdrag tegen Marteling was in 1984 de bekroning. De tweede campagne benadrukte hoe belangrijk de toegang tot gevangenen is. Martelingen worden bijna altijd geheim gehouden, toezicht is de beste remedie. Het toezicht op gevangenissen is sindsdien steeds stelselmatiger geworden, door comit\u00e9s van de VN en Europa. De derde campagne richtte zich vooral op \u2018alledaagse\u2019 vormen van marteling en mishandeling. Die campagne leidde tot beter toezicht en aanpassing van de regels in veel landen, vooral op politiebureaus en in de opvang van slachtoffers. De vierde campagne benadrukte het belang van bescherming van individuen.\nDoodstraf.\nIn 1977, het jaar van de Nobelprijs voor de vrede, lanceerde Amnesty de eerste campagne voor onvoorwaardelijke en wereldwijde afschaffing van de doodstraf. Daarvoor werden diverse redenen opgevoerd. De doodstraf is onherroepelijk, terwijl er sprake kan zijn van voortschrijdend inzicht of nieuwe informatie. De afschrikwekkende werking van de doodstraf, vergeleken met andere straffen zoals levenslange gevangenisstraf, is nooit aangetoond. De doodstraf wordt discriminerend toegepast, ze treft in alle landen vooral mensen met weinig middelen voor hun verdediging. Maar het doorslaggevende argument tegen de doodstraf is dat het een wrede en onmenselijke straf is. Het opleggen van dergelijke straffen is verboden in internationaal recht, zoals in het Verdrag tegen Marteling. De trend naar een wereldwijde afschaffing van de doodstraf is onmiskenbaar. De doodstraf wordt in Europa nu alleen nog in Wit-Rusland opgelegd. De doodstraf werd in z'n geheel (ook in oorlogstijd) afgeschaft in Nederland in 1983; de laatste terechtstelling in vredestijd was voltrokken in 1860. In Belgi\u00eb was die laatste burgerexecutie in 1863; daarna werden tot 1950 259 mensen voor oorlogsmisdrijven ge\u00ebxecuteerd, vooral door de kogel; in 1996 werd de doodstraf geheel afgeschaft. Vanaf 2000 vond het overgrote deel van de executies plaats in vijf landen: China (twee derde van het wereldtotaal), Verenigde Staten (meer dan 880 executies 1976-2003), Irak, Iran en Saoedi-Arabi\u00eb. Bijna overal dalen de aantallen doodstraffen, ook in de VS.\nInternationale verantwoordelijkheid en interventie.\nNaast werk op gewetensgevangenen, doodstraf en marteling, begon de organisatie in de jaren-1980 werk tegen politieke moorden, 'verdwijningen' en de overdracht van martelapparatuur en wapens. Ook de bescherming van vluchtelingen werd onderdeel van Amnesty's werk. Er kwamen Amnesty-afdelingen in steeds meer ontwikkelingslanden, zoals Marokko, Zuid-Afrika, Chili, Argentini\u00eb, de Filipijnen en Zuid-Korea. Door oorlog in Angola, Timor, Koeweit, voormalig Joegoslavi\u00eb, Rwanda ging Amnesty meer aandringen op de verantwoordelijkheid van de internationale gemeenschap en de noodzaak tot interventie om massale schendingen van mensenrechten tot stoppen te brengen.\nHet werk op maatschappelijk verantwoord ondernemen kreeg internationale aandacht toen Shell in 1995 werd verweten dat de onderneming zich niet zou hebben ingespannen om de doodstraf voor de Nigeriaanse activist Ken Saro-Wiwa af te wenden. In 1998 was Amnesty nauw betrokken bij de aanhouding van de Chileense ex-president Augusto Pinochet in Londen. Zijn uitlevering was gevraagd door Spanje, maar na lange procedures mocht hij in maart 2000 op medische gronden terugkeren naar Chili. In 2017, in het kader van 50-jaar Isra\u00eblische bezetting van Palestina, riep Amnesty op om regeringen te doen stoppen met die economie die de groei van illegale Isra\u00eblische nederzettingen doet toenemen ten koste van mensenrechtenschendingen van de Palestijnen.\nVluchtelingen en vreemdelingen.\nVolgens Amnesty International zijn belangrijke gebreken van de Nederlandse asielprocedure:\nHet Europese Hof voor de Rechten van de Mens veroordeelde het Nederlands asielbeleid meerdere keren, hetgeen leidde tot toezeggingen van de Nederlandse regering. Het hof stelde dat de Nederlandse rechter niet alleen ambtsberichten maar ook rapporten van onafhankelijke organisaties moet benutten; dat geen 'individuele vervolging' hoeft te worden aangetoond als de hele bevolkingsgroep van de asielzoeker wordt bedreigd; en dat de procedure voor beroep bij de Raad van State gepasseerd mag worden omdat die raad toch bijna altijd de overheid gelijk geeft.\nAmnesty Nederland voert ook actie het beleid om grote aantallen mensen in vreemdelingenbewaring te zetten. Dat zou volgens de organisatie alleen mogen als laatste redmiddel wanneer andere, lichtere middelen niet afdoende zijn. Amnesty rapporteerde over alternatieven voor vreemdelingendetentie.\nMensenrechten van lgbt'ers.\nHet verbod op discriminatie is de hoeksteen van de Universele verklaring van de rechten van de mens en van alle mensenrechtenverdragen die daaruit voortkwamen. Amnesty Nederland voert sinds 2007 campagne voor een betere aanpak van discriminatie in Nederland.\nAmnesty voert actie ter ondersteuning van lgbt-organisaties wereldwijd, onder meer om te bereiken dat de autoriteiten Gay Pride Parades toestaan en de veiligheid voor activisten garanderen. Homoseksualiteit is nog altijd strafbaar ten minste 76 landen. De laatste jaren is homoseksualiteit in een reeks landen uit het strafrecht gehaald, waaronder in alle Europese landen (meestal vanaf de jaren negentig). Het homohuwelijk wordt in een gestaag groeiend aantal staten en deelstaten wettelijk mogelijk gemaakt.\nGeweld tegen vrouwen.\nEen studie van een werkgroep voor de VN-commissie voor mensenrechten uit 1988 noemt als praktijken schadelijk voor de gezondheid van vrouwen en kinderen o.m.: vrouwenbesnijdenis; andere vormen van verminking; dwangvoeding; vroeg huwelijk en vroege zwangerschap; praktijken die geboorteregeling beperken; voorkeur voor mannelijke kinderen. Tot de schendingen die speciaal vrouwen treffen behoren ook: verkrachting en andere vormen van seksueel geweld; gedwongen prostitutie en handel in vrouwen; seksegericht geweld, zoals het dwingen tot pornografie, tot het dragen van bepaalde kleding en opsluiting in huis. Eerwraak houdt in dat in veel landen en gemeenschappen schendingen van de 'eer' worden gewroken. Het leidt ertoe dat bijvoorbeeld een vrouw die overspel zou hebben gepleegd of haar familie anderszins tot schande zou hebben gemaakt, wordt mishandeld, met zuur overgoten, in brand wordt gestoken of vermoord.'\nDe VN-verklaring over geweld tegen vrouwen uit 1993 veroordeelt al deze praktijken. In een VN-verklaring over seksuele en reproductieve rechten, de Jogjakarta-beginselen, zijn onder meer vastgelegd de vrijheid in de keuze van partner; vrijwilligheid in seksuele relaties; huwelijk naar eigen keuze; vrijelijk kunnen besluiten of en wanneer iemand kinderen wil krijgen.\nSociaaleconomische rechten.\nAmnesty International besloot in 2001 actie gaan voeren tegen ernstige inbreuken op de sociaaleconomische rechten. De nadruk ligt op situaties waarin duidelijk is dat de staat een duidelijke rol heeft in het ontzeggen van economische, sociale en culturele (ESC) rechten aan de bevolking, of waar de staat relatief gemakkelijk de problemen kan helpen verlichten. Voorbeelden zijn het maatschappelijk verantwoord ondernemen ten bate van mensenrechten, de gevolgen van hiv/aids bij falende gezondheidszorg, onwettige huisvernietiging en de leefomstandigheden in sloppenwijken en de sterfte van moeders bij de geboorte. Amnesty voert verder actie voor het recht op onderwijs voor vrouwen, bescherming tegen discriminatie in noodhulp zoals het uitdelen van voedsel, bescherming tegen willekeurige huisuitzetting zoals bij ontruiming van sloppenwijken, bescherming tegen uitbuiting in kwalijke arbeidsomstandigheden, het recht op menswaardige behandeling van psychiatrische pati\u00ebnten, bescherming tegen discriminatie bij het ter beschikking stellen van drinkwater, en zo meer.\nKlimaatverandering.\nAmnesty International is van oordeel dat het veranderende klimaat risico's met zich meebrengt en serieuze invloed heeft op het leven van kwetsbare mensen. De organisatie wijst staten op hun verantwoordelijkheid om stappen te ondernemen tegen klimaatverandering. Het nalaten ervan wordt gelijk gesteld aan het niet naleven van andere mensenrechten. Op 7 juni 2019 reikte secretaris-generaal Kumi Naidoo de onderscheiding 'Ambassadeurs van het Geweten' (Ambassador of Conscience Award) van Amnesty International uit aan Greta Thunberg samen met scholieren van 'Fridays for Future', die demonstreerden tegen klimaatverandering.\nApartheid.\nNa een vergelijkbaar rapport in 2017 aan het adres van de staat Myanmar met betrekking tot de Rohingya minderheid daar publiceerde Amnesty op 1 februari 2022 een rapport, waarin zij stelde dat Isra\u00ebl de Palestijnse bevolking in haar machtsgebied onderwerpt aan een systeem van Apartheid.\nCitaat website Amnesty International mbt haar rapport:\"Isra\u00ebl heeft wetten, beleid en praktijken gecre\u00eberd en in stand gehouden die de Palestijnen opzettelijk onderdrukken en die de joods-Isra\u00eblische overheersing in Isra\u00ebl en de bezette Palestijnse gebieden (OPT) veiligstellen. Dit omvat racistische inbeslagnames van eigendommen en wetten en beleid op het gebied van ruimtelijke ordening die het voor veel Palestijnen onmogelijk maken om huizen te bouwen. Het maakt ook massale sloop mogelijk van huizen die zonder vergunning zijn gebouwd, iets wat Palestijnen routinematig wordt geweigerd.\"\n\"Apartheid is een misdaad tegen de menselijkheid en wordt begaan met de specifieke bedoeling een wreed systeem in stand te houden van controle door de ene raciale groep over de andere. Elke week verdringen de Isra\u00eblische autoriteiten Palestijnen door middel van sloop of gedwongen uitzetting, wat aantoont hoe Isra\u00ebl de Palestijnen opzettelijk benadeelt door hun een inferieure status te geven ten opzichte van de Isra\u00eblische joden.\"\nResultaten.\nAmnesty International claimt nooit de doorslag te hebben gegeven in een vrijlating, een einde aan marteling of een nieuwe wet of verdrag. Wel meldt zij nieuws over vrijlatingen. Ook stelt de organisatie dat vooruitgang is geboekt op terreinen waarvoor de organisatie zich inzet, onder meer:\nKritiek.\nTegenwerpingen van regeringen.\nGeregeld worden de berichten van Amnesty International tegengesproken door regeringen, of wordt de organisatie van politieke vooroordelen beticht. Van de ene kant komt kritiek dat Amnesty haar beschuldigingen te zeer zou richten op landen als Isra\u00ebl en de Verenigde Staten. Door anderen wordt de organisatie verweten dat ze 'zwakkere' ontwikkelingslanden, de Arabische wereld of kleine landen te hard zou aanpakken.'\nDoor de betreffende regeringen worden de bevindingen van Amnesty herhaaldelijk bekritiseerd of als onwaar afgedaan; bijvoorbeeld door Canada, China, Cuba, Isra\u00ebl en Rusland. De Amerikaanse overheid maakte, onder de regering van George W. Bush, Amnesty International herhaaldelijk het verwijt van partijdigheid, vooral met betrekking tot het gevangenenkamp Guantanamo Bay.'\nAbortusstandpunt.\nHet Vaticaan heeft Amnesty International gewaarschuwd inzake het standpunt over abortus. De Rooms-Katholieke kerk zou niet meer genegen zijn aan Amnesty te doneren als de organisatie met het abortusstandpunt 'zichzelf diskwalificeert als mensenrechtenorganisatie'. Daar stelde Amnesty tegenover dat de organisatie geen algemeen 'recht op abortus' propageert, maar ervoor ijvert dat abortus niet strafbaar moet zijn in de wet, en altijd mogelijk moet zijn wanneer de zwangerschap is ontstaan uit verkrachting of wanneer die de gezondheid van de moeder in gevaar brengt.\nStudies van Stephen Hopgood.\nDe Britse sociale wetenschapper Stephen Hopgood publiceerde in 2006 een (meermaals onderscheiden) studie op basis van een jaar onderzoek bij Amnesty's Internationaal Secretariaat in Londen. Hopgood concludeert dat er binnen Amnesty twee stromingen bestaan. De 'fakkeldragers' die de geest van Amnesty's beginjaren willen vasthouden en de nadruk leggen op een beperkt en afgeschermd werkterrein, met als belangrijkste argument dat de organisatie alleen in de beperking effectief kan zijn. De 'hervormers' staan een brede missie voor met volop aansluiting bij andere organisaties, omdat Amnesty alleen relevant kan blijven door met de tijdgeest mee te gaan. In een later boek, \"The Endtimes of Human Rights\" (2013), bekritiseert Hopgood organisaties waaronder Amnesty omdat ze te veel waarde blijven hechten aan verdragen en de Verenigde Naties, terwijl die grote instituties telkens tekortschieten in de bescherming die ze zouden moeten bieden.'\nKritiek op het bredere werkterrein.\nIn 2007 publiceerde het Britse weekblad \"Economist\" een kritiek die in de jaren daarna van veel kanten opnieuw is geuit: Amnesty International zou door een te sterke uitbreiding van haar werkterrein de effectiviteit van haar werk hebben verzwakt en hebben bijgedragen aan een 'erosie' van mensenrechten. De organisatie kreeg wereldwijde betekenis door duidelijk omschreven regels om te werken voor gewetensgevangenen en het tegengaan van marteling en executie. Nu Amnesty zich is gaan bezighouden met een groot scala van onderwerpen, waaronder actie tegen huisuitzetting en armoede, zou het begrip mensenrechten z'n scherpte kunnen verliezen. Daar stelden organisaties als ESCR-Net, een actiegroep voor sociaaleconomische rechten, tegenover dat die kritiek voorbijging aan de ontwikkeling die mensenrechten sinds 1948 hebben doorgemaakt. 'Eten en drinken zijn de meest fundamentele rechten. Er is genoegzaam bewezen dat burgerrechten alleen geen basis van bestaanszekerheid garanderen.'\nGita Sahgal versus Moazzam Begg.\nIn februari 2010 werd Gita Sahgal, directeur van de Genderafdeling van Amnesty, op non-actief gezet nadat \"The Sunday Times\" een interview van haar publiceerde waarin ze Amnesty bekritiseerde voor haar prominente samenwerking met Moazzam Begg, directeur van actiegroep Cage (voorheen Cageprisoners), die ex-gedetineerden uit Guantanamo Bay vertegenwoordigt. Ze noemde hem \"de beroemdste Talibansupporter van heel Groot-Brittanni\u00eb\". Amnesty zei dat ze op non-actief was gezet \"omdat ze deze zaken niet intern had aangekaart\". Sahgal kreeg de steun van schrijver Salman Rushdie, journalist Christopher Hitchens en anderen die Amnesty eveneens bekritiseerden voor deze samenwerking. Begg sprak haar beschuldigingen tegen dat hij banden met jihadisten zou hebben en zei dat hij niemand een 'terrorist' vond zolang die niet voor terrorisme was veroordeeld. Op 9 april 2010 verliet Sahgal Amnesty International.\nRegionalisering van de organisatie.\nIn 2011 kondigde Amnesty's Internationaal Secretariaat aan dat de organisatie een belangrijk deel van het onderzoeksbureau ging verplaatsen naar \"hubs\" in plaatsen zoals Nairobi, Johannesburg, Bangkok, Mexico-Stad, Rio de Janeiro en Hongkong. Daar zouden Amnesty-onderzoekers beter en sneller in staat zijn gegevens te verzamelen en campagnes voor te bereiden. Dit beleid beoogt van Amnesty International een minder 'westers' gekleurde organisatie maken. Tegen de aangekondigde overplaatsing van een groot deel van het onderzoekspersoneel uit Londen naar ontwikkelingslanden ontstond protest, onder meer in de vorm van werkonderbrekingen. Ook van Amnesty-kenners kwam er kritiek, omdat het een geforceerde ingreep zou zijn die niet strookt met de oorsprong en opgebouwde kwaliteiten van de organisatie. De internationale leden-afdelingen gaven echter in meerderheid steun aan de plannen voor regionalisering.\nEenmalige vertrekpremies.\nIn februari 2011 werd bekend dat de in 2009 afgetreden secretaris-generaal Irene Khan een vertrekpremie van rond 600.000 euro was geboden. Ook haar plaatsvervanger kreeg een hoge vertrekpremie mee. Het bedrag leidde tot protest van onder meer de Nederlandse en Vlaamse Amnesty-afdelingen. De Britse organisatie die toeziet op goede doelen zei over de kwestie geen zeggenschap te hebben. Het international Amnesty-bestuur liet een onafhankelijk onderzoek instellen, dat uitwees dat de betaling kwam nadat duurdere opties, waaronder ontslag of contractverlenging, waren onderzocht. Het bestuur voerde maatregelen in om dergelijke betalingen in de toekomst te voorkomen en het internationaal toezicht en de financi\u00eble verantwoording te versterken.\nProblematische bedrijfscultuur.\nEen, op 31 januari 2019 verschenen, rapport van The KonTerra Group toonde aan dat er intern bij het Internationaal Secretariaat sprake is van een systematische cultuur van wantrouwen, discriminatie en pesterijen. Er zijn geen aanwijzingen dat een dergelijke werkcultuur bij Amnesty Nederland aanwezig is.\nIsra\u00ebl.\nBegin februari 2022 publiceerde Amnesty een rapport waarin zij stelt dat de staat Isra\u00ebl aan de Palestijnse bevolking \"een systeem van onderdrukking en overheersing\" oplegt, dat \"voldoet aan de definitie van apartheid die is vastgelegd in het internationaal recht.\" Vanuit Isra\u00ebl werd hierop woedend gereageerd. Volgens het ministerie van Buitenlandse Zaken olv Yair Lapid is het \"onjuist, partijdig en antisemitisch\" en is Amnesty \"een radicale organisatie die propaganda napraat.\"\nOnderscheidingen.\nOp 10 december 1977, op de verjaardag van de Universele Verklaring van de Rechten van de Mens, ontving Amnesty International de Nobelprijs voor de Vrede. De organisatie werd verder onderscheiden met onder meer de Erasmusprijs (1976), de Mensenrechtenprijs van de Verenigde Naties (1978), de eerste Geuzenpenning (1987), de Europese Mensenrechtenprijs (1983) voor Amnesty's medisch werk, de Four Freedoms Award voor de vrijheid van meningsuiting (1984) en de Olof Palme-prijs (1991)."}
{"id": "6145", "revid": "2824", "url": "https://nl.wikipedia.org/wiki?curid=6145", "title": "Willem III", "text": ""}
{"id": "6146", "revid": "5093", "url": "https://nl.wikipedia.org/wiki?curid=6146", "title": "Ster A", "text": ""}
{"id": "6148", "revid": "3", "url": "https://nl.wikipedia.org/wiki?curid=6148", "title": "Programmeertalen", "text": ""}
{"id": "6149", "revid": "25387", "url": "https://nl.wikipedia.org/wiki?curid=6149", "title": "Lijst van veldslagen 1400 v. Chr.-1400", "text": ""}
{"id": "6154", "revid": "970889", "url": "https://nl.wikipedia.org/wiki?curid=6154", "title": "Spaarndam", "text": "Spaarndam is een dubbeldorp in de provincie Noord-Holland dat bestaat uit Spaarndam-West (officieel geheten: \"Spaarndam gem. Haarlem\"), gelegen in de gemeente Haarlem en Spaarndam-Oost (officieel kortweg: Spaarndam), gelegen in de gemeente Haarlemmermeer. De grens ligt bij de Grote Sluis aan het Noorder Buiten Spaarne.\nGeschiedenis.\nSpaarndam ontstond rond een dam bij de monding van het Spaarne in het IJ, die Graaf Floris V van Holland hier in 1285 liet aanleggen. Vanaf 1280 bevinden zich sluizen in de dam, de Kolksluis betreft de oudste sluis. Lees meer over de sluizen op: Sluizen in Spaarndam.\nHet plaatsje leefde van de tol bij de dam in het Spaarne, en vooral ook van de visserij. Het Ambacht Spaarndam lag ten zuiden van de Velserban, en had een oppervlakte ongeveer 265 morgen (= circa 225 hectare). Van 1812 tot 1927 was Spaarndam een gemeente. Deze ging in 1927 op in de gemeente Haarlem. Spaarndam-Oost is in de tweede helft van de 20e eeuw gebouwd in de gemeente Haarlemmerliede en Spaarnwoude. Deze ging in 2019 op in de gemeente Haarlemmermeer. Spaarndam is een forensenplaatsje geworden met enig toerisme. In Spaarndam bevindt zich een palingrokerij. Spaarndam-Oost heeft de meeste inwoners.\nHet gedeelte op de linkeroever van het Spaarne (Spaarndam-West) is het oudste: hier bevindt zich de Kolksluis uit de 13e eeuw. In de zomer van 2009 is deze sluis tijdens de verbouwing van de Grote Sluis weer in gebruik genomen onder auspici\u00ebn van Hoogheemraadschap Rijnland, maar bediend door vrijwilligers. Hiermee is dit de oudste nog dienstdoende schutsluis van Europa.\nAan een pleintje onder de IJdijk staat de hervormde Oude Kerk, herbouwd in 1627 na een hevige storm. Naast de kerk bevindt zich een ouderwets kerkhofje. Aan deze kant van de dijk lopen smalle wandelpaadjes langs de huizen. Spaarndam was een van de eerste beschermde dorpsgezichten in Nederland.\nEven buiten het dorp bevinden zich twee forten, die deel uitmaken van de Stelling van Amsterdam: het Fort Benoorden Spaarndam en het Fort Bezuiden Spaarndam. Bij het laatste fort staat ook het Gemaal Spaarndam voor de afwatering van het Rijnlandboezem. Vlak bij Spaarndam-Oost staat de windmolen De Slokop, die vanaf Spaarndam-West goed te zien is.\nDe voortdurende strijd tegen het water wordt gesymboliseerd door het beeldje van De held van Haarlem (Hansje Brinker) op de IJdijk. Hansje was een figuur uit een Amerikaans boek, die het land behoedde voor overstroming door zijn vinger in een gat in de dijk te steken. Het beeldje is door de plaatselijke VVV geplaatst. Hansje heeft ook in Harlingen een beeldje.\nOnderwijs.\nSpaarndam heeft twee basisscholen, de Spaarneschool en de Sint-Adalbertusschool.\nSport.\nSpaarndam heeft verenigingen voor tennis, hockey, schaatsen en de omnivereniging SV Spaarnwoude voor voetbal, softbal en klaverjassen."}
{"id": "6157", "revid": "533224", "url": "https://nl.wikipedia.org/wiki?curid=6157", "title": "Alyson Hannigan", "text": "Alyson Lee Hannigan (Washington D.C., 24 maart 1974) is een Amerikaans televisie- en filmactrice. Ze speelde onder meer van 1997 tot en met 2003 een vaste rol in de televisieserie \"Buffy the Vampire Slayer\", waarvoor ze in 2003 een Saturn Award won. Van 2005 tot 2014 behoorde ze tot de vaste cast van de serie \"How I Met Your Mother\". Hannigan speelde filmrollen in onder meer \"American Pie,\" \"American Pie 2\" en \"American Wedding\".\nCarri\u00e8re.\nHannigan werd al jong bekend door verschillende reclamespotjes waarin ze meespeelde, onder meer voor McDonald's, SixFlags en Oreos. Daarnaast had ze gastrollen in series als \"Roseanne\" en \"Touched by an Angel\". Ze speelde in 1988 in \"My Stepmother Is an Alien\" een hoofdrol als dochter van Dan Aykroyd, twee jaar na haar filmdebuut in \"Impure Thoughts\".\nIn 1997 begon Hannigan aan de rol van Willow Rosenberg in de televisieserie \"Buffy the Vampire Slayer\", waarvoor ze 250 duizend dollar per aflevering verdiende. Hiervan maakte ze, samen met Sarah Michelle Gellar, alle zeven seizoenen mee. Van 2005 tot het einde in 2014 speelde ze opnieuw een vaste rol als Lily Aldrin in de sitcom \"How I Met Your Mother\".\nHannigan speelde ook op het witte doek een wederkerende rol, als de op seks beluste fluitiste Michelle Flaherty-Levenstein in de eerste drie \"American Pie\"-delen en ook nog in het laatste deel \"American Reunion\".\nPriv\u00e9.\nHannigan trouwde op 11 oktober 2003 met acteur Alexis Denisof, die ze ontmoette toen ze in \"Buffy\" speelden. Samen hebben ze twee dochters."}
{"id": "6158", "revid": "830708", "url": "https://nl.wikipedia.org/wiki?curid=6158", "title": "Slag bij Marston Moor", "text": "De Slag bij Marston Moor was een van de beslissende veldslagen in de Engelse Burgeroorlog.\nDe slag vond plaats op 2 juli 1644 bij Long Marston in North Yorkshire. De slag eindigde in een overwinning voor het Engelse Parlement, dat hierdoor de effectieve controle over Noord-Engeland verkreeg."}
{"id": "6159", "revid": "970889", "url": "https://nl.wikipedia.org/wiki?curid=6159", "title": "Eminem", "text": "Eminem (St. Joseph (Missouri), 17 oktober 1972), artiestennaam van Marshall Bruce Mathers III, ook wel Slim Shady genoemd, is een Amerikaans rapper, producent en acteur.\nLevensloop.\nJeugd.\nDe vader van Mathers ging weg van huis toen zijn zoon nog maar 6 maanden oud was. In 2019 overleed zijn vader. Mathers heeft hem nooit ontmoet.\nMathers en zijn moeder verhuisden regelmatig en Mathers wisselde vaak van school.\nMathers wilde toen hij zeven was graag een stripfiguur worden. Hij tekende zelf ook en ondertekende zijn tekeningen altijd met m&amp;m. Die \"m&amp;m\" kwam van zijn echte naam, Marshall Mathers. Hij wilde een stripheld worden omdat hij dan alles aankon en niet meer bang hoefde te zijn.\nEen oom van Mathers, Ronnie, gaf hem een cassettesingle met rapmuziek. Dit was een cassette van de single \"Reckless\" van Ice-T. Hij werd ge\u00efnspireerd door onder andere LL Cool J en de Beastie Boys. Deze oom pleegde later zelfmoord. Dit was een enorme tegenslag voor de jonge Mathers. Mathers refereert later in zijn nummers \"Stan\" en \"Cleanin' Out My Closet\" aan deze gebeurtenis.\nToen Marshall nog op school zat, las hij in zijn vrije tijd woordenboeken om zijn woordenschat te verbeteren. Hij schreef ook woorden onder en naast elkaar en noemde het 'stocking ammo' ('munitie verzamelen'). Deze woorden bewaart hij nog steeds in een doos, wat hij liet zien in een \"60 Minutes\"-interview.\nBegin van carri\u00e8re en eerste album.\nZijn eerste uitgebrachte muziek, \"Soul Intent\", waarvan maar 500 kopie\u00ebn op de wereld zijn, werd alleen op cassette uitgegeven en werd alleen gratis uitgedeeld op zijn eerste concert. Zijn moeder heeft later de laatste cassettes naar een benzinepomp gebracht om ze daar te verkopen. Zijn eerste volledige album \"Infinite\" volgde in 1996. Dit album werd oorspronkelijk uitgegeven op vinyl en cassette, en later alleen in nieuw uitgegeven bootlegs). Dit album werd een flop, maar zorgde wel voor meer bekendheid in het ondergrondse hiphop-milieu. Hij kwam bekend te staan om zijn cartooneske stijl en het feit dat hij wit is, wat op dat moment een zeldzaamheid was in de wereld van de rappers. Nadat Dr. Dre een van zijn demo's hoorde, werd hem een platencontract aangeboden bij Aftermath Entertainment.\nGroot succes.\nZijn tweede album, en tevens eerste echte mainstreamalbum, \"The Slim Shady LP\", werd drie keer platina en leidde tot zijn wereldwijde doorbraak. Op dit album stonden de hits \"My name is\" en \"Guilty Conscience\". Het album was erg controversieel om zijn teksten en onderwerpkeuzes. Zo werden de personages in \"Guilty Conscience\" door Eminem aangespoord om onder andere seks te hebben met een minderjarig meisje.\nIn 2000 werd zijn tweede grote album uitgebracht: \"The Marshall Mathers LP.\" Vooral de singles \"The Real Slim Shady\" en \"Stan\" leidden tot veel media-aandacht. \"Stan\" vertelt een fictief verhaal van een fan die is geobsedeerd door Eminem en uiteindelijk zichzelf en zijn zwangere vriendin om het leven brengt omdat zijn idool niet snel genoeg reageert op zijn fanmail. In een aantal van zijn nummers maakt Mathers ook grappen over jongensgroepen en andere artiesten zoals *NSYNC, Christina Aguilera en Britney Spears.\nIn 2002 bracht Mathers de film \"8 Mile\" uit, over een jongen in een achterstandswijk in de VS. Het hoofdpersonage werd gespeeld door Mathers: B-Rabbit (bunny-rabbit). Deze jongen probeert via rap-battles naamsbekendheid te verwerven in de hiphopscene dat de achterstandswijken van Detroit domineert. De film is halfautobiografisch. De titeltrack \"Lose Yourself\" van Eminem werd vervolgens wereldwijd een grote hit. Het lied kreeg een Oscar voor beste soundtrack in 2002.\nNiet veel later werd de Shady LTD-kledinglijn op de markt gebracht. Mede ontworpen door Eminem heeft de kledinglijn een ruig karakter waarbij veel wordt gelet op de prints op de shirts etc. De Shady LTD-lijn verkoopt goed in veel Amerikaanse winkels en ook in Nederland is deze kledinglijn te koop.\nOmstreeks dezelfde tijd bracht hij het album \"The Eminem Show\" uit met hits als \"Without Me\", \"Sing for the Moment\", \"Cleanin' Out My Closet\" en \"Business\".\nIn 2004 verscheen zijn album \"Encore\", met onder andere de singles \"Just Lose It\", \"Like Toy Soldiers\", \"Mockingbird\" en \"Ass Like That\". Op de track \"Mosh\" riep hij Amerikanen op om tegen Bush te stemmen. De tweede single van het album was \"Like Toy Soldiers\". Daarop rapte hij dat er te veel geweld is in de rapwereld en relativeerde hij de ruzies die hij de laatste jaren had (met onder anderen Ja Rule en Benzino). De laatste single \"Ass Like That\" borduurde voort op de gehanteerde Mexicaanse flow van het D12-nummer \"My Band\", waarin diverse bekendheden op de schop werden genomen.\nLaatste jaren.\nIn 2006 kwam Eminems hitcompilatie \"Curtain Call: The Hits\" uit, waarvan met name de single \"When I'm Gone\" een hit werd. Dit nummer gaat over het feit dat zijn dochter Hailie niet wil dat hij rapt, omdat hij te weinig tijd vrijmaakt voor haar. Op het einde van het lied wordt Eminem wakker van een droom; hij ziet Hailie schommelen samen met haar zusje Laney en Kim is er ook bij. Hij is weer gelukkig bij hen. Op 14 januari 2006 is Eminem voor de tweede keer getrouwd met Kim, waarna hij binnen 3 maanden opnieuw scheidt. Ook wordt zijn beste vriend Proof doodgeschoten en hij belandt in een dip. Daarnaast plant hij een pauze in zijn carri\u00e8re. Er wordt gezegd dat Eminem (muzikaal) een andere weg in zou slaan.\nEminem werkte in 2006 samen met Akon, met het nummer \"Smack That\". Het haalde nummer 6 in Nederland. In 2009 kwam het nummer \"Crack a bottle\" uit, dat hij samen met Dr. Dre en 50 Cent uitbracht.\nIn 2010 kwam de single \"Not afraid\" uit, die in de Nederlandse Single Top 100 niet hoger kwam dan de 32e plaats, maar in landen als de Verenigde Staten een succes werd en de nummer 1 in de Billboard top 100 behaalde. In de TMF Superchart bereikte het nummer de eerste plaats. Op 4 juni 2010 bracht hij het nummer \"Love the Way You Lie\" samen met Rihanna uit. Eind 2010 bracht hij samen met Nicki Minaj het nummer \"Roman's Revenge\" uit.\nIn 2011 bracht hij samen met Dr. Dre en Skylar Grey het nummer \"I Need a Doctor\" uit. In 2012 kwam het nummer \"My Life\" uit samen met rapper 50 Cent en zanger Adam Levine. Kort daarna bracht hij samen met Skylar Grey de single \"C'mon Let Me Ride\" uit.\nComeback.\nEminem werd geholpen door rappers 50 Cent en Dr. Dre, die hem steunden na zijn dip en zijn carri\u00e8re nieuw leven inbliezen. Na de pauze van een aantal jaren kwam hij in 2009 terug met de promotiesingle \"Crack a Bottle\" en \"I'm Having a Relapse\". Hij kondigt een album aan, \"Relapse\", en later wordt bekend dat hij zoveel materiaal heeft gemaakt met Dr. Dre, dat er genoeg is voor een \"Relapse 2\".\nBegin 2009 komen de eerste singles van het album uit. \"We Made You\" is de eerste offici\u00eble single van Eminem sinds jaren. Daarna lekte de tracklist van \"Relapse\" uit en kwam de tweede single, \"3 a.m.\" uit. Op 15 mei 2009 kwam \"Relapse\" uit, maar daarvoor was de single \"Stay Wide Awake\" al gelekt. Deze single zou de laatste van het album zijn, maar die is vervangen door \"Beautiful\".\nOp 13 april 2010 heeft Eminem laten weten dat er geen \"Relapse 2\" komt. Zijn nieuwe songs zijn anders dan zijn songs op \"Relapse\" en daarom heeft hij besloten zijn nieuwe album \"Recovery\" te noemen. Het kwam in Europa uit op 18 juni 2010. Op dit album staat het nummer \"Not Afraid\", dat in de Billboard top 100 binnenkwam op nummer 1.\nIn 2009 kwam uit een onderzoek van Nielsen Soundscan Eminem naar voren als de best verkopende artiest van de afgelopen tien jaar. Van zijn albums werden wereldwijd meer dan 80 miljoen exemplaren verkocht. Eminem versloeg hiermee artiesten als The Beatles en *NSYNC.\nSamenwerking met Shady Records-artiesten.\nEind 2006 kwam een compilatiealbum uit van Eminem in samenwerking met de artiesten van zijn eigen Shady Records, genaamd \"Eminem Presents: The Re-Up\". Dit album stond gepland als een mixtape maar later bleek het materiaal zo goed te zijn dat er besloten was er een officieel album van te maken.\nHet is een album waar naast Eminem, 50 Cent, en Stat Quo, ook nieuwe Shady Records-artiesten op staan zoals (Ca$his en Bobby Creekwater).\nDe eerste single van de compilatie-cd is inmiddels uitgegeven.\nDe track \"You Don't Know\" is een samenwerking tussen Eminem, 50 Cent, Lloyd Banks en nieuw talent Ca$his, en werd eind 2006 uitgebracht.\nOp het album staat ook een solosingle van Eminem die \"No Apologies\" heet.\n\"Bad Meets Evil\" en \"Hell: The Sequel\".\nOp 25 april 2011 maakten Royce Da 5'9\" en Eminem bekend dat ze een gezamenlijke ep zouden uitbrengen onder de naam \"Bad Meets Evil\". De ep bracht het duo na 12 jaar weer samen en verscheen op 14 juni 2011. Het album bevat 9 nummers en 2 bonusnummers. Het album is getiteld \"\".\n\"MMLP2 (The Marshall Mathers LP 2)\".\nOp 24 mei 2012 maakte Eminem bekend dat hij aan een nieuw album werkt. Het album werd verwacht in 2013.\nIn 2013 werd een minitournee in Europa bevestigd. Tijdens die tournee trad hij onder meer op tijdens enkele festivals in het Verenigd Koninkrijk, Pukkelpop en in Stade De France. De toer duurde twee weken. De optredens volgden elkaar kort op in augustus.\nOp 14 augustus 2013 kreeg het lied \"Survival\" van Eminems toen nog titelloze album zijn debuut in de trailer van het computerspel \"\". Dit nummer zou gebruikt worden als soundtrack voor de game. Het volledige nummer werd de dag zelf nog op YouTube geplaatst. Twee weken later werd de titel van het nieuwe album, \"The Marshall Mathers LP 2\" (afgekort MMLP2), bekendgemaakt op de MTV Video Music Awards, en ook werd de verschijningsdatum bekendgemaakt: 5 november. Dr. Dre en Rick Rubin (onder meer bekend als producer van de Beastie Boys) waren de uitvoerend producenten. Nog tijdens diezelfde MTV Video Music Awards kreeg een eerste single zijn debuut, getiteld \"Berzerk\". Het nummer kwam ook voor als teaser in een reclamespot van Beats by Dre. \"Berzerk\", de eerste offici\u00eble single van MMLP2, was verkrijgbaar op iTunes vanaf 27 augustus 2013 en stond die dag zelf nog op de 20ste plaats in de iTunes Charts in Belgi\u00eb. In Nederland stond deze single op de zevende plaats, in Eminems thuisland stond de single al direct op nummer 1.\nOp 3 november 2013 won Eminem tijdens de allereerste Youtube Music Awards de prijs \"Artist of the year\". Tijdens de 57e Grammy Awards uitreiking ontving hij \"Best Rap Album\" award voor MMLP2 en \"Best Rap/Sung Collaboration\" (met Rihanna) voor \"the Monster\".\n2014-2016: \"Shady XV, Southpaw\".\nIn de zomer van 2014 werd een Shady Records compilatie-album aangekondigd en verscheen de eerste single van dit album in augustus: \"Guts Over Fear\", featuring Sia. In november volgde \"Detroit vs. Everybody\" met naast Eminem ook Dej Loaf, Royce da 5'9\", Danny Brown, Big Sean en Trick-Trick. Het album zelf, ShadyXV, kwam uit op 24 november, en bestond uit \u00e9\u00e9n greatest-hits cd, en \u00e9\u00e9n cd met nieuw materiaal van Shady Records artiesten zoals D12, Slaughterhouse, Bad Meets Evil, en Yelawolf.\nIn maart 2015 werd \"The Official Eminem Box Set\" uitgebracht, Deze tiendelige vinyl box set omvat zeven van de acht tot dan toe uitgebrachte studio-albums (alle behalve \"Infinite\"), en bevat daarnaast de soundtrack van 8 Mile, het compilatie-album , en grootste hits collectie In 2015 verscheen Eminem daarnaast op het nummer \"Speedom\" van Tech N9ne, en de single \"Best Friend\" van Yelawolf.\nEminem was daarnaast uitvoerend producent van de soundtrack voor de film Southpaw uit 2015. Nummers van deze soundtrack die in 2015 als single in de Verenigde Staten werden uitgebracht waren \"Phenomenal\", en \"Kings Never Die\" (featuring Gwen Stefani).\nIn oktober van 2016 bracht Eminem het politieke (anti-Trump) nummer \"Campaign Speech\" uit, net voor het laatste debat van de kandidaten voor de Amerikaanse presidentsverkiezingen van 2016. Hij kondigde daarnaast aan bezig te zijn aan een nieuw album.\n2017-2019: \"Revival\" en \"Kamikaze\".\nIn februari van 2017 verscheen Eminem op het nummer \"No Favors\" van Big Sean. In het nummer noemt hij de toen net verkozen President Donald Trump een \"bitch\". Zijn politieke voorkeuren kwamen opnieuw naar voren tijdens de 'cypher' (een hiphop freestyle battle) voor de 2017 BET Hip Hop Awards van dat jaar, waarin hij verdere kritiek uitte op de Amerikaanse president en zijn beleid en afsloot met het statement dat Trump-aanhangers niet zijn fans kunnen zijn.\nIn oktober van 2017 verscheen hij op het nummer \"Revenge\" van Pink's album \"Beautiful Trauma.\" Die maand kondigden Eminem en zijn manager Paul Rosenberg het nieuwe album \"Revival\" aan. In november verscheen de eerste single \"Walk on Water\", featuring Beyonc\u00e9. In december maakte dr. Dre middels een video-post de release-datum van het album bekend (15 december 2017). Op 8 december bracht Eminem de promotionele single \"Untouchable\" uit, waarin hij politie-geweld tegen Afro-Amerikaanse burgers aan de kaak stelt. In januari van 2018 kwam de tweede single \"River\" uit, waarop Ed Sheeran meezingt. Ondanks matige recensies van het album vanwege het hoge gehalte aan politieke boodschappen, werd het het achtste album waarmee Eminem op nummer 1 van de Billboard 200 binnenkwam in de Verenigde Staten. Hij was daarmee de eerste artiest ooit die dit lukte.\nOp 31 augustus 2018 bracht Eminem onaangekondigd het album \"Kamikaze\" uit, een tweede compleet studio-album binnen acht maanden tijd. Ook dit album debuteerde op nummer 1 van de albumverkoop in de Verenigde Staten.\n2020: \"Music to Be Murdered by\".\nOp 17 januari 2020 bracht Eminem (wederom onaangekondigd) het album \"Music to Be Murdered By\" uit. Het album bevat gast-optredens van onder andere Young M.A., Royce da 5'9\", Q-Tip, Denaun, White Gold, Ed Sheeran, Juice WRLD, Skylar Grey, Anderson Paak, Don Toliver, Kxng Crooked, Joell Ortiz and Black Thought. De eerste video en single van het album, die tegelijktijdig werden uitgebracht, waren voor het nummer \"Darkness\". Het nummer gaat over wapengeweld, en de schietpartij in Las Vegas in oktober 2017. Het nummer bevat een sample van het nummer Sound of Silence van Simon &amp; Garfunkel.\nOp 9 februari 2020 gaf Eminem een onaangekondigd optreden van zijn nummer \"Lose Yourself\" tijdens de 92e Oscaruitreiking. Het nummer won een Oscar voor beste Soundtrack in 2002, maar Eminem heeft de prijs destijds niet persoonlijk in ontvangst genomen.\nOp 9 maart 2020 verscheen de video voor het nummer \"Godzilla\" (featuring Juice WRLD), op het YouTube kanaal van Lyrical Lemonade. Op 10 juli 2020 bracht Eminem samen met Kid Cudi het nummer \"The Adventures of Moon Man &amp; Slim Shady\" uit.\nMTV-incident.\nIn 2009, toen Eminem opnieuw aanwezig was bij de show, kwam het typetje 'Br\u00fcno' (gespeeld door Sacha Baron Cohen) de zaal binnenvliegen en landde vervolgens halfnaakt in de seksuele houding 69 op Eminem. Nadat Br\u00fcno was verwijderd, verdween Eminem verontwaardigd uit de zaal. Later liet Eminem weten dat het afgesproken was.\nEMA'S.\nIn 2013 kreeg Eminem tijdens de MTV Europe Music Awards een Global Icon Award.\nIn 2017 kreeg Eminem tijdens de MTV Europe Music Awards de award voor beste hiphop.\nPriv\u00e9leven.\nMarshall heeft samen met zijn voormalige vrouw een dochter, en twee dochters geadopteerd.\nOp 3 juni 2000 werd Marshall samen met Douglas Dail gearresteerd omdat hij een ongeladen geweer trok. De dag daarna in Warren (Michigan) zag hij zijn vrouw, Kim, John Guerrera zoenen op de parkeerplaats van het Hot Rock Caf\u00e9. Hij viel John aan en werd gearresteerd. Hij werd schuldig bevonden aan het dragen van een wapen en mishandeling en kreeg twee jaar voorwaardelijke gevangenisstraf.\nDiscografie.\nZie ook discografie Soul Intent, Bad Meets Evil en D12."}
{"id": "6160", "revid": "33107", "url": "https://nl.wikipedia.org/wiki?curid=6160", "title": "Pen\u00e9lope Cruz", "text": "Pen\u00e9lope Cruz S\u00e1nchez (Madrid, 28 april 1974) is een Spaanse filmactrice. Cruz won in 2009 onder meer een Oscar en een BAFTA Award voor de beste vrouwelijke bijrol voor haar rol in \"Vicky Cristina Barcelona\". In 2007, 2010 en 2022 werd Cruz nogmaals genomineerd voor een Oscar.\nBiografie.\nAls kind was ze danseres en verliet ze de middelbare school om een danscarri\u00e8re op te starten. Ze studeerde klassiek ballet aan het Nationaal Conservatorium in Madrid, en theater op de school van Cristina Rota in New York.\nHaar eerste films waren in het Spaans. Haar film \"Belle \u00c9poque\" won een Oscar voor beste niet-Engelstalige film. Ze speelde naast Matt Damon in \"All the Pretty Horses\" en met Tom Cruise in \"Vanilla Sky\", een remake van het Spaanstalige \"Abre los ojos\", waarin ze hetzelfde personage speelt.\nIn 2011 kreeg Cruz een ster op de Hollywood Walk of Fame.\nPriv\u00e9leven.\nCruz was verloofd met Tom Cruise, maar tot een bruiloft kwam het niet. Begin juli 2010 trouwde ze in het diepste geheim met acteur Javier Bardem, met wie ze in 2007 een relatie kreeg. Ze hebben een zoon en een dochter.\nFilmprijzen.\nCruz won in 2009 onder meer de Oscar voor de beste vrouwelijke bijrol en een BAFTA Award voor haar optreden in \"Vicky Cristina Barcelona\". Ook voor haar rollen in \"Volver\" en \"Nine\" kreeg ze een Oscarnominatie, respectievelijk voor beste actrice en beste vrouwelijke bijrol. Voor \"Volver\" won ze een C\u00e9sar en een European Film Award."}
{"id": "6161", "revid": "1316882", "url": "https://nl.wikipedia.org/wiki?curid=6161", "title": "Arthur Conan Doyle", "text": "Arthur Ignatius Conan Doyle (Edinburgh, 22 mei 1859 \u2013 Crowborough (Sussex), 7 juli 1930) was een Brits arts die vooral bekend werd als schrijver van verhalen over de detective Sherlock Holmes en zijn assistent Dr. Watson. Doyle was een schrijver met een breed oeuvre en publiceerde naast zijn verhalen over Holmes ook nog historische romans, sciencefiction, toneelstukken, po\u00ebzie en non-fictie, onder meer parapsychologie en spiritisme.\nLeven.\nJeugd.\nArthur Conan Doyle werd geboren in Edinburgh. Zijn vader Charles Altamont Doyle kwam uit een welgestelde Iers-katholieke familie. De man was echter een alcoholist, die het gezin in ernstige moeilijkheden wist te brengen en uiteindelijk in 1876 in een inrichting eindigde. Zijn moeder, Mary Foley, was daarentegen een goed ontwikkelde vrouw met een grote invloed op Arthur. Haar capaciteiten als verhalenverteller waren groot en inspirerend voor haar zoon.\nDoyle werd op 10-jarige leeftijd door zijn ouders naar een jezu\u00efetenschool gestuurd. Toen hij de school in 1875 verliet, had hij zich volledig tegen het katholicisme en waarschijnlijk ook het christendom gekeerd en was agnost.\nArts en echtgenoot.\nVan 1876 tot 1881 studeerde hij medicijnen aan de Universiteit van Edinburgh. Van belang in deze periode is de invloed van een van professoren, Dr. Joseph Bell, die nadruk legde op observatie en deductie. Na zijn studie startte Doyle zijn carri\u00e8re als scheepsarts op een reis naar West-Afrika en begon daarna een eigen praktijk in Plymouth in Engeland in 1882.\nHij trouwde in 1885 met Louise Hawkins. Louise leed vanaf 1893 aan tuberculose en overleed uiteindelijk in 1906. Hij trouwde daarna in 1907 met Jean Leckie, op wie hij al in 1897 verliefd was geworden. Uit loyaliteit tegenover zijn eerste vrouw bleef die relatie naar verluidt tot aan haar dood op een platonisch niveau.\nIn 1890 specialiseerde Doyle zich in Wenen in de oogheelkunde en verhuisde in 1891 naar Londen waar hij een praktijk opzette als oogarts, hoewel hij daar weinig pati\u00ebnten meer heeft behandeld.\nDoyle was daarnaast een fervente sporter. Hij speelde cricket, bokste met overtuiging en stond, ongebruikelijk voor zijn tijd, in Zwitserland op ski's, een sport die hij in Noorwegen had leren kennen.\nSherlock Holmes.\nAls beginnend arts was Doyle reeds begonnen met het schrijven van verhalen. In 1887 verscheen \"A Study in Scarlet\", waarin Sherlock Holmes voor het eerst voorkwam. De verhalen rond Holmes (Baker Street 221B), die verschenen in het tijdschrift \"The Strand Magazine\", betekenden een belangrijke vernieuwing van het genre en werden in korte tijd zeer populair. De druk die dit legde op Conan Doyle, maakte dat zijn personage hem ernstig dwars ging zitten. In november 1891 schreef hij aan zijn moeder: 'Ik denk erover Holmes te doden... zodat hij eens en voor altijd verdwenen is. Hij leidt mijn gedachten af van betere dingen'. In december 1893 gebeurde dit ook, in het verhaal \"The Final Problem\", waarin Holmes en zijn aartsvijand Professor Moriarty gezamenlijk in de Reichenbachwaterval in Zwitserland vallen en kennelijk omkomen. Zijn lezers pikten dit echter niet en Holmes keerde als kennelijke overlever van het drama bij de watervallen terug in menig verhaal (zie Bibliografie).\nPublicist en publieke persoonlijkheid.\nNa de Boerenoorlog in Zuid-Afrika rond de vorige eeuwwisseling, schreef Doyle, die zich als arts vrijwillig bij het leger had aangemeld, een pamflet getiteld \"De oorlog in Zuid-Afrika: oorzaken en verloop\" dat in veel talen werd vertaald. Hij verdedigde hierin de in het buitenland gekritiseerde Britse praktijken in Zuid-Afrika, zoals de ontwikkeling van concentratiekampen. Conan Doyle geloofde zelf dat het hierom was dat hij geridderd werd en in 1902 tot \"Deputy-Lieutenant\" van Surrey werd benoemd. Hij bleek sterke reserves te hebben tegen het verkrijgen van zijn titel en accepteerde die pas na druk van zijn moeder. In de eerste jaren van de 20e eeuw stond hij tweemaal kandidaat voor de parlementsverkiezingen, maar werd niet gekozen, hoewel hij een respectabel aantal stemmen kreeg.\nConan Doyle trad na de dood van zijn eerste vrouw een aantal malen op als voorvechter voor gerechtigheid voor de veroordeelde gevangenen, \"George Edalji\" en later \"Oscar Slater\". De zaak van Edalji, waarin Conan Doyle zich als een soort Sherlock Holmes manifesteerde, is recent beschreven in de roman \"Arthur &amp; George\" van Julian Barnes.\nDoyle probeerde in de Eerste Wereldoorlog opnieuw als vrijwilliger in het leger te worden opgenomen, maar zijn leeftijd (55 jaar) maakte hem ongeschikt voor actieve dienst. Zijn zoon, Kingsley, maakte wel deel uit van het Britse leger. Kingsley kwam in 1918 om het leven.\nWegens dit en andere sterfgevallen in zijn familie kreeg Doyle aan het einde van de Eerste Wereldoorlog een depressie en raakte hij steeds meer in de ban van het spiritisme. Hij schreef over dit onderwerp boeken (The Coming of the Fairies uit 1921) en gaf lezingen. Hij was blijkbaar volledig overtuigd van het bestaan van elfen door de foto's van de Cottingley Fairies die in die tijd werden gepubliceerd. Hij reproduceerde deze in zijn boek, samen met theorie\u00ebn over de aard en het bestaan van elfen. In 1928 bezocht hij Den Haag, waar hij in de Haagse Dierentuin-zaal een lezing over spiritisme gaf, en in het hotel Des Indes, waar hij verbleef, werd zijn hulp ingeroepen wegens spookachtige gebeurtenissen.\nEr zijn geluidsopnamen van hem bewaard gebleven waaruit blijkt dat hij een relatief hoge stem met een duidelijk 'genteel Scots' accent had.\nSir Arthur Conan Doyle ligt begraven op het kerkhof van Minstead in het New Forest, Hampshire, Engeland."}
{"id": "6162", "revid": "63434", "url": "https://nl.wikipedia.org/wiki?curid=6162", "title": "Anthony Burgess", "text": "Anthony Burgess, pseudoniem van \"John Anthony Burgess Wilson\" (Manchester (Engeland), 25 februari 1917 \u2013 Londen, 22 november 1993) was een Brits auteur en componist. \nBiografie.\nAnthony Burgess studeerde Engelse taal en letteren en werkte als onderwijsofficier in Brunei en Maleisi\u00eb na de Tweede Wereldoorlog. Hier schreef hij zijn Maleise trilogie over het verval van het Britse koloniale rijk (\"The long day wanes\"). In 1959 werd er een hersentumor bij hem geconstateerd en had hij een levensverwachting van een paar maanden. Hij gaf het lesgeven op en werd een fulltime schrijver. Later bleek dat deze diagnose foutief was. \nIn zijn carri\u00e8re als schrijver publiceerde hij meer dan 50 boeken in verschillende genres waaronder fictie en sciencefiction. Ook schreef hij een studie over het werk en de taal van James Joyce met de titel \"Here comes everybody\".\nZijn beroemdste en beruchtste boek was \"A Clockwork Orange\", verfilmd door Stanley Kubrick in 1971. Het boek - dat zich te Londen in de nabije toekomst afspeelt - gaat in wezen over vrije wil en moraliteit. De jonge antiheld van het boek, Alex, wordt gevangengenomen na een leven vol geweld. Hij krijgt een soort hersenspoeling om zijn gewelddadigheid te stoppen: hij wordt kwetsbaar tegenover andere mensen en kan ook niet meer van muziek genieten (het enige andere plezier in zijn leven). De film werd in veel landen verboden en blijft erg controversieel.\nNaast het schrijven van boeken heeft Burgess ook boeken vertaald en een aantal symfonie\u00ebn, een vioolconcert, een pianoconcert en diverse werken voor blokfluit (het instrument dat zijn zoon bespeelde) gecomponeerd. Hij sprak negen talen en zijn liefde voor taal komt ook naar boven in de tekst van \"A Clockwork Orange\". Daarin spreken de tieners het zogenaamde Nadsat, een taal gebaseerd op Engels slang en het Russisch (vrienden zijn \"droogs\", meisjes \"devotchkas\" en intellectuelen \"sofisto's\"). Voor de film \"Quest for Fire\" (1981) bedacht Burgess een volledige prehistorische taal.\nAnthony Burgess overleed aan longkanker."}
{"id": "6164", "revid": "120470", "url": "https://nl.wikipedia.org/wiki?curid=6164", "title": "Aminozuur", "text": "Een aminozuur is een organische verbinding die zowel een carboxygroep (-COOH) als een aminegroep (-NH2) bezit. Meestal worden in de biochemie met aminozuren specifiek \u03b1-aminozuren bedoeld. Bij dit soort verbindingen staan de carboxygroep en de aminogroep op hetzelfde (meestal chirale) koolstofatoom. \u03b1-aminozuren, ook wel, maar niet correct, prote\u00efnogene aminozuren genoemd, zijn de bouwstenen van peptiden, polypeptiden en eiwitten. Daarnaast dienen sommige aminozuren als precursor in de biosynthese van andere aminen, zoals de verschillende catecholaminen die uit tyrosine gevormd worden.\nIn de natuur zijn ongeveer 500 verschillende aminozuren ge\u00efdentificeerd, twintig daarvan komen in menselijke eiwitten voor, de zogeheten fundamentele aminozuren. Tijdens de spijsvertering worden aminozuren, onder invloed van enzymen, uit in de voeding aanwezige eiwitten vrijgemaakt (hydrolyse). Uit de vrijgekomen aminozuren kan het organisme zijn eigen specifieke eiwitten weer opbouwen. Het organisme kan een aantal fundamentele aminozuren zelf synthetiseren, andere echter niet. Deze laatste moeten in het voedsel aanwezig zijn, men noemt ze de noodzakelijke of essenti\u00eble aminozuren. Volwassen mensen hebben negen essenti\u00eble aminozuren nodig: lysine, tryptofaan, fenylalanine, leucine, isoleucine, threonine, methionine, histidine en valine.\nVia enzymreacties (protease) in het spijsverteringskanaal worden eiwitten opgesplitst in aminozuren (proteolyse). De aminozuren worden vervolgens door het bloed via de darmhaarvaten en de poortader naar de lever gevoerd. Omdat eiwitsynthese uit aminozuren vooral in de lichaamscellen plaatsvindt, zal een groot deel van de aminozuren de lever onveranderd verlaten. Toch worden ook in de lever (niet-essenti\u00eble) aminozuren aangemaakt. Dit wordt transaminering genoemd.\nStructurele eigenschappen.\nDe algemene formule voor een \u03b1-aminozuur is R-CH(NH2)-COOH. De \"R\" staat voor \"R\"esidu-groep, een functionele groep die er op deze plaats aan vast kan zitten. Dergelijke moleculen bezitten aan twee uiteinden een groep die met een groep van een ander aminozuur kan reageren.\nHierbij reageert een carboxygroep van het ene molecuul met een amine-groep van een ander molecuul en vormt onder afsplitsing van water (condensatiereactie) een peptidebinding. Het gecombineerde molecuul (ook wel de verbinding genoemd) dat dan is ontstaan heet een amide. De verbinding bezit daarna alleen nog een carboxy- en een aminegroep aan de nog vrije uiteinden.\nDit opent de mogelijkheid om een keten (polymeer) van aminozuren te maken met behulp van herhaalde kop-staartreacties. Zo'n molecule wordt een peptide genoemd, en afhankelijk van het aantal betrokken aminozuren worden ze di-, tri-, tetra-, pentapeptiden etc. genoemd. Eiwitten zijn polypeptiden en vormen een groot deel van de chemische machinerie van de cel. Zij worden voor allerlei doeleinden gebruikt.\nVoor de mens zijn een aantal aminozuren \"essentieel\"; het zijn aminozuren die de mens niet zelf uit de andere aminozuren kan maken en die via het voedsel moeten worden opgenomen. Niet-essenti\u00eble aminozuren kunnen in principe wel zelf gemaakt worden, hetzij uit andere, via de voeding opgenomen aminozuren, hetzij uit andere bouwstoffen.\nAminozuren in een eiwit kunnen op diverse manieren ge\u00efdentificeerd worden. Daartoe wordt het eiwit eerst in brokstukken opgesplitst. Dit kan gebeuren door zure hydrolyse van het eiwit in 6 N zoutzuur bij verhoogde temperatuur. Daarna worden de brokstukken van elkaar gescheiden met behulp van hogedrukvloeistofchromatografie (HPLC), gekleurd met ninhydrine-kleuring en gedetecteerd bij 440 (proline) en 570\u00a0nm. Deze methode is bekend onder de naam Moore&amp;Stein zure hydrolyse van eiwitten. De brokstukken kunnen ook gescheiden worden door middel van elektroforese.\nOverzicht van de 22 prote\u00efnogene aminozuren.\nOnderstaande tabel geeft een overzicht van de 22 prote\u00efnogene aminozuren en hun primaire eigenschappen:\nTypen aminozuren.\nBij alle biologisch belangrijke aminozuren zit de amino- en de carboxygroep vast aan hetzelfde koolstofatoom, zodat ze allemaal met de algemene formule R-CH(NH2)-COOH voorgesteld kunnen worden. Zij verschillen dus in de groep \"R\".\nEen belangrijk \u03b3-aminozuur (toevallig ook \u03c9-aminozuur) is gamma-aminoboterzuur (GABA).\nFysische eigenschappen van \u03b1-aminozuren.\nVoorkomen.\nBij normale omstandigheden (25\u00a0\u00b0C, atmosferische druk) zijn \u03b1-aminozuren in oplossing geladen, tenzij de zuurgraad (pH) gelijk is aan het iso-elektrisch punt. In het iso-elektrisch punt heeft de aminogroep een H+ opgenomen, de COOH-groep heeft er een afgestaan, het ontstane deeltje wordt is als geheel neutraal, maar heeft een duidelijke positieve en negatieve kant.\nDe reacties tussen de verschillende vormen zijn allemaal evenwichten. Dit betekent dat in het iso-elektrisch punt naast de twee genoemde vormen van het aminozuur ook de positief geladen vorm (aminogroep heeft een H+ opgenomen, COOH nog niet afgestaan) en de negatief geladen vorm (aminogroep nog neutraal, COOH wel al H+ afgestaan) in gelijke aantallen voorkomen. Alle vormen van het aminozuur samen hebben dan nog steeds een netto lading van 0.\nAls het aminozuur voorkomt in de vorm NH3+-CHR-COO\u2212, dan spreekt men van een zwitterion; het aminozuur is evenveel positief als negatief geladen en de aanwezigheid van formele ladingen kan ongedaan gemaakt worden door een transfer van protonen (H+).\nOptische activiteit.\nAlle \u03b1-aminozuren (behalve glycine) hebben een asymmetrisch koolstofatoom (chiraal koolstofatoom). Dit betekent dat deze aminozuren in twee vormen (isomeren) kunnen voor komen, de L-vorm en de D-vorm \u2014 deze twee vormen zijn het spiegelbeeld van elkaar (zie optische isomerie). De natuurlijke aminozuren komen in de L-vorm voor.\nDeze twee isomeren hebben de eigenschap dat zij het polarisatievlak van gepolariseerd licht over een bepaalde hoek kunnen draaien. De hoek \"\u03b1\" waarover het polarisatievlak gedraaid wordt hangt af van het soort aminozuur, de concentratie, de temperatuur en de afstand die het gepolariseerde licht door de oplossing aflegt.\nmet hierin:\nOplosbaarheid.\nDe oplosbaarheid hangt voornamelijk af van de polariteit van de zijketen (R) van het \u03b1-aminozuur af. Hierdoor kan het \u03b1-aminozuur in meer of mindere mate hydrofiel dan wel hydrofoob zijn. Dit be\u00efnvloedt zijn interactie met andere structuren, zowel binnen een eiwit zelf, als met andere eiwitten of omliggend weefsel. De verdeling van hydrofiele en hydrofobe \u03b1-aminozuren in een eiwit bepaalt de tertiaire structuur van het eiwit, terwijl de plaats van de \u03b1-aminozuren aan het oppervlak van het eiwit de quaternaire structuur be\u00efnvloedt.\nOplosbare eiwitten hebben een oppervlak dat rijk is aan polaire aminozuren zoals serine en threonine, terwijl membraaneiwitten aan de buitenkant hydrofobe aminozuren hebben die zich hechten aan een lipidemembraan. Zo bevatten eiwitten die positief geladen moleculen aan hun oppervlak binden veel negatief geladen \u03b1-aminozuren (zoals glutaminezuur en asparaginezuur), terwijl eiwitten die negatief geladen moleculen binden een oppervlak bezitten dat rijk is aan lysine en arginine.\nHydrofobe interacties ontstaan tussen hydrofobe aminozuren, de alifatische en de aromatische aminozuren. Hydrofiele en hydrofobe interacties tussen naburige eiwitten hoeven niet af te hangen van de zijketens van de \u03b1-aminozuren. Andere ketens kunnen zich aan het eiwit hechten en zo hydrofobe lipoprote\u00efnen of hydrofiele glycoprote\u00efnen vormen.\nAandoeningen.\nMensen die lijden aan fenylketonurie kunnen geen fenylalanine afbreken en omzetten in tyrosine en moeten dit dus met het voedsel binnen krijgen. Doordat het fenylalanine zich in het bloed en het ruggenmerg ophoopt, kunnen er zenuwcellen beschadigd raken en treedt uiteindelijk hersenbeschadiging op. Daarom wordt er bij pasgeborenen met een hielprik bloed afgenomen en worden zij op deze afwijking gecontroleerd. Met een dieet zijn ernstige problemen redelijk te voorkomen."}
{"id": "6167", "revid": "1061913", "url": "https://nl.wikipedia.org/wiki?curid=6167", "title": "Didelphimorphia", "text": "De Didelphimorphia vormen een aparte groep buideldieren, omvattende de opossums of buidelratten (Didelphidae) en uitgestorven verwante families. Er zijn zo'n 125 soorten. Vrijwel alle leven in Midden- en Zuid-Amerika met uitzondering van de Virginiaanse opossum, \"Didelphis virginiana\", wiens verspreidingsgebied vrijwel de gehele Verenigde Staten omvat. Ze komen in het zuiden voor tot ongeveer 47\u00b0ZB (\"Lestodelphys halli\"). Op sommige plaatsen, bijvoorbeeld in Paracou, Frans-Guyana, komen wel 12 soorten tegelijk voor.\nDe taxonomie van de opossums is bijzonder instabiel. In feite is het aantal soorten toegenomen van 63 in 1993 (vorige editie Mammal Species of the World) naar 96 in 2005, een stijging van 52%. Dat is de hoogste stijging voor elke zoogdierorde van fatsoenlijke omvang (de mierenegels hebben meer). Tussen 2005 en 2022 is dit aantal nog verder toegenomen en inmiddels worden 125 soorten erkend. Grote stijgers zijn de \"Gracilinanus-Chacodelphys-Hyladelphys-Cryptonanus\"-groep (in 1993 allemaal tot \"Gracilinanus\" gerekend), van 6 naar 13; \"Thylamys\", van 5 naar 10; \"Marmosops\", van 9 naar 15. \nTaxonomie.\nDe orde omvat de volgende families en geslachten:"}
{"id": "6168", "revid": "1061913", "url": "https://nl.wikipedia.org/wiki?curid=6168", "title": "Klimbuideldieren", "text": "Klimbuideldieren (Diprotodontia) zijn de grootste orde van de buideldieren, die 11 families met 159 soorten omvat. De orde omvat bekende buideldieren zoals kangoeroes, koala's en wombats.\nVerspreiding en leefgebied.\nDe klimbuideldieren komen voornamelijk voor in Australi\u00eb, maar komen ook voor op eilanden in Wallacea en rond Nieuw-Guinea; van Sulawesi in het noordwesten en Nieuw-Brittanni\u00eb in het oosten. Bovendien is de witte koeskoes ge\u00efntroduceerd op de Salomonseilanden en op Timor, de voskoesoe op Nieuw-Zeeland en de Bennettwallaby in Engeland.\nKenmerken.\nDe orde bestaat voornamelijk uit herbivoren, ze nemen in Australi\u00eb en Nieuw-Guinea ongeveer de positie in van de hoefdieren (kangoeroes), grote bodembewonende knaagdieren (kangoeroeratten), boombewonende knaagdieren en primaten (andere soorten). Een opvallend kenmerk van de klimbuideldieren is dat ze twee vergroeide tenen hebben, zodat er als het ware twee klauwen uit \u00e9\u00e9n teen steken (\"syndactylie\"). Dit kenmerk delen ze met de buideldassen, zodat er gesuggereerd is dat die hun nauwste verwanten zijn. Verder zijn ze de enige buideldieren met slechts twee voortanden (daar komt de naam ook vandaan: \"di\" is twee; \"proto\" is voor; \"odontia\" is tanden).\nTaxonomie.\nDe klimbuideldieren splitsten zich vermoedelijk in het Laat-Paleoceen of Vroeg-Eoceen af van de andere Australische buideldieren. De gemeenschappelijke voorouder van de groep was vermoedelijk een koeskoesachtig boombewonend dier. \nDe orde omvat de volgende 11 families met 159 soorten."}
{"id": "6169", "revid": "231402", "url": "https://nl.wikipedia.org/wiki?curid=6169", "title": "1173", "text": "Het jaar 1173 is het 73e jaar in de 12e eeuw volgens de christelijke jaartelling."}
{"id": "6170", "revid": "231402", "url": "https://nl.wikipedia.org/wiki?curid=6170", "title": "1274", "text": "Het jaar 1274 is het 74e jaar in de 13e eeuw volgens de christelijke jaartelling."}
{"id": "6171", "revid": "15871", "url": "https://nl.wikipedia.org/wiki?curid=6171", "title": "Apen", "text": "De apen (Simiiformes) zijn een infraorde uit de orde der primaten (Primates). Alle primaten die niet tot de infraorde van de apen behoren worden halfapen genoemd. Een groep halfapen, de spookdiertjes, wordt beschouwd als de nauwste verwant van de apen en samen worden ze geplaatst in de onderorde Haplorhini.\nDe apen zijn verdeeld in twee groepen (\"parvordes\"), de breedneusapen (Platyrrhini) uit Midden- en Zuid-Amerika en de smalneusapen (Catarrhini) uit Afrika en Azi\u00eb. Deze parvordes worden soms als aparte infraordes gezien. Tot de smalneusapen behoren ook de mensapen, inclusief de mensen. In verscheidene talen wordt een onderscheid gemaakt tussen mensapen en andere apen (bijvoorbeeld het Engels: \"ape\" (mensaap) en \"monkey\"). Het Nederlands maakt dit onderscheid niet en met het woord aap worden ook mensapen aangeduid.\nApen leven voornamelijk in warmere streken, die veelal begroeid zijn met bomen. In de tropische regenwouden komen de meeste soorten voor. De meeste apen zijn dan ook goede klimmers, die een groot gedeelte van de dag in bomen doorbrengen. Slechts enkele soorten wagen zich op de open vlakte (bijvoorbeeld de huzaaraap) of in rotsachtige streken (verscheidene bavianen en makaken) of leven in koudere streken (bijvoorbeeld de Japanse makaak die in Japan tot boven de sneeuwgrens kan worden aangetroffen, of de stompneusapen uit de Himalaya). De gelada, een aan de bavianen verwante apensoort, leeft op de hogergelegen grasvlakten van het Ethiopisch Hoogland. Apen zijn over het algemeen herbivoren, die voornamelijk van vruchten, noten, bladeren, stengels en boomsappen leven. Sommige soorten eten ook dierlijk materiaal, als insecten en vogeleieren. Vooral kleinere apensoorten als de klauwaapjes leven voor een groot gedeelte van insecten. De meeste apen zijn groepsdieren, die leven in grote troepen. Solitaire soorten, als de orang-oetans, zijn ver in de minderheid.\nApen zijn over het algemeen middelgrote boombewonende dieren. Bij veel soorten is de staart langer dan de rest van het lichaam. Bij enkele apen van de Nieuwe Wereld heeft deze staart zich ontwikkeld tot een grijpstaart. Bij mensapen ontbreekt de staart geheel. De benen zijn langer dan de armen, maar niet bij gibbons. Apen hebben relatief grote hersenen en een grote, bolvormige hersenkas, waarmee ze zich onderscheiden van de halfapen. Veel soorten worden als vrij intelligent beschouwd: ze zijn vindingrijk, speels en passen zich gemakkelijk aan veranderende omstandigheden aan. Ook zijn apen meer op hun zicht aangewezen dan de halfapen, die een beter ontwikkeld gehoor en reukzin hebben. De ogen staan recht naar voren gericht.\nDe kleinste apensoort is het dwergzijdeaapje (\"Cebuella pygmaea\"), de grootste de oostelijke gorilla (\"Gorilla beringei\").\nSmalneusapen.\nDe smalneusapen (Catarrhini) zijn de apen die voorkomen in de Oude Wereld, voornamelijk in Afrika en Azi\u00eb. In het Europese Gibraltar leeft een (mogelijk verwilderde) kolonie berberapen. Hoewel ze bijna allemaal goed kunnen klimmen, brengen veel apen van de Oude Wereld minstens een deel van hun tijd op de grond door. Over het algemeen zijn ze groter dan de apen van de Nieuwe Wereld, en allemaal hebben ze platte nagels aan vingers en tenen. De huid op de billen is bij de meeste soorten verdikt, zodat ze er op kunnen zitten. De neus is smaller en de neusgaten zijn dicht bij elkaar geplaatst en voorwaarts of omlaag gericht. Grijpstaarten hebben ze niet.\nZe worden verder onderverdeeld in de mensapen en de apen van de Oude Wereld. Tot de eerste groep behoren onder andere de gibbons, chimpansees, gorilla's en orang-oetans, tot de tweede groep behoren onder andere de bavianen, mangabeys, makaken, meerkatten en slankapen.\nSlankapen hebben een gespecialiseerde maag, waardoor ze van moeilijk verteerbare bladeren en onrijpe vruchten kunnen leven. Tot de slankapen behoren onder andere de franjeapen of colobusapen, de langoeren en de neusaap.\nBavianen en makaken leven veel op de grond. Ze hebben wangzakken waarin ze voedsel kunnen wegstoppen als ze op handen en voeten lopen. Meerkatten leven doorgaans hoog in de bomen, hoewel er ook soorten zijn die de voorkeur geven aan de savanne. Er zijn ongeveer twintig verschillende soorten die allemaal in Afrika leven. Ze verschillen onderling sterk in kleur, maar komen overeen in lichaamsbouw. Meerkatten zijn tussen de 70 en 175\u00a0cm lang en hebben een staart die een derde tot de helft van hun totale lichaamslengte inneemt. Ze hebben een korte snuit, en zeer handige grijphanden en -voeten. De grote kleurverscheidenheid dient waarschijnlijk om de apen in staat te stellen hun soortgenoten snel te herkennen.\nBreedneusapen.\nTot de breedneusapen van Midden- en Zuid-Amerika (Platyrrhini) behoren onder andere de brulapen, spinapen, slingerapen, oeakari's, springaapjes, kapucijnapen, doodshoofdaapjes, saki's, grijpstaartapen, bongolio's en klauwaapjes: de oeistiti's, leeuwaapjes en de tamarins. Ook de enige nachtactieve apen behoren tot deze groep. Dit zijn de nachtaapjes, ook wel doeroecoeli's of uilaapjes genoemd. Er bestaan nog wel andere nachtactieve primatensoorten, maar dit zijn allemaal halfapen. Breedneusapen hebben verder uit elkaar staande en wijdere neusgaten, die zijwaarts gericht zijn. Anders dan bij de smalneusapen hebben breedneusapen geen huidverdikkingen op de kont. Enkele soorten hebben een grijpstaart.\nDe afkomst van deze groep is voor de wetenschappers een raadsel. DNA-onderzoek bevestigt dat ze allemaal nauw verwant zijn en voortkomen uit een gemeenschappelijke voorouder, maar onduidelijk is hoe deze voorouder in Zuid-Amerika terechtkwam, dat al 100 miljoen jaar geleden was losgeraakt van de andere continenten.\nApen in Nederland en Belgi\u00eb.\nIn Nederland en Belgi\u00eb zijn apen te zien in diverse dierentuinen. Apenheul in Apeldoorn is gespecialiseerd in apen. Veel apensoorten leven daar niet alleen in hokken, maar lopen ook vrij tussen het publiek."}
{"id": "6173", "revid": "649051", "url": "https://nl.wikipedia.org/wiki?curid=6173", "title": "Verdrag van Versailles (1919)", "text": "Het Verdrag van Versailles (Frans: \"Trait\u00e9 de Versailles\"), ook Vredesverdrag van Versailles of Vrede van Versailles genoemd, was een verdrag tussen Duitsland en de Entente. Het was het belangrijkste van de vijf verdragen die in voorsteden van Parijs in 1919-1920 gesloten werden omdat de Eerste Wereldoorlog er formeel mee be\u00ebindigd werd. De andere vier verdragen hadden betrekking op de Duitse bondgenoten: het Verdrag van Saint-Germain met Oostenrijk in september 1919, het Verdrag van Neuilly-sur-Seine met Bulgarije op 27 november 1919, het Verdrag van Trianon met Hongarije op 4 juni 1920 en het Verdrag van S\u00e8vres met het toenmalige Ottomaanse Rijk (later Turkije) op 10 augustus 1920.\nDe ondertekening.\nHet Verdrag van Versailles werd op 28 juni 1919 ondertekend, precies vijf jaar na de moord op Frans Ferdinand van Oostenrijk, na afsluiting van een op 18 januari 1919 te Parijs begonnen geallieerde vredesconferentie. Dit gebeurde in de spiegelzaal van het kasteel van Versailles door vertegenwoordigers van het Duitse Rijk (Johannes Bell, 1868-1949 en Hermann M\u00fcller, 1876-1931, beiden minister in het zojuist aangetreden kabinet-Bauer) enerzijds en door 26 geallieerde en geassocieerde regeringen anderzijds. De inwerkingtreding was op 10 januari 1920. Het verdrag werd echter niet door de Verenigde Staten, het Koninkrijk Hidjaz (thans bij Saoedi-Arabi\u00eb) en Ecuador geratificeerd, zodat de formele be\u00ebindiging van de oorlogstoestand eerst door het Vredesverdrag van Berlijn tussen de Verenigde Staten en het Duitse Rijk van 25 augustus 1921, het Duits-Saoedische vriendschapsverdrag van 26 april 1929 en het opnieuw aanknopen van de diplomatieke betrekkingen met Ecuador door middel van protocollen en notawisseling (1921-24) plaatsvond. Het in het Verdrag van Versailles als verdragspartner genoemde China had het verdrag niet ondertekend en door een apart verdrag van 20 mei 1921 de oorlogstoestand be\u00ebindigd. Costa Rica nam aan de onderhandelingen niet deel en be\u00ebindigde de oorlogstoestand bij decreet van 4 februari 1920. Ook Rusland ondertekende het verdrag niet.\nDe teksten van het Verdrag van Versailles werden tijdens genoemde geallieerde voorbesprekingen als compromis tussen de regeringsleiders van Frankrijk, Engeland en de Verenigde Staten, respectievelijk Clemenceau, Lloyd George en Wilson (deze laatste had erop aangedrongen dat de geallieerde regeringsleiders persoonlijk aan de onderhandelingen deelnamen) zonder inbreng van Duitse vertegenwoordigers uitgewerkt en op 7 mei 1919 aan de Duitse regering voorgelegd. Duitse schriftelijke tegenvoorstellen die daarop volgden, werden door de geallieerden nagenoeg volledig afgewezen en op 16 juni 1919 beantwoord met een ultimatum om het verdrag binnen vijf dagen te accepteren. Met het oog op het geallieerde dreigement, Duitsland geheel te bezetten en in de hoop op de mogelijkheid tot een spoedige revisie, veranderde de meerderheid van de Nationale Vergadering van de Weimarrepubliek haar aanvankelijk afwijzende houding en stemde na terugtreden van het kabinet-Scheidemann met een meerderheid van 99 afgevaardigden op 22 juni 1919 in met de ondertekening van het verdrag. Het \"Dictaat van Versailles\" werd in Duitsland als een zware vernedering beschouwd. De bekende Britse econoom John Maynard Keynes, die als topambtenaar de vredesbesprekingen had bijgewoond, waarschuwde indertijd in een boek voor de zijns inziens desastreuze gevolgen van dit vredesverdrag.\nDe Britse diplomaat Harold Nicolson, die als adviseur aanwezig was, kon zich niet vinden in de bepalingen van het verdrag en voorzag toekomstige problemen. Ook had hij kritiek op het feit dat de Duitsers nauwelijks werden geraadpleegd. In het dagboek dat hij bijhield noemt hij de herstelbetalingen een grote misdaad en acht hij het hele verdrag immoreel en niet uitvoerbaar. \"Als ik de Duitsers was zou ik nooit tekenen.\"\nDe artikelen.\nBehalve een aantal toevoegingen en een reeks aanvullende overeenkomsten omvatte het Verdrag van Versailles 440 artikelen in 15 delen. Het was het eerste grote verdrag waarvan de offici\u00eble tekst zowel in het Frans als in het Engels was opgesteld. De details waren feitelijk al neergelegd in de wapenstilstandsvoorwaarden van Compi\u00e8gne van 11 november 1918, onder andere het uitleveren van zware wapens, alle onderzeeboten en de Hochseeflotte, het ontruimen van de Linkerrijnoever en het vormen van een neutrale zone op de Rechterrijnoever, en annulering van het Verdrag van Brest-Litovsk en de Vrede van Boekarest.\nDeel I: Volkenbond.\nDeel I van het Verdrag van Versailles bevatte het statuut van een Volkenbond (zonder dat Duitsland in tegenstelling tot de andere ondertekenaars daar lid van mocht worden). Het verdrag zou tevens het eerste deel van het charter van de Volkenbond vormen.\nDeel II en III: Duitse gebiedsinperking.\nDoor het Duitse Rijk afgestane gebieden:\nIn de delen II en III waren de nieuwe grenzen van Duitsland vastgelegd. Duitsland moest onmiddellijk een aantal gebieden afstaan: Elzas-Lotharingen aan Frankrijk en delen van Posen en West-Pruisen aan Polen (de Poolse Corridor). Danzig kreeg een speciaal statuut onder gezag van de Volkenbond: de vrije Stad Danzig.\nVan nog een aantal Duitse gebieden werd de bestemming bepaald door \"volksraadplegingen\". Overigens wilde president Wilson van de VS aanvankelijk dat de bevolkingen van alle door Duitsland afgestane gebieden zelf zou mogen kiezen bij welk land ze zich wilden aansluiten maar dat werd tegengehouden door vooral Frankrijk dat vreesde dat dan wellicht Elzas-Lotharingen bij Duitsland zou blijven. Zo ging Eupen-Malmedy uiteindelijk naar Belgi\u00eb. Delen van Oost-Pruisen bleven uiteindelijk bij Duitsland. Van Opper-Silezi\u00eb ging een oostelijk deel naar Polen, een klein deel naar de nieuwe staat Tsjecho-Slowakije. Van Sleeswijk-Holstein ging Noord-Sleeswijk naar Denemarken. Opmerkelijk, want Denemarken had niet aan de oorlog deelgenomen en was ook geen partij bij het verdrag.\nHet Saargebied (het latere Saarland) kwam onder bestuur van de Volkenbond en de mijnen aldaar werden Frans, voor een periode van 15 jaar. Dit als vergoeding voor de Noord-Franse mijnen die gedurende de oorlog vernield waren. Nadien zou er een volksstemming moeten worden gehouden. In 1935 zou het gebied naar Duitsland terugkeren.\nDe Duitse gebieden ten westen van de Rijn zouden voorlopig nog door de geallieerden bezet blijven in drie zones, die zouden worden ontruimd na respectievelijk 5, 10 en 15 jaar. Oostenrijk mocht zich niet verenigen met Duitsland, verbod op de Anschluss. Duitsland erkende de soevereiniteit van Belgi\u00eb over Neutraal Moresnet, dat hierdoor bij Belgi\u00eb gevoegd werd.\nDeel IV: Duitse koloni\u00ebn.\nDeel IV behandelde de Duitse belangen buiten Duitsland, zoals het verlies van alle koloni\u00ebn. Duitsland verloor:\nDeel V: Ontwapening.\nDeel V bepaalde dat het Duitse Rijk nagenoeg volledig moest worden ontwapend. Duitsland mocht alleen nog een beroepsleger hebben, met maximaal 100.000 militairen. De generale staf van het leger moest verdwijnen. Bepaalde wapens, zoals tanks, werden verboden. De marine mocht geen onderzeeboten hebben en geen schepen van meer dan 10.000 ton waterverplaatsing, waarbij een uitzondering werd gemaakt voor enkele pre-Dreadnought-type pantserschepen. Een luchtmacht werd helemaal verboden. Het verdrag maakte zelfs expliciet melding van een door Duitsland uit te voeren uitlevering van vliegtuigen van het type Fokker D.VII, die zich in het laatste oorlogsjaar veruit superieur hadden getoond tegenover modellen van geallieerde kant.\nIn grensgebieden en langs de kust mochten geen versterkingen gebouwd worden. Het Rijnland, een gebied tussen de grens en vijftig kilometer ten oosten van de Rijn werd gedemilitariseerd: er mochten geen Duitse troepen aanwezig zijn.\nDeel VI: Krijgsgevangenen en oorlogsgraven.\nIn deel VI werden besluiten over krijgsgevangen en oorlogsgraven genomen.\nDeel VII: Uitlevering en berechting.\nDeel VII eiste de uitlevering door Nederland van keizer Wilhelm II (art. 227) en de berechting van (Duitse) \"oorlogsmisdadigers\" (art. 228-230). Dat zou onder meer betekenen dat een nationale held als Hindenburg zich als een ordinaire moordenaar zou moeten verantwoorden. Na verloop van tijd werd door de geallieerden echter niet meer op dit punt aangedrongen. Een herhaald verzoek om uitlevering van de Duitse keizer was door de Nederlandse regering van de hand gewezen, en de Duitsers werd toegestaan zelf hun zogenaamde oorlogsmisdadigers te berechten (Proces van Leipzig). Maar het waren zeker geen \"kopstukken\" die in staat van beschuldiging werden gesteld. In de meeste gevallen volgde vrijspraak, werd een milde straf uitgesproken of werden zaken bij gebrek aan bewijs geseponeerd.\nDeel VIII en IX: Duitse herstelbetalingen.\nIn de delen VIII en IX kwamen de Duitse herstelbetalingen aan de orde, overigens zonder dat de definitieve hoogte daarvan en de looptijd werden vastgelegd. Felomstreden, ook buiten Duitsland en zelfs in kringen van de geallieerden, was het beruchte artikel 231 van deel VIII, waarin Duitsland en bondgenoten, en zij alleen, verantwoordelijk werden gesteld voor de schuld aan het uitbreken van de Wereldoorlog, het artikel, waar in feite het gehele verdrag om draaide, want wie geen schuld draagt kan bezwaarlijk ter verantwoording worden geroepen.\nDuitsland erkende gedwongen dat het verantwoordelijk was voor de geleden oorlogsschade en moest die vergoeden. In afwachting van een definitieve schaderegeling moest het al herstelbetalingen doen in natura: alle grote koopvaardijschepen, een vijfde van de vissersvloot, grote hoeveelheden steenkool, locomotieven, machines, enzovoort, aan de zwaarst getroffen landen, waaronder Belgi\u00eb.\nTen slotte kreeg Duitsland nog allerlei andere beperkingen, zoals internationale controle op de luchtvaart en de scheepvaart op de grote rivieren.\nDeel X tot XII: Confiscatie.\nDe delen X-XII hadden onder meer betrekking op de confiscatie van Duitse tegoeden in het buitenland (ca. 10 miljard goudmark).\nDeel XIII: Internationale arbeidsorganisatie.\nDeel XIII voorzag in de oprichting van een Internationale Arbeidsorganisatie.\nDeel XIV: Russische Rijk.\nIn deel XIV werd de terugtrekking van alle Duitse troepen uit de gebieden, die vroeger tot het Russische Rijk hadden behoord, geregeld, alsmede de tijdelijke bezetting van gedeelten van Duitsland zelf.\nDeel XV: Algemene bepalingen.\nDeel XV ten slotte was een afsluitend hoofdstuk met bepalingen van algemene aard.\nEconomische gevolgen voor Duitsland.\nDoor het Verdrag van Versailles verloor Duitsland, behalve alle koloni\u00ebn, ook 70.579\u00a0km2 (van 540.787\u00a0km2) van het eigen grondgebied in Europa (grotendeels aan Frankrijk en het heropgerichte Polen) met 6,5 miljoen inwoners (1910), wat gepaard ging met een enorme economische schade door het verlies van delfstoffen en landbouwproducten.\nDe herstelbetalingen.\nIn het Verdrag van Versailles was de hoogte van de aan het Duitse Rijk opgelegde herstelbetalingen niet exact vermeld. Door een speciale commissie werd het bedrag tot 21 mei 1921 vastgesteld; tot die datum moest het Rijk 20 miljard goudmark afbetalen, en daarnaast nog allerlei zaken uitleveren als schepen, machines, steenkolen enz. Op een conferentie te Londen in maart 1921 werd een som van 226 miljard goudmark genoemd. De Duitse vertegenwoordiging wees dit enorme bedrag af, waarop als sanctie door de geallieerden Duisburg en D\u00fcsseldorf werden bezet.\nOp 5 mei 1921 stelden de geallieerden het totaal aan herstelbetalingen vast op 132 miljard goudmark, wat onder druk van een Londens ultimatum van dezelfde dag (bezetting van het Ruhrgebied) door de Reichstag (220 tegen 172 stemmen) noodgedwongen werd geaccepteerd. Volgens de Londense eis moest Duitsland 30 jaar lang jaarlijks 2 miljard goudmark betalen alsmede 26% van de waarde van zijn export. Niet verdisconteerd waren de bedragen verbonden aan het verlies van Duits grondgebied en Duitse leveringen van materi\u00eble aard op grond van het Verdrag van Versailles. Het Duitse Rijk kon aan deze eisen niet voldoen; het kwam in 1923 tot openlijk verzet tegen de Franse bezetting van het Ruhrgebied en er ontstond een enorme inflatie. Dit leidde ook in het buitenland tot de overtuiging, dat de regeling omtrent de herstelbetalingen moest worden herzien. Maar ook de in het zogenaamde Dawesplan (naar de Amerikaanse politicus Charles Gates Dawes, 1865-1951) vastgelegde termijnen konden slechts met behulp van internationale leningen, die tegen hoge renten moesten worden aangegaan, worden afgelost. Dit Dawesplan, dat onder meer voorzag in opbrengsten uit privatiseringen van Duitse nutsbedrijven en overheidsinstellingen, maar het eindbedrag van de herstelbetalingen evenmin vastlegde, beoogde slechts een voorlopige oplossing te zijn. Doch toen in 1928/29, toen de overheidsfinanci\u00ebn voor het eerst weer redelijk op orde waren, 2,5 miljard reichsmark (RM) betaald moest worden, bleek spoedig dat dit plan onhaalbaar was.\nHet op een conferentie te Den Haag in januari 1930 aangenomen \"Young-plan\" (naar de Amerikaanse industrieel Owen D. Young, 1874-1962) moest een definitieve regeling worden, maar ook dit plan bleek ten gevolge van de internationale economische crisis die inmiddels was uitgebroken, reeds halverwege 1931 niet realiseerbaar. Vervolgens werd het Duitse Rijk in het \"Hoover-plan\" (naar de Amerikaanse president Herbert Clark Hoover, 1874-1964) een uitstel van betaling gegarandeerd van 1 juli 1931 tot 30 juni 1932. Een commissie van deskundigen publiceerde op 18 augustus 1931 te Bazel het zogenaamde Layton-rapport, dat de Duitse herstelbetalingen als een der oorzaken van de Duitse economische crisis aanwees.\nEen volgende conferentie over de herstelbetalingen vond plaats op 9 juli 1932 te Lausanne. Het Verdrag van Lausanne hief het Young-plan weliswaar niet officieel, maar wel feitelijk op. Duitsland verplichtte zich, bij een in 1930 gestichte overkoepelende internationale bank (\"Bank for International Settlements\") obligaties ter waarde van 3 miljard RM onder te brengen, die na 3 jaar (1935) binnen 15 jaar (tot 1950) in omloop gebracht mochten worden. Door de machtsovername van de nationaalsocialisten, die het Verdrag van Versailles stukje bij beetje buiten werking stelden, werd deze regeling al spoedig een farce, terwijl ook de aflossing van leningen, die in verband met de herstelbetalingen waren afgesloten, op een laag pitje kwam te staan. Deze verplichting (tot aflossing van de leningen en betaling van rente) kwam uiteindelijk na de Tweede Wereldoorlog terecht bij de achtereenvolgende regeringen van de Bondsrepubliek. Maar dat is een financieel-technische kwestie die losstaat van de herstelbetalingen van het Verdrag van Versailles, die door nazi-Duitsland niet meer werden nageleefd.\nOp 3 oktober 2010 werden de laatste schulden door de Duitsers afgelost.\nDe gevolgen van het verdrag.\nFrankrijk.\nDe vernedering van Duitsland kon niet beletten dat in Frankrijk teleurstelling heerste over de vrede van Versailles. De Franse regering had Duitsland zo veel mogelijk willen verzwakken, bijvoorbeeld door het op te delen in onafhankelijke staten. In feite wilden de Fransen zo de toestand van v\u00f3\u00f3r de stichting van het Duitse Keizerrijk herstellen, maar president Wilson vond dat strijdig met het zelfbeschikkingsrecht der volkeren. De Britten wilden ook niet dat Duitsland verder verzwakt werd omdat Frankrijk dan te sterk zou worden ten opzichte van Duitsland.\nVerenigde Staten.\nHet Amerikaanse Congres zou uiteindelijk het verdrag van Versailles verwerpen, hoewel Wilson er een zwaar stempel op gezet had. De Verenigde Staten sloten later een afzonderlijk vredesverdrag met Duitsland en traden, evenals Duitsland, niet toe tot de Volkenbond.\nEconomie van Duitsland.\nDe economische gevolgen voor Duitsland waren zwaar. Het totale bedrag van de Duitse herstelbetalingen zou in 1920 op de conferentie van Boulogne worden vastgelegd op het fabelachtige bedrag 269 miljard goudmark, te betalen in 42 jaar. De Duitsers konden dit niet betalen en stribbelden op allerlei manieren tegen. Als reactie bezetten Frankrijk en Belgi\u00eb in 1923 het Ruhrgebied. De herstelbetalingen werden voor het eerst herschikt door het plan Dawes in 1924. In 1930 volgde het plan Young, waardoor Duitsland nog maar 34,5 miljard goudmark moest betalen in 59 jaar. Het uitbreken van de economische crisis dwarsboomde al deze voornemens en op de conferentie van Lausanne in 1932 werd definitief een punt gezet achter de herstelbetalingen. De Bondsrepubliek Duitsland hervatte in 1950 de herstelbetalingen. In 1989, vlak voor de Val van de Berlijnse Muur waren de aflossingen voldaan.\nOpkomst nazi's.\nDe afkeer tegen het \"Diktat\" in Duitsland was zowel bij linkse als rechtse partijen heel groot. Vooral de bepaling dat Duitsland de 'enige schuldige' aan het uitbreken van de oorlog was en er volgens de overwinnaars zelfs bewust op aangestuurd zou hebben werd als zeer onrechtvaardig ervaren door de Duitsers. Voor de opkomende nationaalsocialisten vormde dit verdrag samen met de dolkstootlegende een uitstekend handvat om nadien het Duitse ongenoegen te kanaliseren en aan te zetten tot verdere gezamenlijke acties. Uiteindelijk zouden de nationaalsocialisten er het meeste politieke voordeel uithalen. Politici in Duitsland die het verdrag hadden goedgekeurd werden als verraders bestempeld. Toen Adolf Hitler in 1933 aan de macht was gekomen, was het verdrag ten dode opgeschreven. Het feit dat de andere grote mogendheden niet waren begonnen te ontwapenen, zoals ze eerder beloofd hadden, was voor Hitler een verdere aanleiding om zich van het \"juk van Versailles\" te ontdoen.\nDuitse leger.\nDe militaire bepalingen van het verdrag werden door het Duitse leger in de jaren twintig via het Verdrag van Rapallo al gedeeltelijk omzeild. Door het verdrag van Locarno van 1925 was er al voortijdig een einde gekomen aan de geallieerde bezetting in Duitsland.\nHoewel het verdrag verbood om tanks te bezitten, werd in de Weimarrepubliek ge\u00ebxperimenteerd met namaaktanks, gemaakt van karton en bord op vrachtwagens of te duwen wagens. Zo groeide bij Erich von Manstein en Heinz Guderian het idee om onafhankelijk van elkaar \"Panzerdivisionen\" te vormen en daarmee de latere Blitzkrieg mogelijk te maken. Dit lag mee aan de basis van het verbluffende militaire succes van het Duitse leger tijdens de Achttiendaagse Veldtocht en de Slag om Frankrijk in mei/juni 1940."}
{"id": "6175", "revid": "4897", "url": "https://nl.wikipedia.org/wiki?curid=6175", "title": "Koning Leopold III", "text": ""}
{"id": "6177", "revid": "1113136", "url": "https://nl.wikipedia.org/wiki?curid=6177", "title": "Venus (planeet)", "text": "Venus is vanaf de zon gezien de tweede planeet van het zonnestelsel. De planeet is vernoemd naar Venus, de Romeinse godin van de liefde. Vanaf Aarde gezien is Venus op de zon en de maan na het helderste object aan de hemel. Vanwege het feit dat Venus net als Mercurius een binnenplaneet is en daarom vanaf de Aarde gezien altijd betrekkelijk dicht bij de zon staat, is Venus alleen zichtbaar gedurende een half tot 4 uur na zonsondergang of v\u00f3\u00f3r zonsopkomst (afhankelijk van de elongatie van de planeet). Daarom wordt Venus ook wel de avondster of morgenster genoemd. In oude tijden werden deze twee verschijningen soms als afzonderlijke objecten ge\u00efnterpreteerd: Lucifer de morgenster en Hesperus de avondster.\nVenus is een terrestrische planeet en ze heeft ongeveer dezelfde grootte, massa en samenstelling als de Aarde. Venus heeft de dichtste atmosfeer van alle lichamen in het zonnestelsel. Die atmosfeer bestaat voornamelijk uit koolstofdioxide. Een dikke laag wolken van zwavelzuur omringt de planeet, zodat het oppervlak vanuit de ruimte niet te zien is. De dikke atmosfeer vormt een sterk isolerende laag die een extreem sterk broeikaseffect veroorzaakt. Vanwege de hoge temperatuur aan het oppervlak is er op Venus geen vloeibaar water mogelijk; als dit ooit aanwezig geweest is, is het verdampt en daarna aan de zwaartekracht van de planeet ontsnapt. Venus is een vulkanisch actieve planeet, maar in tegenstelling tot de Aarde komt er geen platentektoniek voor. Venus heeft een zeer zwak magnetisch veld in tegenstelling tot de Aarde.\nAstronomische eigenschappen.\nBaan en rotatie.\nVenus voltooit elke 224,65 dagen een omloop om de Zon met een gemiddelde snelheid van 35,0\u00a0km/s. De excentriciteit van de baan is zeer gering, slechts 0,007, zodat de baan vrijwel een perfecte cirkel is. De gemiddelde afstand tot de Zon is 108 miljoen km. Venus is de planeet die het dichtst bij de Aarde kan komen, in benedenconjunctie (de positie in haar baan precies tussen de Aarde en de Zon in) bedraagt haar afstand tot de Aarde ongeveer 41 miljoen km. Venus bereikt die positie elke 584 aarddagen. Het baanvlak heeft een hellingsgraad van 3,39\u00b0 tegenover het hellingsvlak van de Aarde.\nDe rotatieperiode van Venus was lange tijd onmeetbaar omdat het wolkendek in zichtbaar licht geen structuur vertoont. Lange tijd werd aangenomen dat Venus ongeveer even snel roteerde als de Aarde, omdat ook haar afmetingen vergelijkbaar zijn met die van de Aarde. Foto's in ultraviolet licht tonen wolkenpatronen die in gemiddeld vier dagen ronddraaien in de tegengestelde zin van de omwenteling om de Zon (retrograde beweging). Sinds 1964 leveren radarwaarnemingen van het oppervlak een veel tragere, maar eveneens retrograde rotatieperiode van 243 aardse dagen. Van alle planeten in het zonnestelsel is dit de traagste rotatie. Een siderische dag op Venus is zelfs langer dan een Venusjaar, maar vanwege de beweging van de planeet om de Zon duurt een dag op het oppervlak (een synodische dag, de periode tussen twee zonsopkomsten) aanzienlijk korter: 116,75 aardse dagen. Daarmee duurt de synodische dag op Venus korter dan die op Mercurius.\nVanuit het noorden gezien, draait Venus in tegenstelling tot de andere planeten met de klok mee (retrograad) om haar as. De Zon komt daardoor op Venus in het westen op. Hoe Venus aan haar langzame, retrograde rotatie is gekomen, bleef lang een raadsel. Bij vorming uit de zonnenevel moet Venus een snellere prograde rotatie hebben gehad. Uit berekeningen blijkt dat getijdenkrachten op de zware Venusatmosfeer gedurende miljarden jaren de oorspronkelijke rotatie kunnen hebben afgeremd en omgekeerd. Een andere hypothese stelt dat een grote meteorietinslag tot de retrograde rotatie heeft geleid.\nDe periode tussen twee benedenconjuncties met de Aarde komt bijna overeen met vijf synodische Venusdagen. Het kan zijn dat Venus door onderlinge gravitatie een gebonden rotatie met de Aarde heeft.\nVenus heeft geen manen, hoewel Cassini in januari 1672 dacht van wel. Het duurde tot 1887 voor het bestaan van de maan Neith weerlegd kon worden. Venus heeft wel een quasisatelliet, de planeto\u00efde 2002 VE68. Volgens sommige modellen van de vorming van het zonnestelsel had Venus waarschijnlijk in het begin ten minste \u00e9\u00e9n maan, ontstaan door een grote meteorietinslag. Doordat de rotatie van de planeet later omkeerde zou op deze maan een getijdenveld hebben gewerkt waardoor ze langzaam naar Venus toe bewoog en uiteindelijk op de planeet insloeg.\nZichtbaarheid vanaf de Aarde.\nDoordat Venus een binnenplaneet is, een planeet die zich dichter bij de zon bevindt dan de Aarde, is ze aan de hemel altijd in de buurt van de Zon te vinden, om precies te zijn nooit verder dan 47\u00b0 bij de zon vandaan. Daardoor is Venus alleen 's avonds na zonsondergang of 's ochtends voor zonsopkomst te zien. Elke 584 dagen haalt Venus de Aarde vanaf de zon gezien in, waarbij ze aan de andere kant van de zon komt te staan en daardoor van avondster in morgenster verandert.\nIn tegenstelling tot de andere binnenplaneet, Mercurius, die vaak lastig te vinden is, is Venus vanwege haar grote helderheid vaak het opvallendste object aan de hemel. De schijnbare magnitude van de planeet varieert tussen de \u22123,8 en \u22124,6. Daarmee is ze de helderste van alle planeten, twaalf keer helderder dan de helderste ster Sirius en het derde helderste hemellichaam. Hoewel met moeite, is het zelfs mogelijk om Venus overdag te zien. Vanwege de grote helderheid wordt Venus vaak voor een vliegtuig of zelfs een UFO aangezien. In periodes waarin de planeet goed zichtbaar is, stijgt het aantal UFO-meldingen.\nTijdens haar omloopbaan om de zon verandert Venus' afstand tot de Aarde aanzienlijk en vertoont Venus net als de maan fases. Wanneer de planeet vanaf de Aarde gezien aan de andere kant van de zon staat, is haar verlichte zijde naar de Aarde toe gericht en lijkt ze \"vol\", maar haar schijnbare diameter is dan op zijn kleinst. Als ze tussen de zon en de Aarde in staat, is haar donkere zijde naar de Aarde toe gericht maar is haar schijnbare diameter vanaf de Aarde gezien het grootst. Voor een ideaal bolvormig hemellichaam zonder atmosfeer is het zichtbare gedeelte formula_1 van de planeetschijf dat verlicht wordt door de zon, gelijk aan\nwaar formula_3 de fasehoek is, dat wil zeggen de hoek van de tweebeen zon-Venus-aarde.\nIn tegenstelling tot de maan, die tijdens Nieuwe Maan geheel donker is, is van Venus wanneer ze precies tussen de zon en Aarde instaat een ringvormige halo te zien. Dit komt doordat Venus in tegenstelling tot de maan een dichte atmosfeer heeft, waarin door lichtbreking het licht iets verder verspreid wordt dan de verlichte helft van de planeet.\nVenusovergang.\nHet baanvlak van Venus helt licht ten opzichte van de Aarde, zodat wanneer de planeet tijdens een benedenconjunctie (het moment waarop ze tussen de Aarde en de zon door beweegt) ze vanaf Aarde gezien meestal niet voor de zon langs schuift. Wanneer de planeet zich tijdens de conjunctie dicht bij een knoop in haar baan bevindt, vindt een Venusovergang (\"Venustransit\") plaats. Dit is een zeldzaam verschijnsel waarbij Venus als een klein bolletje voor de zon te zien is. Venusovergangen komen paarsgewijs vier keer voor in een vast patroon dat zich elke 243 jaar herhaalt, steeds in de maand juni of december. Tussen de eerste en tweede overgang zit acht jaar. 121,5 jaar later komen de derde en vierde overgang voor, opnieuw met een tussenpauze van acht jaar. Na 105,5 jaar begint de serie opnieuw. De Venusovergang van 8 juni 2004 was de eerste in een serie. De tweede overgang in de serie vond plaats op 6 juni 2012. De derde en vierde overgang vinden plaats op respectievelijk 11 december 2117 en 8 december 2125.\nDe venusovergang kan worden gebruikt om de afstand tussen de aarde en de zon te meten. Edmond Halley publiceerde hierover in 1716, en in 1761 en 1769 werd dit ook daadwerkelijk toegepast. Op meerdere plaatsen op aarde werd de afstand bepaald, onder andere door James Cook op Tahiti, onderweg naar Nieuw-Zeeland, dat destijds nog onontdekt was.\nVertraging van de rotatie.\nDe precieze waarde van de aswentelingsperiode gemeten door Magellan bedroeg 243,0185 dagen met een onzekerheid van 1,5 minuten. Latere waarnemingen door Venus Express leverden een periode van 6,5 minuten \"langer.\" De vertraging zou te wijten zijn aan een overdracht van draaimoment aan de atmosfeer.\nFysieke eigenschappen.\nDe soortelijke massa (dichtheid) van Venus bedraagt 5,24 g/cm\u00b3.\nDe ontsnappingssnelheid vanaf het oppervlak van Venus is 10,35\u00a0km/s.\nTemperatuur en wolkendek.\nVenus gaat altijd schuil onder een zeer dik wolkendek van fijne druppels zwavelzuur gemengd met aerosolen en zwaveldeeltjes. In de wolken treedt een cyclus van chemische reacties op, \"zwavelcyclus\" geheten, die fotochemisch wordt aangedreven. Van bovenaf gezien leidt dat tot een grote helderheid doordat het wolkendek veel zonlicht weerkaatst. Aan de onderkant veroorzaakt het wolkendek een heftig broeikaseffect waardoor de temperatuur op Venus hoog oploopt. De zon en de nachtelijke sterrenhemel zijn dan ook nooit zichtbaar vanaf het oppervlak van de planeet. De gemiddelde temperatuur is er met zo rond de 460\u00b0 C zelfs hoger dan op Mercurius. Het geel/oranjekleurige wolkendek draait sneller om de planeet dan zij zelf draait, waarbij er windsnelheden tot 360\u00a0km/u kunnen optreden.\nAlbedo.\nDe albedo van een hemellichaam is de fractie van het ontvangen licht dat weerkaatst wordt. Er zijn verschillende gedetailleerde definities in omloop naargelang van hoe het ontvangen en weerkaatste licht gemeten worden; de bondalbedo beschouwt alle teruggekaatste elektromagnetische straling, ongeacht de richting waarin die verstrooid wordt. Venus is de sterkst reflecterende van alle aardse planeten met een bondalbedo die naargelang van de bron tussen 0,76 en 0,80 geschat wordt. De absorptie van licht door de Venusatmosfeer situeert zich voornamelijk in het ultraviolet en wordt veroorzaakt door zwaveldioxide in het verre ultraviolet en een nog onbekende stof in het nabije ultraviolet.\nDoor deze hoge albedo absorbeert de planeet maar 157 W/m2 van de totale zonnestralingsintensiteit van 2622 W/m2 op die afstand. Dat is zelfs minder dan de 240 W/m2 die de Aarde absorbeert. Bovendien is op Venus de hoge atmosfeer, en meer bepaald de onbekende stof ter hoogte van de wolkentoppen, die ultraviolet licht absorbeert, verantwoordelijk voor het grootste deel van de absorptie; op Aarde gebeurt 74% van de absorptie aan het oppervlak.\nAtmosfeer.\nDe atmosfeer van Venus is zeer dicht en bestaat voor het overgrote deel (96%) uit koolstofdioxide, wat het broeikaseffect, dat door het wolkendek wordt veroorzaakt, verder versterkt. De hoge druk (ruim 90 bar, dus ruim 90 keer de luchtdruk op Aarde), de hoge temperatuur en de koolstofdioxideconcentratie maken iedere ons bekende vorm van leven op Venus onmogelijk. Er is overigens wel gespeculeerd over de mogelijkheid van leven op Venus.\nIn 1761 ontdekte Mikha\u00efl Lomonosov dat Venus een atmosfeer had, doordat hij tijdens een venus-overgang had gezien dat het zonlicht door de atmosfeer werd gebroken.\nOppervlak.\nOp grond van de radarwaarnemingen van Magellan kunnen bijna alle landschapselementen op Venus ingedeeld worden in drie categorie\u00ebn naargelang van hun oorsprong:\nOp Venus zijn twee grote continentachtige hooglanden te onderscheiden. Op het noordelijke hoogland, dat \"Ishtar Terra\" heet en ongeveer zo groot is als Australi\u00eb, bevindt zich veel gebergte. De hoogste top is \"Maxwell Montes\" en steekt ongeveer 10\u00a0km boven het omringende land uit (wit op de kaart gezien vanaf de Noordpool hieronder). Op de zuidelijke hemisfeer ligt \"Aphrodite Terra\", dat qua grootte vergelijkbaar is met Zuid-Amerika (op de kaart bij 90 graden Oost). Tussen deze hooglanden liggen grote dieptes zoals \"Atalanta Planitia\", \"Guinevere Planitia\" en \"Lavinia Planitia\". De dikke atmosfeer leidt ertoe dat de meeste meteorieten al uiteenvallen voordat ze het oppervlak bereiken, waardoor er betrekkelijk weinig inslagkraters te vinden zijn op Venus. Sinds 1985 kent de Internationale Astronomische Unie ook namen toe aan de kraters op Venus. Over de gehele planeet zijn grote afgeplatte schildvulkanen te vinden. Met uitzondering van de Maxwell Montes zijn alle bergen, vlaktes en andere geologische structuren vernoemd naar mythologische en echte vrouwen.\nGeologische activiteit.\nVermoedelijk heeft Venus geen tektonische platen zoals de Aarde, maar als gevolg van grootschalige vulkanische uitbarstingen is de korst continu in beweging en wordt het oppervlak regelmatig overspoeld met lava. Dat is de meest waarschijnlijke verklaring voor het ontbreken van inslagkraters. Toch zijn de meeste vulkanen niet actief en concentreert het vulkanisme zich in hotspots. Veel van de voorkomende vulkanen op Venus zijn pancake domes, vooral in de buurt van coronae.\nSamenstelling.\nIntern vertoont Venus veel overeenkomsten met de Aarde. In het centrum ligt een kern van ijzer met een diameter van ongeveer 3000\u00a0km. Daaromheen bevindt zich een mantel van gesmolten gesteente. Aan de buitenkant ligt een korst met een dikte van 50\u00a0km. Omdat er op Venus geen magnetisch veld is, wordt meestal aangenomen dat de kern niet vloeibaar, maar vast is. Maar er zijn ook theorie\u00ebn dat dat wel het geval is en dat het afwezig zijn van een magnetisch veld veroorzaakt wordt door de trage rotatie. De dichtheid van Venus is ook bijna gelijk aan die van de Aarde, namelijk 5240\u00a0kg/m3.\nTheorie\u00ebn over leven op Venus.\nIn de 19e eeuw werd gespeculeerd over leven op Venus. De Engelse astronoom Richard Proctor sloot in 1870 het bestaan van leven op de planeet niet uit. Hoewel de gebieden rond de evenaar volgens hem te heet zouden zijn, veronderstelde Proctor dat leven bij de polen mogelijk zou zijn. De Zweedse natuur- en scheikundige Svante Arrhenius beschreef Venus in 1918 als een natte, groene planeet. Het leven op de planeet zou vergelijkbaar zijn met het leven op Aarde gedurende het Carboon.\nSinds eind jaren 50 van de 20e eeuw is duidelijk dat er op Venus een extreem klimaat heerst met een temperatuur van rond de 500\u00a0\u00b0C, veroorzaakt door een uit de hand gelopen broeikaseffect. Samen met een luchtdruk aan de oppervlakte van 90 bar, wordt leven uitgesloten geacht.\nVerkenning.\nNa de zon en maan is Venus gedurende de ochtend en avond een van de prominente hemellichamen. De Babyloni\u00ebrs beschreven Venus al rond 1600 v.Chr. en noemden de planeet \"Nindaranna\". Bij de Sumeri\u00ebrs was Venus bekend als \"Dil-bat\" of \"Dil-i-pat\". Er zijn ongeveer 35 onbemande ruimtevluchten naar de planeet geweest. Omdat Venus de planeet is die het dichtst bij de Aarde gelegen is, werd naar deze planeet al zeer veel onderzoek verricht. Venus wordt ook wel de 'zus van de Aarde' genoemd, omdat Venus ongeveer even groot is als de Aarde.\nMariner 2.\nMariner 2 was de eerste succesvolle ruimtesonde die op 27 augustus 1962 naar Venus vertrok. Met dit ruimtevaartuig werd onderzoek gedaan naar zonnewind. Het vloog op 14 december 1962 langs Venus waarbij ontdekt werd dat er onder het relatief koele wolkendek een zeer heet oppervlak schuil ging. Ook werd met de Mariner 2 vastgesteld dat Venus niet over een magnetisch veld beschikt.\nVenera 3.\nHet eerste ruimtevaartuig dat daadwerkelijk op Venus landde was de Sovjet-Russische Venera 3 op 1 maart 1966. De landing was echter dusdanig hard dat het vaartuig onmiddellijk daarna als verloren moest worden beschouwd. Later zijn er met meer succes andere Venera-sondes naar Venus gestuurd. De meeste apparatuur hield het er niet langer dan een half uur uit, vanwege de extreme druk van 90 atmosfeer, de extreem hoge temperatuur en de zwavelzuurregens.\nVenera 8.\nIn 1974 landde Venera 8 op het oppervlak van Venus en verzamelde chemisch informatie die suggereerde dat de samenstelling van de bodem vergelijkbaar was met aards graniet.\nVenera 9.\nOp 22 oktober 1975 bereikte Venera 9 een baan rond Venus met aan boord een arsenaal aan camera's en spectrometers. Deze ruimtesonde heeft vele foto's en informatie over de samenstelling van het wolkendek, ionosfeer en magnetosfeer naar de Aarde teruggestuurd. Net als haar zustermissie Venera 10 bestond Venera 9 uit een \"orbiter\" die om Venus bleef draaien en een vloeistofgekoelde landingsmodule om het oppervlak te verkennen.\nVenera 10.\nOp 14 juni 1975 werd Venera 10 gelanceerd. Op 25 oktober bereikte de lander het oppervlak, 2200 kilometer verwijderd van Venera 9, en bleef 65 minuten werken.\nMagellan.\nTussen 1990 en 1994 heeft de Amerikaanse sonde Magellan Venus door middel van radar in kaart gebracht.\nVenus Express.\nEind 2005 werd de Venus Express van de ESA gelanceerd. Deze ruimtesonde onderzocht de atmosfeer en het wolkendek en maakte een globale kaart van de oppervlaktetemperatuur. Op 11 april 2006 is ze in een baan om de planeet gebracht; op 15 mei 2014 werd het reguliere wetenschappelijk deel van de missie afgesloten.\nHAVOC.\nBinnen de NASA is bestudeerd hoe mensen naar Venus gestuurd zouden kunnen worden, om hoog in de atmosfeer van de planeet onderzoek te doen. Deze studies worden HAVOC (High Altitude Venus Operational Concept) genoemd.\nWaarnemen.\nVenus is na de zon en de maan het helderste natuurlijke object aan de hemel. De stellaire magnitude kan toenemen tot \u22124,6. Zij is vaak opvallend aanwezig als \"morgenster\" of \"avondster\", afhankelijk van de positie van Venus en Aarde ten opzichte van elkaar. De ochtendverschijningen zijn op het noordelijk halfrond het best waarneembaar in het geval dat zij vallen in de maanden juli tot januari, de avondverschijningen wanneer zij vallen in de maanden november tot mei. Op het zuidelijk halfrond is dat andersom. Let wel: dit is zeker niet elk jaar het geval; slechts enkele keren per acht jaar.\nDoordat de baan van Venus binnen die van de Aarde ligt, is zij vanaf de Aarde gezien nooit meer dan met een hoekafstand van 47\u00b0 (de grootste elongatie) van de zon verwijderd. Venus komt hierdoor maximaal ongeveer vier uur voor zonsopkomst op en wordt bij zonsopkomst al snel door de zon overstraald. Op gelijke wijze geldt dat Venus 's avonds, als de intensiteit van de zon afneemt, met het blote oog is te zien. Wanneer haar grootste oostelijke elongatie valt in de maanden februari tot april, gaat Venus maximaal vier uur na zonsondergang onder. Wanneer omgekeerd haar grootste \"westelijke\" elongatie valt in de periode half augustus tot begin november, komt Venus maximaal vier uur voor zonsopgang op. Dit geldt voor waarnemers op het noordelijk halfrond. Ook dit is niet elk jaar het geval; maar in de jaren 2004, 2012 en 2020 vielen beide situaties zelfs binnen eenzelfde jaar; de benedenconjunctie vond in die jaren kort voor de zomerzonnewende plaats. Met enig zoekwerk is Venus zelfs overdag te zien.\nMet een telescoop is te zien dat Venus net als de maan fasen (schijngestalten) vertoont. Met een goede verrekijker is dit kort voor of kort na de benedenconjunctie soms ook te zien. De schijngestalten zijn voor het eerst waargenomen door Galileo Galilei in 1610. Deze ontdekking heeft mede tot gevolg gehad dat wetenschappers het geocentrische wereldbeeld hebben laten vallen; hiervoor in de plaats kwam het heliocentrische wereldbeeld met de zon als centrum, aanvankelijk van het wereldal, later teruggebracht tot middelpunt van het zonnestelsel.\nDoor het dichte wolkendek zijn er, ook met een goede telescoop, geen details te zien. De beste waarnemingstijd is kort voor eerste- of kort na laatste kwartier, daar de (halve) schijf dan het helderste is. Met de schijf helemaal vol (net als volle maan) is de planeet ook het verste weg en vertoont zich dan relatief zwakker verlicht.\nEr worden al sinds de vroege oudheid waarnemingen gedaan. In het oude Babyloni\u00eb hield men waarnemingen bij, zoals op het Venustablet van Ammisaduqa. Dit is voor de chronologie van het 2e millennium v.Chr. van groot belang.\nHet schijnsel van Venus.\nNet zoals het schijnsel van de maan kan gezien worden op de vloer van een nachtelijke kamer, zo is het ook mogelijk om het schijnsel van Venus waar te nemen op een groot wit blad papier. Dit wit blad papier dient zo ver mogelijk van de smalle opening gehouden te worden die gevormd is door twee van elkaar gescheiden lichtondoorlatende gordijnen. De waarnemende ogen moeten aan de duisternis wennen en er mag geen licht in de kamer aangestoken worden. Ook storende kunstmatige lichtbronnen van buitenaf dienen vermeden te worden. Dit experiment is ook mogelijk met het zwakke schijnsel van de planeet Jupiter, alsook met de heldere ster Sirius.\nHet M\u00e4dler fenomeen.\nDe Duitse negentiende-eeuwse astronoom Johann Heinrich von M\u00e4dler nam in de buurt van de telescopisch geobserveerde heldere sikkel van Venus twee komeetstaarten waar. Dit entoptisch fenomeen is hetzelfde als hetgeen Marcel Minnaert de blauwe bogen noemt in zijn \"De natuurkunde van 't vrije veld\", en ook verwant is aan de \"bogen van Purkyne\". Dit entoptisch verschijnsel is voornamelijk waarneembaar naast puntvormige rode lichtbronnen, maar kunnen ook gezien worden naast helderwitte objecten zoals de telescopisch waargenomen heldere Venussikkel.\nCytherean cusp caps.\nDe twee puntige uiteinden van de heldere sikkel van Venus zien er bij momenten nog helderder uit dan het overgrote gedeelte van de sikkel zelf. Dit verschijnsel werd indertijd gerapporteerd door tal van Amerikaanse en Britse waarnemers van de planeet Venus. Er werd verondersteld dat poollichtverschijnselen in de buurt van de noord- en zuidpool van Venus veel helderder tevoorschijn kwamen dan het poollicht in de buurt van de aardse noord- en zuidpool. De oorzaak van de veel sterkere ontwikkeling van het poollicht van Venus zou de kortere afstand van deze planeet tot de zon zijn, waarbij het magnetisch veld veel heviger door de zonnewind zou worden belast.\nSchr\u00f6tereffect.\nDe \"dichotomie\" van Venus, het tijdstip van waarop de schijngestalte van Venus precies een halve cirkel vormt (fasehoek 90\u00b0, te vergelijken met eerste en laatste kwartier bij de Maan) wijkt soms verscheidene dagen af van het theoretisch berekende tijdstip. Dit verschijnsel werd voor het eerst in 1790 beschreven door Johann Hieronymus Schr\u00f6ter. Een mogelijke verklaring ervoor is niet bekendgemaakt.\nNeith, de verloren maan van Venus.\nVerschillende vroegere waarnemers van de planeet Venus rapporteerden een mogelijke maan in omloop rond de planeet. Deze waarnemingen bleken allemaal foutief ge\u00efnterpreteerde reflectiebeeldjes van de heldere Venussikkel te zijn, waarbij een verkleind en iets donkerder beeld van Venus naast de eigenlijke heldere Venussikkel te zien was. Deze waarnemers noemden de vermeende begeleider van Venus Neith.\nAsgrauw licht.\nTijdens fasen met een scherpe venussikkel wordt op het donkere deel van Venus soms een zwak lichtschijnsel waargenomen; de oudste dergelijke waarneming die ons nu nog bekend is, dateert uit 1643 en werd beschreven door Giovanni Battista Riccioli. Latere waarnemers kennen er een donkerrode of bruine kleur aan toe en zeggen dat de helderheid varieert en dat de vorm vlekkerig en veranderlijk is. Het verschijnsel kan niet dezelfde oorzaak hebben als zijn naamgenoot bij de aardse nieuwe maan, omdat er geen voldoende sterke externe lichtbron aanwezig is waarvan de donkere kant van Venus het licht kan weerkaatsen. Een eventuele verklaring door atmosferische lichtbreking of verstrooiing van daglicht is niet in overeenstemming met de vaststelling dat het verschijnsel niet nabij de dag-nachtgrens geconcentreerd blijft. Lange tijd leek de meest plausibele verklaring te liggen in elektrische storingen in een ionosferische laag van de planeetatmosfeer - te vergelijken met het aardse poollicht, of bliksem. In 1983 werd echter door \"aardse\" waarnemingen, met een nieuw soort infraroodspectrometer ontwikkeld voor de Anglo-Australische 3,9-metertelescoop in New South Wales, vastgesteld dat Venus relatief sterk straalt in het nabije infrarood. Wetenschappers gaan er thans van uit dat visuele waarnemingen van het asgrauwe licht overeenkomen met een zwakke visuele component van deze in hoofdzaak infrarode straling."}
{"id": "6178", "revid": "780746", "url": "https://nl.wikipedia.org/wiki?curid=6178", "title": "Zwavelzuur", "text": "Zwavelzuur \u2013 vroeger ook wel vitriool genoemd \u2013 is een industrieel belangrijk anorganisch zuur met als brutoformule H2SO4. Onder standaardomstandigheden komt het voor als een kleurloze, geurloze, viskeuze en sterk hygroscopische vloeistof met een glasachtige glans, die volledig mengbaar is met water. Zwavelzuur wordt vrijwel altijd in de vorm van een waterige oplossing verhandeld en gebruikt.\nZwavelzuur is een van de belangrijkste universeel toegepaste grondstoffen in de chemische industrie. In 2001 werd wereldwijd bijna 165 miljoen ton geproduceerd. Het voornaamste proces voor de productie van zwavelzuur is het contactproces, waarbij globaal gezien zwaveldioxide (SO2) met zuurstofgas (O2) geoxideerd wordt tot zwaveltrioxide (SO3), dat vervolgens gehydrateerd wordt. Vroeger werd het lodenkamerproces toegepast, maar daarmee kon geen sterk geconcentreerd zwavelzuur geproduceerd worden.\nEen van de grootste afnemers van zwavelzuur is de kunstmeststoffenindustrie. Daarnaast wordt het toegepast als elektrolyt in loodaccu's, als (industrieel) schoonmaakmiddel, bij de synthese van sulfaatzouten, bij de raffinage van aardolie, als droogmiddel voor gassen en als reagens bij organische syntheses.\nDe zouten en esters van zwavelzuur worden sulfaten genoemd. In oude teksten worden de zouten ook als vitriolen aangeduid: zo verwijst kopervitriool naar koper(II)sulfaat. Tal van sulfaatzouten komen in de natuur voor in de vorm van mineralen. Enkele voorbeelden daarvan zijn calciumsulfaat (CaSO4) als gips en anhydriet, bariumsulfaat (BaSO4) als bariet, strontiumsulfaat (SrSO4) als celestien en ijzer(II)sulfaat (FeSO4) als melanteriet (dat ook ijzervitriool wordt genoemd).\nDe eigenschappen van zwavelzuur zijn sterk afhankelijk van de concentratie van de oplossing. In zuivere toestand is het sterk corrosief tegenover metalen, cellulair weefsel en gesteenten; een gedrag dat kan worden toegeschreven aan het sterk zure karakter van de stof, alsmede aan de dehydraterende en oxiderende aard van zwavelzuur. Om opspatten bij het maken van verdunningen te voorkomen, dient het zuur aan water te worden toegevoegd en niet omgekeerd. Bij contact met de huid kunnen ernstige brandwonden ontstaan. Verder werkt zwavelzuur destructief op het hoornvlies en kan het blindheid veroorzaken.\nNaamgeving en etymologie.\nZwavelzuur is een triviale benaming voor de stof met brutoformule H2SO4, die volgens de IUPAC-nomenclatuur diwaterstofsulfaat of dihydroxidodioxidozwavel genoemd kan worden. Deze laatste benaming is volledig systematisch en in de scheikundige literatuur niet ingeburgerd.\nAfhankelijk van de verdunningsgraad wordt een waterige oplossing van zwavelzuur ook nog benoemd als batterijzuur, accuzuur (verwijzend naar het gebruik als elektrolyt in een loodaccu), kamerzuur, torenzuur, gloverzuur en Engels zwavelzuur. De begrippen kamerzuur, torenzuur en gloverzuur verwijzen naar een verouderde productiemethode voor zwavelzuur, het lodenkamerproces. De term Engels zwavelzuur is afkomstig van het feit dat zwavelzuur in de 18e eeuw in grote hoeveelheden in Engeland werd geproduceerd.\nVitriool en vitrioololie zijn twee verouderde synoniemen voor zwavelzuur, die etymologisch teruggaan op het Latijnse \"vitreus\" (en het Laat-Latijnse \"vitreolus\"), dat zoveel betekent als \"vervaardigd uit glas\" (vergelijk met het Engelse \"vitreous\", dat 'glasachtig' betekent). Het verwijst naar de glasachtige glans die zowel zuiver zwavelzuur als de ervan afgeleide minerale verbindingen, de sulfaten, gemeenschappelijk hebben. Tegenwoordig is de benaming vitriool nog in zwang ter aanduiding van de mineralen melanteriet (een groen-geel gehydrateerd ijzersulfaat) en chalcanthiet (een blauw gehydrateerd kopersulfaat). Soms wordt vitriool nog gebruikt als synoniem voor zwavelzuur zelf, alhoewel de benaming vitrioololie een duidelijker verwijzing naar de aggregatietoestand van het zuur vormt en daarmee meer ingang als equivalente aanduiding vindt.\nDe zegswijze \"je pen in vitriool dopen\" betekent \u2018een bijtend, zeer venijnig stuk schrijven\u2019, en is een metaforisch verwijzing naar de bijtende eigenschappen van zwavelzuur.\nGeschiedenis.\nDe oorsprong van het gebruik van zwavelzuur is omhuld met raadsels en de geschiedenis ervan is moeilijk te beschrijven, omdat er tot de 16e eeuw geen betrouwbare recepten voorhanden zijn die de bereiding van zwavelzuur beschrijven. De vroegste geschiedenis gaat uit van de ontdekking, ontginning en toepassing van sulfaathoudende mineralen.\nOudste vermeldingen.\nDe zouten van zwavelzuur, de sulfaten, waren reeds in de Oudheid bekend. Sulfaten zijn natuurlijk gevormde mineralen; tot deze groep behoren de gehydrateerde sulfaten van ijzer, koper, magnesium en zink, en zij werden onder \u00e9\u00e9n noemer als vitriool beschreven. De eerste vermelding van vitriool in deze betekenis komt voor in een woordenlijst van de Sumeri\u00ebrs, die rond 600 v.Chr. gedateerd wordt. De verschillende types vitriool werden gerangschikt naargelang de kleur die zij bezaten.\nVitriool in de Klassieke Oudheid.\nEen van de eerste duidelijke beschrijvingen van deze mineralen is overgeleverd in het werk van de Griekse arts Pedanius Dioscorides en van de Romeinse amateur-wetenschapper Plinius de Oudere. Beide beschrijvingen dateren uit de 1e eeuw n.Chr. De Romeinse arts Claudius Galenus beschreef enige medische toepassingen van de mineralen.\nIn het traktaat \"Phisica et Mystica\" (ca. 300 n.Chr.) van de hellenistische alchemist Zosimos van Panopolis werden enkele metallurgische toepassingen van vitriool en vitrioolachtige stoffen (zoals aluinen) beschreven. Zo werden deze mineralen onder andere gebruikt bij de zuivering van goud en bij het nabootsen van kostbare metalen.\nVitriool in de Perzische alchemie.\nDe eigenschappen van vitriool waren ook bekend in de Perzische alchemie. In zijn werk \"Kit\u00e1b al-asr\u00e1r\" (\"Boek der Geheimen\"), geschreven rond het jaar 900, trachtte de Perzische arts en alchemist Muhammad ibn Zakar\u012bya R\u0101zi een systematische beschrijving te geven van alle minerale stoffen, zoals zij werden aangetroffen in de natuur. Hij classificeerde de stoffen in vier categorie\u00ebn: mineralen, plantaardige stoffen, dierlijke stoffen en afgeleiden van de drie voorgaanden. Deze laatste categorie was in feite bedoeld voor stoffen die R\u0101zi niet meteen kon thuisbrengen. De verschillende categorie\u00ebn werden verder onderverdeeld in subcategorie\u00ebn. Vitriool werd door R\u0101zi beschouwd als een subcategorie binnen de minerale stoffen, mogelijk duidend op het belang dat aan deze stoffen gehecht werd. De subcategorie werd verder onderverdeeld in zes stoffen, waarvan er vijf nauw verwant zijn (alle vijf sulfaten van koper en ijzer die enkel van elkaar verschillen in kleur). Voorts werd ook kaliumaluminiumsulfaat, een aluin, binnen deze subcategorie geschaard. Vergelijkbare classificaties werden opgesteld door onder anderen Jabir ibn Hayyan in zijn werk \"Kit\u00e1b al-hawass al-kabir\" (8e eeuw), door Avicenna in het boek \"Kit\u00e1b a\u0161-\u0161if\u00e1\" (10e eeuw) en door Muhammad ibn Ibrahim al-Watwat in het traktaat \"Mabahig al-fihar\" (13e eeuw).\nDe eerste bereidingen van zwavelzuur.\nVia werken als \"De aluminibus et salibus\" (\"Over aluinen en zouten\"), daterend uit de 12e eeuw en van de hand van een anonieme auteur, en \"Liber claritas\" (13e eeuw) verkreeg vitriool ook in Europa bekendheid binnen de middeleeuwse alchemie. De opvallende eigenschappen, zoals de kleur van de mineralen, en de toepassingen van vitriool werden hierin uitvoerig beschreven. Het begrip vitriool wordt voor het eerst gebruikt in het 8e-eeuwse traktaat \"Compositiones ad tingenda\", waarin diverse procedures voor de productie van kleurstoffen en pigmenten beschreven staan.\nHet veelvuldig experimenteren met vitriool leidde de alchemisten ertoe de bereiding van zwavelzuur te ontdekken, alsook die van salpeterzuur (door inwerking van zwavelzuur op nitraatzouten). Zij bereidden het door het roosten van ijzer(II)sulfaat (zogenaamde groene vitriool), aluin of een ander sulfaathoudend mineraal in een ijzeren retort. Referenties naar deze \u2013 toen weliswaar nog kleinschalige \u2013 bewerkingsmethode worden aangetroffen in werk van Vincent van Beauvais (13e eeuw) en in het traktaat \"Compositum de Compositis\" van Albertus Magnus. Basilius Valentinus, een Duitse alchemist uit de 15e eeuw, kende verdund zwavelzuur en benoemde het als \"mercurius philosophorum\". Eerste verwijzingen naar grootschaliger productiemethoden voor zwavelzuur worden teruggevonden in \"De la Pirotechnia\" (1540), van de hand van de Italiaanse metallurg Vannoccio Biringuccio, en \"De re metallica\" (1556) van de Duitse geleerde Georgius Agricola.\nIn de 17e eeuw werd zwavelzuur bereid door Johann Rudolph Glauber door het verhitten van zwavel en salpeter (kaliumnitraat), in de aanwezigheid van stoom. Het kaliumnitraat trad hier op als oxidator voor zwavel, waardoor zwaveltrioxide ontstond. In combinatie met stoom werd zwavelzuur gevormd:\nDeze reactie werd in 1736 door de Londense apotheker Joshua Ward gebruikt om via een innovatieve methode zwavelzuur op grote schaal te bereiden. Hij voerde de reacties uit in grote glazen kolven met een volume van 230 liter, die \u2013 zowel om overdruk als verlies van zwaveldioxide en -trioxide te vermijden \u2013 een kleine opening bezaten. Kaliumnitraat diende als katalysator. Dit proces zorgde er tevens voor dat de kostprijs van zwavelzuur sterk daalde.\nDe introductie van het lodenkamerproces.\nIn 1746 werd door John Roebuck in de Britse stad Birmingham een methode ge\u00efntroduceerd, die gebaseerd was op de oxidatiemethode van Glauber. Dit proces, het lodenkamerproces, maakte gebruik van sulfiderijke ertsen (zoals pyriet en zinkblende), die in een oven geroosterd werden tot zwaveldioxide. Vanwege de corrosiviteit van de verschillende stoffen die bij het proces betrokken waren, kon het enkel in met lood beklede reactoren worden uitgevoerd. Met het lodenkamerproces, dat gedurende twee eeuwen het standaardproductieproces voor zwavelzuur vormde, konden oplossingen gemaakt worden tot hoogstens 78%. Bovendien was het zwavelzuur vaak gecontamineerd met arseen, afkomstig van de sulfide-ertsen.\nOm bepaalde kleurstoffen (waaronder azokleurstoffen) te kunnen produceren waren hogere concentraties nodig. Daartoe werd een kleinschalige methode toegepast, waarbij pyriet via ijzer(II)sulfaat met zuurstofgas geoxideerd werd tot ijzer(III)sulfaat. Door dit zout te verhitten tot 480\u00a0\u00b0C trad ontleding tot ijzer(III)oxide (Fe2O3) en zwaveltrioxide op:\nDit gas werd opgelost in water om zwavelzuur te vormen. Deze procedure was een stuk omslachtiger en duurder, waardoor opschaling onmogelijk was. Dit proces stond bekend als het \"Vitriolbrennen\".\nTegen het einde van de 18e eeuw bestonden er in Groot-Brittanni\u00eb vele zwavelzuurfabrieken. Alleen al in Glasgow waren dat er zes. Op het Europese continent volgden Duisburg en Rijsel eind 18e en begin 19e eeuw. De derde fabriek op het Europese vasteland was Ketjen in Amsterdam, die in 1835 nabij het Leidseplein werd opgericht als \"eener fabryk van vitrioololie\". Tijdens het eerste jaar werd 400 ton zwavelzuur geproduceerd; in 1930 was dat al gestegen tot 15.000 ton.\nHet contactproces: katalysator voor de toenemende zwavelzuurproductie.\nBegin 19e eeuw begon men zwavelzuur en het productieproces ervan ook wetenschappelijk te bestuderen. In 1831 verkreeg de Engelse azijnzuurfabrikant Peregrine Phillips een patent om met behulp van een \"platina-contact\" (katalysator) op goedkopere wijze zwavelzuur te produceren. Dit proces bleek echter niet op grote schaal toepasbaar, daar de katalysator spoedig onwerkzaam werd. Het raakte aanvankelijk in vergetelheid, maar inspanningen van diverse wetenschappers leidden tot een proces waarbij fijnverdeeld platina als katalysator gebruikt werd. Deze katalysator had een veel langere levensduur, maar was tevens duur.\nVanaf 1899 werd overgegaan op vanadium(V)oxide als katalysator en daarmee is het contactproces tot op de dag van vandaag de meest toegepaste methode voor de productie van zwavelzuur.\nProductie.\nGlobaal concept.\nAlle productieprocessen van zwavelzuur zijn gebaseerd op zwaveltrioxide, een bij kamertemperatuur vloeibaar zuur oxide. In contact met water wordt zwavelzuur gevormd via een exotherme reactie (een hydrolyse):\nZwaveltrioxide is een zeer reactieve verbinding die daarom \"in situ\" bereid moet worden. Globaal gezien moeten drie stappen doorlopen worden:\nDit kan schematisch samengevat worden als volgt:\nDe vorming van zwaveldioxide.\nZwavel als grondstof.\nDe voornaamste grondstof voor de productie van zwavelzuur is elementair zwavel, een geurloze vaste stof met een kenmerkende gele kleur. Jaarlijks wordt er ongeveer 70 miljoen ton zwavel geproduceerd, hoofdzakelijk via het Clausproces. Een kleiner gedeelte (in 2007 was dat 800\u00a0000 ton) is afkomstig van het Frasch-proces.\nHet zwavel wordt verbrand tot zwaveldioxide via een exotherme reactie (\u0394\"H\"r = \u2212297 kJ/mol):\nDeze oxidatiestap grijpt plaats in een verbrandingskamer, waarin vloeibaar zwavel (150\u00a0\u00b0C) in een dunne film aangebracht wordt op de wanden. De verbrandingskamer draait met hoge snelheid (4000 tot 6000 rotaties per minuut) rond om de homogeniteit van de laag te waarborgen. In de wanden zitten talloze kleine openingen waardoor zuurstofgas geblazen wordt. De dunne film wordt geatomiseerd en vervolgens worden de zwavelatomen geoxideerd.\nSulfiden als grondstof.\nEen alternatieve methode voor de productie van zwaveldioxide is de calcinatie van sulfidehoudende mineralen. Mineralen die daartoe in aanmerking komen zijn pyriet (een ijzersulfide), molybdeniet (een molybdeensulfide), galeniet (een loodsulfide), cattieriet (een kobaltsulfide), sfaleriet (een zinksulfide), cinnabariet (een kwiksulfide) en chalcopyriet (een sulfide van koper en ijzer). Deze worden verpulverd en in een oven sterk verhit (&gt; 800\u00a0\u00b0C) in aanwezigheid van zuurstofgas, om verdere oxidatie tot sulfaatzouten te voorkomen. De omzetting van pyriet verloopt met vorming van ijzer(III)oxide als nevenproduct:\nBij sfaleriet wordt zinkoxide gevormd:\nDe gevormde metaaloxiden kunnen worden gereduceerd met actieve kool of koolstofmonoxide om zuiver metaal te verkrijgen.\nNaast sulfidezouten kan ook waterstofsulfide, dat vrijkomt bij het raffineren van aardgas en aardolie, worden gebruikt:\nBij deze verbrandingsreactie komt zeer veel warmte vrij: 518 kJ/mol.\nSulfaten als grondstof.\nSulfaten zouden rechtstreeks omgezet kunnen worden in zwavelzuur door ze te behandelen met een sterker zuur (zoals waterstofjodide). Op grote schaal is dit echter economisch niet interessant. Daarom worden de sulfaten eerst gekraakt via het zogenaamde M\u00fcller-K\u00fchneproces. Een van de belangrijkste grondstoffen daarvoor is gips (gehydrateerd calciumsulfaat), dat eerst ontdaan wordt van kristalwater door milde verhitting. Vervolgens wordt het watervrije calciumsulfaat bij een temperatuur van 700 tot 1200\u00a0\u00b0C gereduceerd met koolstof tot calciumsulfide (CaS):\nUiteindelijk wordt het gevormde sulfide door calciumsulfaat zelf geoxideerd tot zwaveldioxide:\nCalciumoxide (CaO) wordt gevormd als nevenproduct en wordt verwerkt in de cementindustrie (onder andere tot portlandcement).\nDe vorming van zwaveltrioxide en aansluitende hydrolyse.\nVervolgens moet het zwaveldioxide, dat een kleurloos gas is, nog verder geoxideerd worden tot zwaveltrioxide. Dit is een reversibele reactie die een katalysator nodig heeft. Aanvankelijk was dit platina (eerst in massieve staven, later in poedervorm), maar door de hoge kostprijs en de relatief korte levensduur van het metaal als katalysator werd vanaf 1899 overgegaan op vanadium(V)oxide (V2O5), dat aangebracht wordt op een poreuze drager (diatomee\u00ebnaarde).\nMet een reactie-enthalpie van \u2212196 kJ/mol is deze oxidatiereactie \"exotherm\", wat betekent dat er in dit proces warmte wordt vrijgegeven. Het evenwicht van de reactie kan thermodynamisch be\u00efnvloed worden door diverse factoren:\nAl deze maatregelen volgen uit het principe van Le Chatelier.\nEnkelvoudig en dubbel contactproces.\nHet contactproces, dat tegenwoordig het voornaamste productieproces voor zwavelzuur is, maakt gebruik van een reactortoren met vier tot vijf plaatvormige poreuze katalysatorbedden waarop het vanadium(V)oxide (V2O5) is aangebracht. Zwaveldioxide wordt bij een temperatuur van 450\u00a0\u00b0C in de reactor gebracht en op het eerste katalysatorbed verhit tot meer dan 600\u00a0\u00b0C, waarbij een omzettingsgraad van 40% behaald wordt. Tussen de katalysatorbedden wordt het gasmengsel afgekoeld, om op die manier de opbrengst systematisch te verhogen. Dit proces is vergelijkbaar met een gefractioneerde destillatie.\nBij het dubbel contactproces wordt het evenwicht van de oxidatiereactie verschoven naar zwaveltrioxide door dit gas na het derde katalysatorbed weg te leiden uit de reactor. Op deze wijze wordt een hogere concentratie bereikt.\nNa omzetting op het laatste katalysatorbed wordt het gas afgekoeld tot 180-200\u00a0\u00b0C en geabsorbeerd in een geconcentreerde oplossing van zwavelzuur, waardoor rokend zwavelzuur of oleum (een sterk geconcentreerde oplossing van pyrozwavelzuur) gevormd wordt:\nHet gevormde pyrozwavelzuur (H2S2O7) wordt uiteindelijk gehydrolyseerd tot zwavelzuur:\nZwaveltrioxide wordt dus niet rechtstreeks gehydrolyseerd met water, omdat die reactie zeer exotherm is (\u0394\"H\"r = \u2212101 kJ/mol) en aanleiding geeft tot vorming van een corrosieve aerosol van zwavelzuur.\nMet het dubbel contactproces kan een concentratie tot 99,8% (massafractie) bereikt worden. Bij het enkelvoudig contactproces is dat 60 tot 63%.\nDe katalytische cyclus.\nVanadium(V)oxide is de centrale katalysator bij het contactproces. Deze stof dient als zuurstofoverdragend reagens, maar is niet de enige actieve component. Er wordt een mengsel gebruikt van vanadium(V)oxide en een aantal sulfaatzouten van alkalimetalen (natrium- en kaliumsulfaat). Deze dienen als co-katalysatoren in het proces. Het mengsel vormt een actief zoutcomplex met als formule [(VO2)O(SO4)4]4\u2212. Aan dit complex treedt eerst additie van zuurstofgas op, met vorming van [(VO2)O(SO4)4O2]4\u2212. Vervolgens kan zuurstof geaddeerd worden aan zwaveldioxide, met vorming van zwaveltrioxide. De oxidatietoestand van vanadium blijft hierbij ongewijzigd.\nIn de volgende stap wordt zwaveldioxide aan het zoutcomplex geaddeerd, onder vorming van [(VO2)O(SO4)4SO3]4\u2212. Dit kan dissoci\u00ebren in zwaveltrioxide en het oorspronkelijke zoutcomplex, zodat de cyclus rond is.\nDe temperatuur gedurende de reactiecyclus dient tussen 420 en 620\u00a0\u00b0C te liggen, omdat bij lagere temperatuur de katalysator omgezet wordt tot een vanadium(IV)-zout. Dit is niet actief in het katalytisch proces en kan bij verhoging van de temperatuur ontleden:\nTerugwinning.\nOm economische redenen wordt zwavelzuur dat niet al te sterk verontreinigd is, steeds meer teruggewonnen. Dit gebeurt onder andere door het zwavelzuur bij een temperatuur van 340\u00a0\u00b0C over te destilleren. Via die methode kan ongeveer 95% van het zwavelzuur teruggewonnen worden.\nZwavelzuur dat sterk verontreinigd is, komt als zodanig niet voor hergebruik in aanmerking, maar wordt eerst thermisch ontleed. Daartoe wordt het zwavelzuur in een reactor gebracht en verhit tot 1000\u00a0\u00b0C, zodat opnieuw zwaveldioxide gevormd wordt:\nHet zo ontstane zwaveldioxide kan vervolgens door middel van het contactproces opnieuw omgezet worden in zwavelzuur. Het rendement van dit proces bedraagt ongeveer 99,95%.\nTypische verontreinigingen die voorkomen in gebruikt zwavelzuur, zijn silicium en metalen (natrium, kalium, aluminium, calcium, ijzer, chroom, nikkel en koper).\nOverige methoden.\nNaast de industri\u00eble productiemethoden zijn er ook methoden die toegesneden zijn op productie van zwavelzuur op kleinere schaal. Een in het laboratorium toegepaste methode is de reactie van kaliummetabisulfiet (K2S2O5) met geconcentreerd zoutzuur (HCl):\nDeze reactie produceert zwaveldioxide, dat geborreld wordt door een waterige oplossing van waterstofperoxide (H2O2), zodat \"in situ\" zwavelzuur gevormd wordt:\nDe oplossing moet continu gekoeld worden met ijs omdat de reactie zeer veel warmte genereert. Vervolgens wordt de oplossing geconcentreerd door ze te verhitten boven 100\u00a0\u00b0C.\nDe Bunsen-reactie maakt gebruik van zwaveldioxide en di-jood in water om een mengsel van zwavelzuur en waterstofjodide te bekomen. Dit is echter geen praktische methode, omdat verdere scheidingsprocedures nodig zijn om de zuren te isoleren.\nVroeger werd het lodenkamerproces gebruikt bij de zwavelzuurproductie, maar dit is in verval geraakt omdat geen hoge concentraties konden behaald worden. Bovendien was het zwavelzuur niet zelden gecontamineerd met arseen.\nStructuur en bindingseigenschappen.\nIn de gasfase bestaat zwavelzuur uit individuele moleculen, die opgebouwd zijn rond zwavel als centraal element. Doordat zwavel hier gebonden is aan 4 zuurstofatomen, bevindt het zich in een hoge oxidatietoestand (+VI). Twee van de zuurstofatomen zijn dubbel gebonden, de andere twee bezitten elk nog een waterstofatoom. Het molecuul bezit rond zwavel een tetra\u00ebdrische moleculaire geometrie. De O-S-O-bindingshoeken bedragen 123,3\u00b0 en de S-O-H-hoeken meten 101,3\u00b0. De dubbelgebonden zuurstofatomen genereren een kortere bindingslengte (142,2 pm) dan de enkelvoudig gebonden (157,4 pm).\nDe bindingen in zwavelzuur (A) zijn niet statisch en het molecuul kan door diverse resonantiestructuren weergegeven worden. Een van die resonantiestructuren (B) herleidt de moleculen tot een structuur waarin de oorspronkelijk dubbelgebonden zuurstofatomen enkelgebonden en negatief geladen worden. Het zwavelatoom wordt tweevoudig positief geladen:\nTheoretische berekeningen laten zien dat de d-orbitalen op zwavel, die conform de molecuulorbitaaltheorie nodig zijn voor het beschrijven van de zwavel-zuurstofbindingen, eigenlijk weinig bijdragen aan het bindingsfenomeen in zwavelzuur. Daarom is het theoretisch gezien beter om de structuurformule te beschrijven met resonantiestructuur B. De kortere bindingslengte van de oorspronkelijke dubbele bindingen kan in die resonantiestructuur verklaard worden door de elektrostatische wisselwerking (coulombkracht) die zich tussen de formele ladingen in het molecuul manifesteert. Vergelijkbare situaties doen zich voor bij zwaveligzuur en fosforzuur.\nFysische eigenschappen.\nZwavelzuur in vloeibare en gasvormige toestand.\nIn zuivere toestand komt zwavelzuur voor als een kleurloze vloeistof, die bij ongeveer 10,4\u00a0\u00b0C uitkristalliseert. De kleur van zwavelzuur kan soms sterk verschillen: in onzuivere toestand verkleurt het geel tot geel-bruin door de aanwezigheid van verontreinigingen en ontledingsproducten (zwaveloxiden). Het technisch verhandelde product, bijvoorbeeld in de vorm van krachtige (gootsteen)ontstopper, is doorgaans gekleurd met een kleurstof.\nHet kookpunt van zwavelzuur is niet eenduidig te bepalen, omdat reeds vanaf 279\u00a0\u00b0C zwavelzuurdampen gevormd worden (die een karakteristieke witte kleur hebben door reactie met waterdamp in de lucht) en omdat vanaf 300\u00a0\u00b0C traag ontleding optreedt (pas boven 340\u00a0\u00b0C wordt dit significanter). Bij een temperatuur van 338\u00a0\u00b0C bereikt de zwavelzuurdamp een zuurgehalte van 98% en daarmee ook het azeotroop punt met water. Bij verdere verhitting treedt ontleding tot zwaveltrioxide en water op:\nDeze reactie is vanaf 450\u00a0\u00b0C volledig aflopend: zwavelzuur is dan als het ware volledig gedissocieerd.\nTussen de zwavelzuurmoleculen zijn sterke waterstofbruginteracties werkzaam. Zij vormen een verklaring voor het hoge kookpunt (330\u00a0\u00b0C) en voor de relatief hoge viscositeit van de zuivere vloeistof: die bedraagt bij 25\u00a0\u00b0C 24,6 mPa\u00b7s. Ter vergelijking: de viscositeit van water bedraagt bij die temperatuur slechts 0,89 mPa\u00b7s, ongeveer 28 keer lager. Net als bij alle vloeistoffen neemt de viscositeit van zwavelzuur af met toenemende temperatuur.\nZwavelzuur in vaste toestand.\nWatervrij zwavelzuur kristalliseert uit in een monoklien kristalstelsel en behoort tot de ruimtegroep \"C\"2/c. De parameters van de eenheidscel bedragen:\nOok enkele kristallijne hydraten zijn bekend. Het dihydraat (H2SO4 \u00b7 2 H2O) is eveneens monoklien en behoort tot ruimtegroep \"C\"2/c. De dimensies van de eenheidscel bedragen:\nDe structuur van dit hydraatkristal moet opgevat worden als bestaande uit H3O+- en SO42\u2212-ionen, die met elkaar verbonden zijn door waterstofbruggen.\nWaterige oplossingen van zwavelzuur.\nZwavelzuur is polair en dus in alle verhoudingen mengbaar met water. De concentratie van een waterige oplossing van zwavelzuur wordt standaard uitgedrukt als een massafractie. Hoewel met het dubbel contactproces een concentratie van 99% en hoger bereikt kan worden, bezit de sterkst geconcentreerde oplossing een massafractie van 98,3%. In termen van molaire concentratie komt dit overeen met ongeveer 18 mol zwavelzuur per liter. De reden dat een hogere concentratie niet bereikt kan worden vloeit enerzijds voort uit het verlies aan opgelost, maar niet-gereageerd zwaveltrioxide bij verhitting van de vloeistof en anderzijds uit het thermodynamisch gedrag van het binair vloeistofmengsel: water en zwavelzuur vormen een azeotroop met elkaar. De 98%-oplossing wordt daarom ook wel geconcentreerd zwavelzuur genoemd; het is een viskeuze olieachtige vloeistof, die om die reden vroeger vaak vitrioololie werd genoemd. De diverse mengsels met water, die soms een alternatieve benaming wordt toebedeeld (verwijzend naar hun toepassing of de gebruikte productiemethode), worden opgesomd in de onderstaande tabel:\nDoor de toenemende hoeveelheid zwavelzuur neemt ook de dichtheid van de oplossingen toe. Bij het maken van verdunningen dient het zuur steeds aan water te worden toegevoegd: het contact tussen zwavelzuur en water is namelijk dermate exotherm dat de temperatuur gemakkelijk tot 80\u00a0\u00b0C kan oplopen. Daarbij kan de vloeistof opspatten, hetgeen een onveilige situatie cre\u00ebert.\nZwavelzuurhydraten.\nZwavelzuur komt in verschillende hydraten voor: bekend zijn onder andere het dihydraat (H2SO4 \u00b7 2 H2O), het tetrahydraat (H2SO4 \u00b7 4 H2O), het hemihexahydraat (H2SO4 \u00b7 6\u00bd H2O) en het octahydraat (H2SO4 \u00b7 8 H2O). Er zijn echter ook andere hydraten bekend, maar hun voorkomen hangt af van het gewichtspercentage van de waterige oplossing. Het smeltpunt van de hydraten neemt af met toenemende hydratatiegraad. Zo smelt het monohydraat bij 8,59\u00a0\u00b0C, terwijl het octahydraat reeds bij \u221262\u00a0\u00b0C overgaat naar de vloeistoffase.\nPolariteit en geleidend vermogen.\nWatervrij zwavelzuur is een zeer polaire verbinding en bezit een di\u00eblektrische constante \"\u03b5\"r van ongeveer 100 (ter vergelijking: die van water bedraagt 78,5). De stof bezit ook een zekere elektrische geleidbaarheid, waarvan de oorzaak moet gezocht worden in de structuur en chemische eigenschappen van de molecule. Zwavelzuur is namelijk in staat om zichzelf te protoneren, een proces dat bekendstaat als autoprotolyse:\nDe soortelijke geleidbaarheid \u03c3 van zwavelzuur bedraagt 1,044 \u00d7 10\u22122 S/cm. Bij 25\u00a0\u00b0C bedraagt de waarde van de evenwichtsconstante \"K\"ap van de autoprotolyse 2,7 \u00d7 10\u22124 en zij wordt gedefinieerd als:\nTer vergelijking met de autoprotolyse van water: de evenwichtsconstante voor het waterevenwicht bedraagt slechts 1 \u00d7 10\u221214, ongeveer een factor 10 miljard lager. Dit alles maakt dat zwavelzuur de elektrische stroom gemakkelijk geleidt en bijgevolg ook een prima oplosmiddel voor bepaalde reacties vormt.\nChemische eigenschappen en reacties.\nReactie met water en dehydraterende eigenschappen.\nWanneer zwavelzuur wordt gemengd met water (om het te verdunnen), treedt een exotherm proces op (waterdamp wordt gevormd, hetgeen wijst op een sterke temperatuurstoename). Dit illustreert de sterk hygroscopische aard van het zuur. Indien water op geconcentreerd zwavelzuur wordt gegoten, kan het mengsel opspatten; daarom dient zwavelzuur steeds aan water te worden toegevoegd en niet omgekeerd. Dit heeft een chemische achtergrond: de reactie die optreedt tussen zwavelzuur en water is een evenwichtsreactie, die in het voordeel van de protonering van water uitvalt (zwavelzuur is immers het sterkste zuur van beide componenten). Door het zuur aan water toe te voegen, is zwavelzuur het beperkend reagens in de reactie en is de exothermiciteit ervan veel minder uitgesproken. Desalniettemin kan nog steeds een significante temperatuurstijging waargenomen worden.\nDe reactie met water treedt, aangezien zwavelzuur over twee zure waterstofatomen beschikt (het is dus een diprotisch zuur), op in twee fasen. De eerste fase is een aflopende reactie met vorming van het waterstofsulfaatanion (HSO4\u2212):\nDe evenwichtsconstante van deze eerste reactie bedraagt 2,4 \u00d7 106. Deze waarde is dusdanig groot dat er eigenlijk geen sprake is van een echt evenwicht. Voor de tweede fase van het proces is de evenwichtsconstante een stuk kleiner (1,0 \u00d7 10\u22122), waardoor dit wel een echte evenwichtsreactie is:\nDe lagere waarde voor de evenwichtsconstante vindt haar oorsprong in de lagere aciditeit van het waterstofsulfaatanion (dat ook wel als bisulfaat aangeduid wordt) en de zwakke basiciteit van het gevormde sulfaatanion (SO42\u2212).\nHet mengen van water met zwavelzuur leidt tot het verkleinen van het volume van de resulterende oplossing.\nDehydratie van organische verbindingen.\nGeconcentreerd zwavelzuur is dermate hygroscopisch dat het in staat is om water te onttrekken aan talrijke organische stoffen, niet in het minst suikers en aanverwante (polysachariden), zoals hieronder ge\u00efllustreerd wordt:\nDe reactievergelijking voor dit proces met sacharose (tafelsuiker) als organische verbinding wordt gegeven door:\nDe reactie-enthalpie bedraagt \u2212918,9 kJ/mol, hetgeen aangeeft dat het een zeer sterk exotherm proces betreft. Aanvankelijk treedt \u2013 als gevolg van de warmteontwikkeling \u2013 eerst karamellisatie van de suiker op, hetgeen resulteert in een geel-bruine kleur van het mengsel en een typische zoete geur. Pas in een later stadium wordt de reactie heviger.\nOp gelijkaardige wijze treedt reactie op tussen zwavelzuur en zetmeel of cellulose (die uit koolhydraatpolymeren bestaat). Aangezien dit laatste de hoofdcomponent van tissues en katoen is, leidt ieder contact van deze materialen met zwavelzuur tot degradatie ervan. De algemene reactievergelijking voor dit proces wordt gegeven door (waarbij het aantal monomere suikereenheden in zetmeel of cellulose voorstelt):\nDehydratie van zouthydraten.\nHet dehydraterend karakter van zwavelzuur kan ook ge\u00efllustreerd worden door de reactie ervan met zouthydraten. Zo wordt het kristalwater van koper(II)sulfaatpentahydraat (een blauwe kristallijne vaste stof) aan de stof onttrokken, waardoor watervrij koper(II)sulfaat (een witte kristallijne vaste stof) overblijft:\nZelfontwatering.\nEen verder bewijs voor de hoge hygroscopiciteit van zwavelzuur is het optreden (weliswaar in geringe mate) van zelfontwatering:\nZuur-base-eigenschappen.\nProtolysereacties.\nZwavelzuur is het prototype van een sterk anorganisch zuur: het staat zeer gemakkelijk protonen af aan deeltjes die als protonacceptor (base) kunnen optreden zoals water, alcoholen en amines. Aangezien zwavelzuur twee protonen ter beschikking heeft, treden (in verdunde waterige oplossing) twee protolysereacties op, elk gekenmerkt door een zuurconstante (p\"K\"a). De eerste protolyse is sterk aflopend en heeft een p\"K\"a-waarde van \u22123,0:\nHet is deze protolysestap die van zwavelzuur een sterk zuur maakt. Het gevormde waterstofsulfaat is een veel minder sterk zuur en dat uit zich in een hogere p\"K\"a-waarde (1,99):\nOp basis hiervan is het mogelijk om te bepalen dat een verdunde oplossing van zwavelzuur in water (met een concentratie van ongeveer 1\u00a0mol/L) voor het grootste gedeelte bestaat uit waterstofsulfaationen en dat zwavelzuur voor 100% gedissocieerd is. De tweede protolysestap, waarbij sulfaat gevormd wordt, vindt bij die concentratie slechts voor 1,3% plaats. Bij sterkere verdunningen verschuift het evenwicht van die reactie naar rechts en wordt dus proportioneel meer sulfaat gevormd.\nHoewel zwavelzuur zelf geen superzuur is, wordt het wel gebruikt als maatstaf om superzuren te defini\u00ebren: ieder zuur dat sterker is dan 100% zuiver zwavelzuur, wordt als superzuur bestempeld. Dit houdt in dat een superzuur, zoals trifluormethaansulfonzuur, in staat is om zuiver zwavelzuur te protoneren. Daarbij worden zouten met het H3SO4+-ion gevormd.\nReacties met basen.\nZwavelzuur reageert met basen, onder vorming van zouten (meestal sulfaatzouten). Zo kan bijvoorbeeld koper(II)sulfaat gevormd worden door de reactie met koper(II)oxide:\nVerder is zwavelzuur in staat om zwakkere zuren uit hun basische zouten te verdrijven. De reactie met natriumacetaat levert bijgevolg azijnzuur op:\nAls nevenproduct wordt hier natriumwaterstofsulfaat gevormd, dat een zuur zout is.\nDe reactie met kaliumnitraat levert salpeterzuur, dat met een p\"K\"a-waarde van \u22121,44 ook een vrij sterk zuur is:\nDeze reactie was reeds in de 17e eeuw bekend.\nMet carbonaten en waterstofcarbonaten wordt koolstofdioxide vrijgesteld. Als voorbeeld kan de omzetting van natriumcarbonaat tot natriumsulfaat gelden:\nReacties met metalen.\nAangezien zwavelzuur sterk oxiderende eigenschappen bezit, reageert het met reductoren zoals metalen. De verdunningsgraad van het zuur speelt hierbij een prominente rol: verdund zwavelzuur zal veel heviger reageren met bepaalde metalen dan geconcentreerd zwavelzuur. De oorzaak hiervoor ligt bij de passivering van het metaal: het bouwt een oxidelaag op, die verdere aantasting door het zuur belemmert. Metalen waarbij dit optreedt zijn lood en wolfraam.\nVerdund zwavelzuur reageert doorgaans hevig met makkelijk oxideerbare metalen, onder vorming van waterstofgas en metaalzouten (sulfaten). Typische reactieve metalen zijn ijzer, aluminium, zink, mangaan, magnesium en nikkel. Zo wordt bij reactie met ijzer ijzer(II)sulfaat gevormd:\nGeconcentreerd zwavelzuur reageert op een alternatieve manier. Het is zodanig oxiderend dat er geen waterstofgas, maar zwaveldioxide en sulfaationen gevormd worden:\nDe elektronen (e\u2212) worden afgestaan door het metaal.\nDe snelheid waarmee de oxidatie verloopt is ook afhankelijk van de standaardredoxpotentiaal: een sterk negatieve waarde indiceert een vlotte oxidatie, terwijl een positieve waarde duidt op een moeizaam oxidatieproces. In de onderstaande afbeelding wordt een overzicht gegeven van enkele metalen in verdund zwavelzuur, gerangschikt volgens hun standaardredoxpotentiaal:\nAluminium, met een standaardredoxpotentiaal van \u22121,662 V, reageert traag (hoewel dit metaal thermodynamisch gezien het gemakkelijkst geoxideerd wordt). Zink (\u22120,763 V) en ijzer (\u22120,447 V) reageren beide snel: de instantane vorming van waterstofgas is hiervoor een indicatie. Daarnaast wordt ook een bepaalde hoeveelheid warmte gegenereerd. Lood (\u22120,126 V) treedt passiverend op en zal dus niet geoxideerd worden. Koper, dat een positieve standaardredoxpotentiaal bezit (0,345 V), wordt enkel in warm zwavelzuur gemakkelijk geoxideerd:\nOok bij zilver, tin en kwik treedt dit verschijnsel op.\nReacties met niet-metalen.\nMet niet-metalen zijn weinig reacties bekend. Zwavelzuur reageert enkel met koolstof en zwavel bij hogere temperaturen en werkt daarbij zuiver oxiderend (met vorming van respectievelijk koolstofdioxide en zwaveldioxide):\nReacties met halogenidezouten.\nZwavelzuur reageert met bepaalde halogenidezouten, onder vrijstelling van waterstofhalogeniden. Zo wordt waterstofchloride gevormd door reactie met natriumchloride:\nMet fluoriden, zoals calciumfluoride, wordt waterstoffluoride gevormd:\nDeze laatste reactie is ook de belangrijkste industri\u00eble productiemethode van het zuur. Met bromiden of jodiden is deze reactie niet mogelijk, omdat zwavelzuur het bromide- en jodide-ion oxideert tot respectievelijk dibroom en di-jood.\nReacties in de organische chemie.\nElektrofiele aromatische substituties.\nIn combinatie met salpeterzuur wordt nitreerzuur gevormd, dat het reactieve nitroniumion (NO2+) bevat:\nDit reagens wordt gebruikt om aromatische verbindingen te nitreren in het proces dat bekendstaat als de elektrofiele aromatische substitutie. Een voorbeeld is de nitrering van benzeen:\nZo kunnen TNT en picrinezuur, beide schokgevoelige stoffen, worden bereid door de nitrering van respectievelijk tolueen en fenol.\nDaarnaast wordt zwavelzuur, waarin zwaveltrioxide is opgelost (oleum), gebruikt bij de sulfonering van aromaten. Zo kan benzeen omgezet worden tot benzeensulfonzuur:\nAangezien de aromatische sulfonering een evenwichtsreactie is, zijn doorgaans vrij krachtige reactieomstandigheden nodig (hoge temperatuur, lange reactietijd, geconcentreerd zwavelzuur) om de reactie volledig te laten verlopen. Dit beperkt de toepasbaarheid van de reactie, omdat tal van organische verbindingen onder die omstandigheden kunnen ontleden of degraderen.\nZure katalysator.\nZwavelzuur kan gebruikt worden als katalysator bij een aantal organische reacties, zoals een verestering (met name de Fischer-verestering) of een acetalisering. Bij het cumeenproces, waarbij fenol en cumeen gevormd worden uit benzeen en propeen, wordt zwavelzuur gebruikt om in een laatste stap het intermediair gevormde cumeenhydroperoxide te splitsen in fenol en aceton:\nOverige reacties die gebruikmaken van zwavelzuur zijn onder andere de Koch-reactie, de Lehmsted-Tanasescu-reactie, de Nef-reactie en de Ritter-reactie.\nToepassingen.\nVan alle bulkchemicali\u00ebn is zwavelzuur de meest geproduceerde en meest toegepaste. De nationale productie van zwavelzuur vormt \u2013 naast die van chloorgas \u2013 doorgaans een goede indicator voor de industri\u00eble ontwikkelingsgraad van een land. In 2012 bedroeg de mondiale productie ongeveer 250 miljoen ton, waarvan 34% in China, 13,6% in de Verenigde Staten, 5% in India, 5% in Rusland en 3,4% in Marokko werd geproduceerd.\nAlgemeen.\nCirca 60% van het geproduceerde zwavelzuur wordt gebruikt in de kunstmestindustrie, meer bepaald voor de fabricage van superfosfaat, ammoniumfosfaat en ammoniumsulfaat. Ongeveer 15% wordt afgenomen door de chemische industrie, waar het ingezet wordt bij de productie van detergenten, synthetische harsen, farmaceutische producten, katalysatoren, insecticiden, antivriesmiddelen en van diverse fijnchemicali\u00ebn voor chemisch onderzoek. Verder wordt zwavelzuur toegepast bij een aantal industri\u00eble processen, zoals de raffinage van aardolie (5%) en bij het drogen van niet-basische gassen. 7% wordt toegepast bij het ontsluiten van metalen uit ertsen en 2% wordt gebruikt door de kleurstoffenindustrie om onder andere verven en inkten te maken. De rest vindt toepassing bij de productie van explosieven, cellofaan, viscose, smeermiddelen en batterijen.\nProductie van kunstmest.\nDe zogenaamde 'natte methode' is de meest toegepaste methode voor de productie van fosforzuur en fosfaathoudende meststoffen met behulp van zwavelzuur. De grondstof voor kunstmest zijn fosfaatertsen, waarvan jaarlijks meer dan 100 miljoen ton verwerkt wordt. De belangrijkste component in deze ertsen is fluorapatiet (fluorhoudend calciumfosfaat). De behandeling hiervan met 93% zwavelzuur stelt naast calciumsulfaat en fosforzuur ook waterstoffluoride (HF) vrij:\nWaterstoffluoride is erg corrosief (onder meer tegenover glas en andere silicaathoudende verbindingen) en wordt in een waterige oplossing gebracht om het gemakkelijker te kunnen verwerken.\nNaast fluorapatiet kan ook gewoon apatiet (calciumfosfaat) gebruikt worden, dat door reactie met zwavelzuur omgezet wordt in calciumdiwaterstoffosfaat:\nDit wordt ingezet als superfosfaat, dat voor 18 tot 20% uit fosforpentoxide bestaat in de vorm van calcium-zuurfosfaat en voor de rest uit gips (calciumsulfaat), eveneens een reactieproduct van dit proces.\nNaast de fosfaathoudende meststoffen is ook ammoniumsulfaat, een stikstofhoudende meststof, een belangrijke component in diverse meststofformuleringen. Ammoniumsulfaat kan eenvoudig bereid worden door ammoniak te borrelen door zwavelzuur:\nProductie van sulfaatzouten.\nSulfaatzouten kunnen eenvoudig bereid worden door gebruik te maken van de sterk zure eigenschappen van het zwavelzuur: de reactie met metaalhoudende basen, zoals oxiden, sulfiden, hydroxiden of carbonaten, leidt tot vorming van sulfaatzouten. Deze zouten kennen toepassingen in verschillende industri\u00eble takken. Aluminiumsulfaat, dat in de papierindustrie gebruikt wordt om de papiervezels te laten coaguleren, kan bereid worden door bauxiet in contact te brengen met geconcentreerd zwavelzuur:\nKoper(II)sulfaat wordt gebruikt in de tuinbouw als bestrijdingsmiddel tegen meeldauw. Het wordt op industri\u00eble schaal bereid uit koper(II)oxide of koper(II)sulfide.\nEen andere belangrijke stof is cerium(IV)sulfaat, dat sterk oxiderende eigenschappen bezit en als zodanig in industrie en onderzoek ingezet wordt. Dit zout wordt gesynthetiseerd uit cerium(IV)oxide:\nProductie van zuren.\nDoor gebruik te maken van de sterk zure eigenschappen van zwavelzuur kunnen tal van zouten worden omgezet in zwakkere anorganische dan wel organische zuren. Onderstaande tabel geeft een overzicht van zouten en de corresponderende zuren die kunnen bereid worden:\nEen aantal van deze reacties, zoals de productie van fosforzuur en salpeterzuur, wordt ook op commerci\u00eble schaal toegepast. Daarbij gebruikt men vaak bariumzouten als precursoren, omdat na reactie met zwavelzuur het onoplosbare bariumsulfaat neerslaat.\nWaterstofjodide kan met deze methode niet bereid worden, omdat dit zuur ongeveer 100 miljoen keer sterker is dan zwavelzuur (op basis van de zuurconstanten van beide zuren). Bovendien wordt, indien uitgegaan wordt van een jodidezout als precursor, het jodide-ion te gemakkelijk geoxideerd tot di-jood, zelfs in verdund zwavelzuur. Waterstofbromide daarentegen kan wel bereid worden, maar dit gebeurt enkel op laboratoriumschaal en met verdund zwavelzuur. Hoewel waterstofbromide (met een p\"K\"a van \u22129) ongeveer 1 miljoen keer sterker is dan zwavelzuur is het mogelijk om het gevormde waterstofbromide, dat in evenwicht staat met zwavelzuur, over te destilleren en zo het evenwicht van de reactie in de richting van waterstofbromide te verschuiven:\nHet gebruik van verdund zwavelzuur is hierbij noodzakelijk, omdat anders oxidatie van het gevormde waterstofbromide tot dibroom optreedt:\nElektrolyt in batterijen.\nZwavelzuur fungeert als elektrolyt in een loodaccu, die onder andere in auto's wordt gebruikt. Een loodaccu is een oplaadbare galvanische cel waarbij lood aan de anode geoxideerd wordt:\nDe vrijgekomen elektronen stromen via een extern circuit naar de kathode, waar lood(IV)oxide gereduceerd wordt tot lood(II)sulfaat:\nDe globale reactie bij ontladen van de accu (met andere woorden: tijdens het verbruik van de elektrische stroom) toont aan dat zwavelzuur geconsumeerd wordt:\nDe reversibiliteit van alle reacties zorgt ervoor dat een accu oplaadbaar is. Bij het opladen van de loodaccu wordt het gevormde lood(II)sulfaat aldus opnieuw omgezet in lood en lood(IV)oxide.\nZwavel-jodiumcyclus.\nDe zwavel-jodiumcyclus is een thermochemisch proces om waterstofgas te bereiden, uitgaande van water, zwaveldioxide en di-jood. Bij de eerste reactie van het proces, de zogenaamde Bunsen-reactie, worden zwavelzuur en waterstofjodide gevormd:\nIn een volgende stap wordt zuurstofgas gevormd door het zwavelzuur bij hoge temperatuur (&gt; 800\u00a0\u00b0C) te thermolyseren:\nIn een laatste stap wordt waterstofjodide omgezet in di-jood en waterstofgas bij een temperatuur van 320\u00a0\u00b0C.\nOok in de hybride zwavelcyclus wordt van een gelijkaardig proces gebruikgemaakt om waterstofgas te produceren.\nKatalysator.\nZwavelzuur wordt toegepast als katalysator in diverse industri\u00eble processen. Zo is het een zure katalysator bij de omzetting van cyclohexanonoxime in caprolactam (de Beckmann-omlegging), dat de basis vormt voor de productie van nylon:\nIn de petrochemie wordt zwavelzuur aangewend voor de reactie tussen isobutaan en isobuteen, ter vorming van iso-octaan.\nDroogmiddel.\nDe hygroscopische eigenschappen van zwavelzuur maken het mogelijk het zuur te gebruiken als droogmiddel, onder andere voor gassen. In de industrie worden natte gassen (gassen die een welbepaald gehalte aan stoom bevatten) door een bad met zwavelzuur geborreld om het water af te vangen. Ammoniak en andere basische of reactieve gassen kunnen echter niet gedroogd worden op zwavelzuur, vanwege reacties die ermee aangegaan kunnen worden.\nAnalytische chemie.\nZwavelzuur wordt in de analytische chemie gebruikt om standaardoplossingen te maken of om moeilijk oplosbare verbindingen (zoals metaalzouten of silicaten) in oplossing te krijgen. Hiertoe wordt ook (geconcentreerd) salpeterzuur aangewend.\nVoorkomen op aarde.\nDoor de wateraantrekkende eigenschappen wordt zuiver (watervrij) zwavelzuur niet van nature op aarde aangetroffen. Verdund zwavelzuur komt wel voor op diverse plaatsen en kan een expliciete invloed op het milieu en de naburige ecologische systemen uitoefenen.\nIn de atmosfeer.\nZwavelzuur is een component van zure regen; zwaveldioxide wordt door zuurstofgas in de lucht geoxideerd, in aanwezigheid van water. Dit komt in wezen neer op de oxidatie van zwaveligzuur tot zwavelzuur:\nZwaveldioxide zelf ontstaat als voornaamste nevenproduct bij de verbranding van zwavelbevattende brandstoffen, zoals steenkool en aardolie. Tegenwoordig worden vrijwel alle aardgas en aardolie ontdaan van zwavel door middel van het Clausproces.\nVulkanische activiteit.\nDaarnaast ontstaat zwaveldioxide ook als gevolg van vulkanische activiteit. Afzettingen van zuivere zwavel worden gevormd rondom fumarolen en solfataren. Fumarolen zijn openingen in de aardkorst, vaak in vulkanisch actieve gebieden, waaruit warme tot zeer hete gassen (zoals waterstofchloride, waterstofsulfide en koolstofdioxide) en dampen ontsnappen. Solfataren vormen een bijzonder type fumarole, waarbij de gassen sterk zwavelhoudend zijn (zwaveldioxide, waterstofsulfide en zwaveltrioxide).\nMineralogische processen.\nDoor oxidatie van sulfidehoudende mineralen, zoals pyriet (FeS2) of galeniet (PbS), ontstaat het sulfaation. Wanneer dit in contact komt met water, treedt protolyse op, met vorming van zwavelzuur. Het resulterende water is zeer zuur (bezit een lage pH) en wordt ook wel aangeduid met de Engelse termen \"acid mine drainage\" of \"acid rock drainage\". Dit verzuurde water is in staat om diverse metalen uit gesteenten op te lossen, waardoor zware verontreiniging kan ontstaan. Het vrijzetten van zware metalen, zoals cadmium, barium, lood of kwik, kan door hun hoge giftigheid immers schadelijke gevolgen voor het milieu en de in het water levende organismen hebben.\nHet volledige proces telt verschillende reactiestappen. Wanneer uitgegaan wordt van pyriet, treedt in een eerste stap oxidatie op tot sulfaat en wordt ijzer(II) vrijgesteld in oplossing:\nIJzer(II) wordt door zuurstofgas gemakkelijk geoxideerd tot ijzer(III):\nHet ijzer(III) slaat neer in waterig milieu als ijzer(III)hydroxide:\nEchter, ijzer(III) kan zelf ook als oxidator voor pyriet optreden:\nDeze reactie versnelt het volledige oplossingsproces, waardoor snelle verzuring van het oppervlakte- en grondwater optreedt.\nSulfaathoudende mineralen.\nNaast zwavelzuur zelf komen op aarde ook diverse zouten van het zuur voor, die geclassificeerd worden als sulfaathoudende mineralen (mineraalklasse 7 binnen de classificatie van Strunz). Sulfaathoudende mineralen komen hoofdzakelijk voor in hydrothermale aders. Deze aders zijn dunne zones (intrusies) in gesteenten waarin mineralen worden afgezet als gevolg van neerslagprocessen uit warm mineralenrijk water dat in de aardkorst circuleert. Daarnaast ontstaan ze in oxidatiegevoelige zones die rijk zijn aan sulfidehoudende mineralen.\nSulfaathoudende mineralen kunnen zowel in watervrije toestand voorkomen als in gehydrateerde toestand. Voorbeelden van watervrije sulfaathoudende mineralen zijn bariet (BaSO4) en anglesiet (PbSO4); zij hebben een vrij eenduidige samenstelling. Gehydrateerde sulfaathoudende mineralen zijn verscheidener van samenstelling, omdat er meerdere moleculen kristalwater in het kristalrooster kunnen worden opgenomen. Zo kan ijzer(II)sulfaat in de natuur voorkomen onder verschillende minerale vormen, afhankelijk van de hydratatiegraad:\nHet zijn de sulfaathoudende mineralen die in de loop van de tijd onder de noemer \"vitriool\" werden geschaard en een niet onbelangrijke rol hebben gespeeld bij de ontdekking van zwavelzuur en de ontwikkeling van commercieel aantrekkelijke productiemethoden.\nIn de plantenwereld.\nZwavelzuur wordt als verdedigingsmiddel gebruikt door welbepaalde plantensoorten, hoewel dit fenomeen eerder uitzondering dan regel is. Zo heeft de algensoort \"Desmarestia munda\" zwavelzuur opgeslagen in zijn vacuolen, waardoor het kan vermijden opgegeten te worden door bepaalde zee-egels.\nExtraterrestrisch voorkomen.\nVenus.\nDe atmosfeer van de planeet Venus bestaat hoofdzakelijk (ca. 96,5%) uit koolstofdioxide en is omgeven met een dikke laag wolken van zwavelzuur. Het zwavelzuur ontstaat in hogere lagen van de atmosfeer door de inwerking van zonlicht op koolstofdioxide, zwaveldioxide en waterdamp. UV-fotonen met een golflengte van minder dan 169 nm dissoci\u00ebren koolstofdioxide in koolstofmonoxide en atomair zuurstof. Dit zuurstofatoom is bijzonder reactief en reageert met zwaveldioxide tot zwaveltrioxide. Wanneer dit gas in contact komt met waterdamp, ontstaat zwavelzuur. Omdat de hogere lagen van de atmosfeer van Venus koel zijn, komt zwavelzuur voor in de vloeibare vorm. Het zuur vormt wolken die het zicht op het oppervlak van de planeet belemmeren.\nHet zwavelzuur op Venus wordt via een cyclisch proces geregenereerd: de wolken produceren een soort zwavelzure regen. Bij het vallen worden de druppels opgewarmd, waardoor waterdamp ontsnapt en het zwavelzuur geconcentreerder wordt. Bij temperaturen boven 300\u00a0\u00b0C treedt ontleding op tot zwaveltrioxide en waterdamp (de gemiddelde dagtemperatuur op Venus bedraagt immers 480\u00a0\u00b0C). Het gevormde zwaveltrioxide is reactief en dissocieert tot zwaveldioxide en atomair zuurstof, dat de kleine hoeveelheden koolstofmonoxide oxideert tot koolstofdioxide. Zwaveldioxide en waterdamp stijgen op naar de hogere atmosfeer, alwaar ze opnieuw door fotochemische processen worden omgezet tot zwavelzuur.\nEuropa.\nDoor middel van infraroodspectra, opgemeten door de ruimtesonde Galileo op Europa, een maan van Jupiter, is aangetoond dat er mogelijk zwavelzuur (in gehydrateerde vorm) voorkomt. Omdat het zwavelzuur opgelost is in water, zorgt het voor een significante vriespuntsdaling, tot \u221263\u00a0\u00b0C. Dit zou een verklaring kunnen vormen voor het feit dat er vloeibaar water voorkomt onder de ijslaag die Europa bedekt.\nDe interpretatie van de IR-spectra geeft aanleiding tot discussie, aangezien sommige astronomen van mening zijn dat de spectrale IR-absorpties afkomstig zijn van sulfaathoudende mineralen en niet van zwavelzuur zelf.\nToxicologie en veiligheid.\nLichamelijke blootstelling aan zwavelzuur.\nZwavelzuur is een sterk zuur, een krachtige oxidator en een wateronttrekkende stof: het werkt dus zowel irriterend als corrosief bij ieder contact met het lichaam. Contact met de huid kan leiden tot irritatie, roodheid, jeuk en in ernstiger gevallen brandwonden. Verder is het schadelijk voor de ogen: het veroorzaakt irritatie en prikkelt de traankanalen. Bij intens contact kan oogschade of zelfs blindheid optreden. Zwavelzuur is toxisch en inslikken ervan kan een fatale afloop hebben; een dergelijke vergiftiging wordt een zwavelzuurvergiftiging genoemd.\nDe aerosol van zwavelzuur kan ademhalingsproblemen (geprikkelde luchtpijp, kortademigheid, hoesten en longoedeem) voortbrengen en corrosief werken op diverse weefsels van het lichaam, niet in het minst op de huid en de slijmvliezen. Ook erosie van het tandglazuur wordt waargenomen. Bij een acute blootstelling aan irriterende dampen met een hoge concentratie aan zwavelzuur kan het ziektebeeld RADS (Reactive Airways Dysfunction Syndrome) ontwikkeld worden, bij meerdere blootstellingen aan lagere concentraties de ziekte IIA (irritant-induced asthma).\nHet International Agency for Research on Cancer (IARC), dat onderzoek doet naar de oorsprong van kanker, classificeert chemische stoffen op grond van hun carcinogeniteit. Het instituut heeft zwavelzuur ingedeeld in categorie 1, hetgeen impliceert dat zwavelzuur bij de mens kanker kan veroorzaken. Dit doet zich voornamelijk voor bij personen die in de industrie direct of indirect in contact komen met dampen van zwavelzuur. Omdat de zeer fijne zwavelzuurdruppels in de lucht (met een diameter tot een paar micrometer) zich gemakkelijk kunnen afzetten op het weefsel van het ademhalingsstelsel, komen de tumoren hoofdzakelijk voor in de voorhoofdsholte, de longen en het strottenhoofd.\nChemische veiligheid.\nHoewel zwavelzuur op zich niet brandbaar of ontvlambaar is, kan het door zijn grote reactiviteit en incompatibiliteit met diverse materialen toch brand of zelfs explosies veroorzaken. Dit is het geval wanneer zwavelzuur of dampen van zwavelzuur in contact komen met basen, brandbare stoffen (zoals de meeste organische verbindingen), oxidatoren, reductoren en water. In contact met diverse metalen, zoals zink en magnesium, wordt waterstofgas gevormd, dat zeer licht ontvlambaar is. Bij het maken van verdunningen moet zwavelzuur steeds traag aan water worden toegevoegd en niet omgekeerd. Op die manier wordt vermeden dat de vloeistof opspat en eventuele lichamelijke letsels of schade aan andere materialen kan veroorzaken.\nExplosieve mengsels worden gevormd wanneer zwavelzuur in contact komt met 4-nitrotolueen, perchloraten, waterstofperoxide (daarbij wordt een zogenaamde Piranha-oplossing gevormd), kwik(II)nitriet, kaliumchloraat en kaliumpermanganaat.\nBij verwarming worden irriterende of giftige dampen gevormd, waaronder zwaveltrioxide en zwaveldioxide. Dit kan een corrosieve aerosol veroorzaken, die diverse materialen, waaronder textiel en metalen, kan aantasten.\nOpslag en transport.\nBij opslag dient men zwavelzuur strikt gescheiden te houden van brandbare, reducerende of sterk oxiderende stoffen, sterke basen, voeding en voedingsmiddelen. Opslag in vaten van roestvast staal of glazen flessen voldoet aan die eis. De opslagplaats heeft doorgaans een betonnen vloer die bestand is tegen corrosieve stoffen.\nAls het gaat om grote hoeveelheden wordt zwavelzuur opgeslagen in tanks uit koolstofstaal, met een capaciteit tot 33\u00a0000 liter. Echter, na verloop van tijd kan het zwavelzuur ook staal aantasten, met vorming van waterstofgas enerzijds en ijzersulfaten anderzijds tot gevolg. Deze sulfaten kunnen een beschermende laag op de tankwanden vormen en voorkomen op die manier verdere aantasting, maar die zoutlaag is mechanisch gezien niet stabiel en kan makkelijk beschadigd worden. De zouten komen dan terecht op de tankbodem en kunnen de kwaliteit van het zwavelzuur danig be\u00efnvloeden. Bovendien leidt schade aan de zoutlaag tot verdere aantasting van het staal. Om dit te vermijden worden de stalen tanks aan de binnenzijde meestal gecoat met een fenolische harslaag. Een andere methode is de anodische bescherming van het ijzer. Factoren die de schade aan het staal doen toenemen zijn verdunning van het zuur en een hogere temperatuur. Daardoor moeten industri\u00eble tanks voorzien zijn van mechanismen die het insijpelen van vocht tegengaan. Verder moet verhitting vermeden worden en turbulente beweging van de vloeistof moet tot een minimum beperkt worden. In plaats van gewoon koolstofstaal worden de tanks en pijpleidingen ook wel uit roestvast staal (type RVS 317) gemaakt; dit staal bezit een hoog gehalte aan chroom, nikkel en koper en biedt voldoende weerstand tegen het corrosieve karakter van het zuur.\nZwavelzuur wordt voornamelijk getransporteerd met vrachtwagens en spoorwagons; dat laatste is economisch de gunstigste vervoersmethode. Voor het vervoer wordt het zwavelzuur naar tanks respectievelijk ketelwagens overgebracht, waarbij internationaal genormeerde procedures gevolgd moeten worden. Ook de constructie van de tanks en ketelwagens is aan strenge veiligheidsnormen onderworpen. Bij het vervoer per spoor bevatten de ketelwagens 50 tot 100 ton zwavelzuur.\nIncidenten met zwavelzuur.\nIn het verleden hebben zich diverse incidenten met zwavelzuur voorgedaan:"}
{"id": "6179", "revid": "5093", "url": "https://nl.wikipedia.org/wiki?curid=6179", "title": "Ster B", "text": ""}
{"id": "6180", "revid": "258668", "url": "https://nl.wikipedia.org/wiki?curid=6180", "title": "Zwart gat", "text": "Volgens de algemene relativiteitstheorie is een zwart gat een gebied in de astronomische ruimte waaruit niets\u00a0\u2013\u00a0geen deeltjes en zelfs geen licht \u2013 kan ontsnappen. Dit is het gevolg van een extreme vervorming van de ruimtetijd die hier optreedt, door de zwaartekracht van een zeer compacte enorme massa.\nRondom een zwart gat is er een denkbeeldig oppervlak dat als grens fungeert, de zogeheten waarnemingshorizon. Vlak buiten deze waarnemingshorizon kan het licht nog net wel aan de enorme zwaartekracht ontsnappen. Volgens de kwantumveldentheorie is de waarnemingshorizon de plaats waar hawkingstraling wordt gevormd.\nZwarte gaten ontstaan wanneer zeer zware sterren aan het einde van hun levensloop ineenstorten. Nadat het zwarte gat is gevormd, neemt het meestal toe in grootte door materie uit de omgeving op te nemen. Wanneer een zwart gat samensmelt met andere zwarte gaten, kan er een superzwaar zwart gat ontstaan met een massa van miljarden zonsmassa's (\"M\"\u2609). Aangenomen wordt dat de meeste sterrenstelsels een superzwaar zwart gat in hun centrum hebben.\nDe aanwezigheid van een zwart gat kan worden afgeleid uit de interactie met andere materie en met elektromagnetische straling zoals zichtbaar licht. Materie die langs een zwart gat beweegt, kan bijvoorbeeld verstrooid worden tot een karakteristieke accretieschijf. Ook sterren die rondom een zwart gat draaien zijn mogelijke aanwijzingen: hun baan kan worden gebruikt om de massa en locatie van het zwarte gat te bepalen.\nGeschiedenis van het onderzoek naar zwarte gaten.\nDe eerste idee\u00ebn over het bestaan van zwarte gaten dateren uit 1790, toen de Engelse geoloog John Michell en de Franse wiskundige Pierre-Simon Laplace onafhankelijk van elkaar het bestaan van onzichtbare sterren veronderstelden. Ze berekenden aan de hand van de wetten van Newton de massa en de omvang van objecten waarvan de ontsnappingssnelheid groter zou zijn dan de lichtsnelheid.\nHet idee dat het voor materie onmogelijk zou kunnen zijn om aan nabijgelegen objecten te ontsnappen had in die tijd nog geen enkele concrete onderbouwing. Dat de lichtsnelheid de maximale snelheid is, werd pas in 1905 aannemelijk gemaakt door Albert Einstein in zijn speciale relativiteitstheorie.\nIn 1916 publiceerde Einstein de algemene relativiteitstheorie, een nieuwe theorie over de zwaartekracht. Enkele maanden later vond Karl Schwarzschild het door de relativiteitstheorie voorspelde zwaartekrachtsveld voor een puntmassa, waaruit de theoretische mogelijkheid van een waarnemingshorizon bleek. Schwarzschild zelf beschouwde deze horizon niet als fysisch realistisch; de waarnemingshorizon bleek later echter wel degelijk betekenis te hebben en wordt tegenwoordig ge\u00efnterpreteerd als de \"rand\" van het zwarte gat.\nJ. Robert Oppenheimer (de latere uitvinder van de Amerikaanse atoombom) en zijn student H. Snyder kwamen in 1939 met de eerste nauwkeurige berekening van de vorming van een zwart gat uit een gasbol volgens de algemene relativiteitstheorie.\nRoy Kerr vond in 1963 een familie van exacte oplossingen van Einsteins vergelijkingen zonder elektrische lading die later op zwarte gaten betrekking bleken te hebben. Deze oplossingen beschrijven roterende zwarte gaten. Algemene oplossingen voor de Einstein-Maxwell-vergelijkingen met rotatie \u00e9n lading werden daarna gevonden door Newman en anderen in 1965. Met de Kerr-Newman-geometrie kunnen draaiende (on)geladen zwarte gaten worden beschreven.\nIn 1967 introduceerde de Amerikaanse theoretisch natuurkundige John Wheeler \u2013 die eerder onder meer aan de waterstofbom had gewerkt \u2013 de benaming \"black hole\" voor dergelijke objecten, in het Nederlands vertaald als \"zwart gat\". De bondige uitspraak \"Een zwart gat heeft geen haar\" (no-hair theorem: \"A black hole has no hair\") staat ook op zijn naam, maar volgens Wheeler had hij hem gehoord van Jacob Bekenstein. Wheeler bedoelde hiermee dat een zwart gat eigenlijk een eenvoudig object is. Alle eigenschappen zijn af te leiden uit zijn massa, elektrische lading en impulsmoment.\nTwee, of meerdere, zwarte gaten met gelijke waarden voor deze parameters zijn dus identiek aan elkaar.\nMet behulp van de zwaartekrachtgolf-detector LIGO zijn sinds 2015 een aantal samensmeltingen van zwarte gaten geregistreerd.\nOp 10 april 2019 werd bekend dat astronomen er met behulp van de Event Horizon Telescope (EHT), een virtuele radiotelescoop zo groot als de Aarde, er voor het eerst in geslaagd waren om een echte foto te maken van een zwart gat. Het ging in feite om een beeld van de fotonengordel rond de waarnemingshorizon van het superzware zwarte gat in het sterrenstelsel M87, en van de schaduw van die horizon.\nRelativistische modellering.\nHet eenvoudigste model van een zwart gat gaat uit van de ineenstorting van een bolsymmetrische, elektrisch neutrale ster. De vierdimensionale metriek in de omgeving wordt dan beschreven door de formule\nHet oppervlak van het zwarte gat (de horizon) bevindt zich op afstand formula_2 en alleen het gebied met formula_3 is relevant voor uitwendige waarnemers.\nHierbij zijn, zoals wel vaker gebeurt in teksten over de relativiteitstheorie, de eenheden speciaal geijkt zodat de lichtsnelheid formula_4 en de gravitatieconstante formula_5 gelijk zijn aan de dimensieloze constante 1; energie\u00ebn, massa's en afstanden worden in dezelfde eenheid uitgedrukt en dus wordt formula_6 vergelijkbaar met formula_7 In de paragraaf inval door de waarnemingshorizon hieronder wordt de straal van de waarnemingshorizon in conventionele eenheden uitgedrukt, met formula_4 en formula_5 op de juiste plaats.\nNo-hair theorem.\nIn een realistischer benadering zal de ineenstortende ster afwijken van de bolvorm en een nettolading hebben die lichtjes verschilt van 0; maar zelfs dan wordt het zwarte gat volledig beschreven door de drie parameters:\nDit staat bekend als het no-hair theorem (\"zwarte gaten zijn kaal\"). Zwarte gaten zijn daarmee de \"eenvoudigste\" objecten uit de natuurkunde.\nDe redenen voor het no-hair theorem kunnen heuristisch als volgt worden uitgelegd. Van alle grootheden die een ge\u00efsoleerde bron van lading en elektromagnetisme kenschetsen, laten alleen formula_10 formula_11 en formula_15 unieke, permanente sporen na in de verafgelegen velden. Wanneer een ster ineenklapt en een zwart gat vormt, worden de verafgelegen uitwendige velden gedwongen deze drie grootheden te behouden. Alle andere invloeden zoals de interne verdeling van massa, lading en stroom, worden effectief afgesloten van de buitenwereld. Daardoor relaxeren de uitwendige velden na verloop van tijd tot een stationaire toestand die alleen van de drie basisparameters afhangt (na het eventueel uitzenden van zwaartekracht- en elektromagnetische golven).\nEigenschappen.\nIndeling.\nNaar massa en omvang.\nEr worden naar massa en omvang vier soorten zwarte gaten onderscheiden:\nIn tabelvorm weergegeven (\"M\"Maan is hier de massa van de Maan, \"M\"Zon is de massa van de Zon, \"R\"Aarde is de straal van de Aarde = 6378\u00a0km, en\n\"AU\" = astronomische eenheid = 149,6\u00d7109 m, ongeveer de gemiddelde afstand tussen de Aarde en de Zon):\nNaar impulsmoment en lading.\nEr kunnen vier soorten zwarte gaten worden onderscheiden op grond van hun impulsmoment (\"J\") en elektrische lading (\"Q\"). Als \"J\" &gt; 0 draait het zwarte gat. De massa (\"M\") is altijd positief. De meetkundevarianten (metrieken) waarmee deze soorten beschreven worden, staan in bijgaande tabel. De schwarzschildmetriek beschrijft een ongeladen, niet-draaiend zwart gat. Het is de oplossing van de einstein-vergelijkingen in vacu\u00fcm met bolsymmetrie.\nDe Kerrmetriek beschrijft een ongeladen, draaiend zwart gat.\nInval door de waarnemingshorizon.\nKenmerkend aan een zwart gat is de waarnemingshorizon - de grens in de tijdruimte die als een ventiel voor licht en materie werkt: die kunnen er alleen van buiten naar binnen doorheen. Waarneming van wat binnen de waarnemingshorizon geschiedt is dus onmogelijk van buitenaf. Tevens kan er van binnenuit het zwarte gat geen enkel signaal naar buiten worden verstuurd.\nDe algemene relativiteitstheorie voorspelt dat een grote massa de tijdruimte dermate vervormt, dat voorwerpen binnen de waarnemingshorizon alleen naar het zwarte gat toe kunnen vallen - zie figuur.\nVoor een waarnemer ver van een zwart gat vandaan lopen klokken dichter bij een zwart gat langzamer. Door deze gravitationele tijddilatatie lijkt een voorwerp dat naar een zwart gat valt steeds langzamer te bewegen. Ook andere processen lijken vertraagd: uitgezonden licht heeft een kleinere frequentie en vertoont naast verzwakking gravitationele roodverschuiving. Vlak voordat het voorwerp de waarnemingshorizon bereikt, wordt het licht zo zwak dat het van buiten de waarnemingshorizon niet meer kan worden gezien. Van binnen de waarnemingshorizon was en bleef de invallende lichtbron in principe altijd zichtbaar, omdat licht altijd van buiten de waarnemingshorizon naar binnen kan.\nMaar voor een waarnemer die zelf invalt treden deze effecten niet op: zijn of haar klok blijft even snel gaan en na een eindige tijd wordt de waarnemingshorizon bereikt, hoewel de plaats ervan lokaal niet waar te nemen is. De waarnemer zou door de extreem grote gradi\u00ebnt van het zwaartekrachtveld in de nabijheid van het zwarte gat echter wel worden \"uitgerekt\" tot een lange sliert (\"spaghettificatie\").\nAls het zwarte gat niet draait, is de waarnemingshorizon bolvormig en ligt die op een afstand van de schwarzschildstraal van het centrum van het zwarte gat. Deze straal is evenredig met de massa \"M\" van het zwarte gat volgens de formule\nmet formula_17 de schwarzschildstraal, formula_4 de lichtsnelheid en formula_5 de gravitatieconstante en formula_20 de zonsmassa. Deze formule geldt voor zwarte gaten met elektrische lading \"Q\" en impulsmoment \"J\" nul (kan een factor 2 schelen voor andere zwarte gaten). Dus voor een stilstaand zwart gat met een zonsmassa ligt de waarnemingshorizon op een afstand van 2,95\u00a0km van het centrum. Draaiende zwarte gaten hebben een waarnemingshorizon die niet bolvormig is.\nUit het bovenstaande volgt dat de gemiddelde dichtheid binnen de schwarzschildstraal kleiner is naarmate de massa groter is; bij de grootste is deze dichtheid kleiner dan die van water.\nDe beschrijving van de waarnemingshorizon zoals de algemene relativiteitstheorie die geeft is een benadering, die mogelijk voor kwantumeffecten moet worden bijgesteld.\nTemperatuur en entropie.\nStephen Hawking kwam in 1974 op het idee om het Unruh-effect toe te passen op zwarte gaten. Het Unruh-effect is het verschijnsel dat een versnelde waarnemer een omringend vacu\u00fcm ervaart als een thermisch bad, dat zich gedraagt als een zwarte straler met een bepaalde temperatuur volgens:\nwaarin de gereduceerde Planck constante is, de local versnelling, de lichtsnelheid, en de constante van Boltzmann. Het (zeer geringe) temperatuureffect wordt veroorzaakt door quantumexcitaties in het vacu\u00fcmveld, die virtuele deeltjes (fotonen, elektronen, positronen) kunnen doen ontstaan. Volgens het equivalentieprincipe van Einstein kan de versnelling (a) ook vervangen worden door de versnelling van de zwaartekracht voor een \"stilstaande\" waarnemer op de plaats van de waarnemingshorizon van het zwarte gat:\nwaarin formula_5 de gravitatieconstante is, formula_24 de massa van het zwarte gat en formula_25 de Schwarzschildstraal (zie boven) is van het zwarte gat. Beide ingevuld in (1) levert dat de temperatuur van de Hawkingstraling op:\nOver het algemeen is het temperatuureffect van deze straling zeer gering en valt weg tegen de kosmische achtergrondstraling. Maar naarmate het zwarte gat meer verdampt en het zwarte gat dus kleiner wordt zal die temperatuur steeds verder gaan stijgen en gaat de verdamping sneller, totdat het zwarte gat geheel verdwijnt.\nAls gevolg van die verdamping wordt de entropie van het zwarte gat ook steeds kleiner.\nVorming en evolutie.\nOntstaan.\nTheoretisch zijn de volgende vier scenario's geopperd voor het ontstaan van zwarte gaten:\nDe meeste zwarte gaten die we kennen, komen overeen met het eerste scenario; het zijn de overblijfselen van hypernova- of supernova-implosies. Als de kern van de imploderende ster meer dan ongeveer vijf keer zo zwaar is als de zon (de Oppenheimer-Volkofflimiet), implodeert de kern van de ster uiteindelijk tot een zwart gat, als gevolg van de enorme zwaartekracht die op de ster drukt en het uiteindelijk wint van de inwendige druk van de ster. Volgens de algemene relativiteitstheorie kan deze massa worden opgevat als geconcentreerd in een singulariteit. Dit kan een punt, een ring of een bol zijn - daarover zijn de geleerden het niet in alle gevallen eens.\nDe zeer zware zwarte gaten die in de centra van veel sterrenstelsels te vinden zijn en een massa van enkele miljoenen zonsmassa's hebben, zijn waarschijnlijk kort na de oerknal ontstaan. Inmiddels zijn er ook zwarte gaten bekend met een massa van enkele duizenden zonsmassa's, maar hoe die ontstaan zijn is nog niet duidelijk. Het is evenmin bekend wat er zich in en rond de singulariteit precies afspeelt, aangezien de algemene relativiteitstheorie op zulke kleine afstanden niet meer exact geldig is.\nVolgens schattingen bevat ons eigen sterrenstelsel daarnaast enkele miljoenen zwarte gaten met elk ca. tien keer de massa van de zon, die zijn ontstaan uit zware sterren of uit botsingen tussen sterren. Wanneer deze zwarte gaten zich op een ge\u00efsoleerde plek bevinden, dat wil zeggen zonder andere sterren in de buurt, zijn ze veel moeilijker te ontdekken dan wanneer ze een dubbelstelsel vormen met een ster die eromheen draait; uit de baan die de ster dan aflegt kan de aanwezigheid van een donker en zwaarder object worden afgeleid.\nVerdampen door hawkingstraling.\nDe Engelse natuurkundige Stephen Hawking toonde in 1974 theoretisch aan dat zwarte gaten langzaam moeten verdampen. Volgens de onzekerheidswetten in de kwantumwereld ontstaan op de waarnemingshorizon voortdurend paren deeltjes en antideeltjes. Normaal heffen deze deeltjes zich bijna onmiddellijk weer op door onderlinge annihilatie zodat het energie-effect weer nul is. Bij een zwart gat gebeurt het echter soms dat een deeltje in het zwarte gat valt en dat het andere ontsnapt in de ruimte. Met andere woorden: er komt straling uit. Dit wordt ook wel 'hawkingstraling' genoemd. De energie hiervoor wordt onttrokken aan het zwarte gat. Dit wordt iets kleiner. Hoe kleiner het zwarte gat hoe sneller dit zal gaan. Na een tijd kan zo een zwart gat helemaal 'verdampen'. Aanvankelijk werd door sommige natuurkundigen gedacht dat de informatie die verloren ging doordat er bij het ontstaan van een zwart gat materie in viel, voorgoed verdwenen was.\nWaarneming.\nDe moeilijkheid met het waarnemen van zwarte gaten in het heelal is dat ze door hun sterke zwaartekrachtsveld geen licht kunnen uitstralen. Waarneming van deze hemellichamen is daardoor alleen indirect mogelijk, bijvoorbeeld door het gedrag van sterren in de onmiddellijke nabijheid te bestuderen.\nR\u00f6ntgenstraling.\nGas van een nabije ster wordt naar het zwarte gat getrokken en gaat er een baan omheen beschrijven, daarbij een zogenaamde \"accretieschijf\" (aangroeischijf) vormend. Doordat de materie aan de binnenkant van de schijf sneller draait dan de lagen die er wat meer vandaan liggen, ontstaat er wrijving. Deze wrijving veroorzaakt r\u00f6ntgenstraling, die men kan waarnemen met een r\u00f6ntgentelescoop (zie r\u00f6ntgenastronomie). Het bestaan van andere zwarte gaten is afgeleid uit de bewegingen van \u00e9\u00e9n enkele ster of een dubbelster die om iets heen draaien wat niet zichtbaar is.\nSagittarius-A*.\nIn het centrum van de Melkweg bevindt zich een superzwaar zwart gat: Sagittarius A*. De massa hiervan kan bepaald worden door de banen van sterren te bestuderen die zich in de buurt van het centrum van de Melkweg bevinden, en blijkt 4,15 miljoen keer de massa van de Zon te bedragen. De schwarzschildradius voor een dergelijke massa bedraagt 0,08 astronomische eenheden. De maximale diameter van Sagittarius-A* die met de waarnemingen van nabijgelegen sterren in overeenstemming te brengen is, bedraagt 45 astronomische eenheden, zodat het voorlopig niet absoluut zeker is dat het hier om een zwart gat gaat.\nZwaartekrachtlens.\nEen zwaartekrachtlens doet zich voor als het licht van een verre heldere bron zoals een quasar door een zwaar hemellichaam wordt afgebogen. Dit heet in het Engels \"gravitational lensing\". Het is een van de waarnemingen waarmee de voorspellingen van de algemene relativiteitstheorie getoetst kunnen worden. Volgens die theorie vervormt een massa de omliggende ruimte en moet licht deze kromming volgen wat een lens-effect geeft.\nEen bron kan dankzij een zwaartekrachtlens voor de waarnemer soms verscheidene beelden voor de waarnemer opleveren. Als bron, zwaar hemellichaam en waarnemer op een lijn liggen, leidt de symmetrie tot een ringvormig beeld, een \"Einsteinring\".\nOmdat elk zwaar object zulke effecten kan geven, worden sommige lens-effecten aan de hemel waarschijnlijk niet door afzonderlijke zwarte gaten maar door verre sterrenstelsels veroorzaakt.\nZwaartekrachtgolven.\nSterke veranderingen in gravitationele interactie, zoals bij een botsing tussen zwarte gaten, kunnen aanleiding geven tot gravitatiegolven en als dusdanig gedetecteerd worden met aangepaste instrumenten zoals de LIGO.\nDe totale energie die in de vorm van gravitatiegolven wordt uitgestraald wanneer een zwart gat met massa formula_24 een object met massa formula_28 invangt, bedraagt ongeveer formula_29 De fractie van de massa van het invallende object die als energie wordt uitgezonden, is dus des te groter naarmate zijn \"massaverhouding\" tot het zwarte gat groter is.\nVoorbeelden.\nDe Chandra X-Ray Observatory heeft in september 1999 en oktober 2000 opnamen gemaakt van het centrum van het melkwegstelsel. Daar werd een enorm zwaar zwart gat waargenomen. Dit zwarte gat wordt in verband gebracht met de radiobron Sagittarius A*. Met de Europese XMM-Newton satelliet worden regelmatig waarnemingen gedaan van zwarte gaten (officieel: mogelijke zwarte gaten, \"black hole candidates\").\nIn de Melkweg hebben we behalve Sagittarius A* in het centrum nog een aantal mogelijke zwarte gaten die dichterbij staan. Het gaat steeds om r\u00f6ntgendubbelsterren die via een accretieschijf gas aan hun begeleider onttrekken. Hun massa's liggen tussen de drie en twaalf zonsmassa's."}
{"id": "6181", "revid": "5093", "url": "https://nl.wikipedia.org/wiki?curid=6181", "title": "Ster C", "text": ""}
{"id": "6182", "revid": "18953", "url": "https://nl.wikipedia.org/wiki?curid=6182", "title": "Vespasianus", "text": "Titus Flavius Vespasianus (Falacrinae, 17 november 9 - Aquae Cutiliae, 23 juni 79) was van 1 juli 69 tot 23 juni 79 keizer van het Romeinse Rijk. In het jaar 69 na Christus kwam er een ommekeer in het Romeinse Rijk. Na de dood van Nero, de laatste keizer van het Juliaans-Claudiaanse huis, streden in het vierkeizerjaar een aantal pretendenten om de troon. Vespasianus wist deze burgeroorlogen in zijn voordeel te beslissen en werd de eerste Romeinse keizer uit de Flavische dynastie. Zijn geboortenaam was Titus Flavius Vespasianus; als keizer droeg hij de naam Imperator Caesar Vespasianus Augustus.\nVespasianus was een realpolitiker. Tijdens zijn tienjarige heerschappij slaagde hij erin om het Rijk zowel politiek als financieel te stabiliseren. Hij stelde zijn heerschappij in de lijn van de Juliaans-Claudiaanse traditie. Hierbij knoopte hij met name aan bij Augustus en probeerde hij zo veel mogelijk afstand van Nero te nemen. Voor de pax Augusta kwam een \"pax Flavia\" in de plaats. Zijn fiscale beleid drong de tijdens het bewind van Nero opgebouwde staatsschuld sterk terug en stelde hem in staat een actief bouwprogramma uit te voeren; De budgettaire situatie verbeterde voornamelijk door invoering van nieuwe belastingen, herinvoering van eerder afgeschafte belastingen en belastingverhogingen. Vespasianus bevorderde kunst en literatuur en maakte zich sterk voor de integratie van de belangrijke Italiaanse families in de Senaat. Door zijn militaire ervaring en connecties, bekwame propaganda en grotendeels uitstekende relatie met de Senaat, was hij een populaire en succesvolle keizer.\nAfkomst en familie.\nVespasianus werd geboren in Falacrinae, een dorpje ten noordoosten van Rome. Zijn grootvader van vaderszijde, Titus Flavius Petro, was de eerste die zich onderscheidde. Hij bereikte de rang van centurion en vocht in 48 v.Chr. in de slag bij Pharsalus aan de kant van Pompeius. Vervolgens werd hij eigenaar van een incassobureau.\nPetro's zoon, Titus Flavius Sabinus, werkte als beambte bij de douane in de provincie Asia. Hij verwierf een reputatie als nauwgezet en eerlijk \"tollenaar\". Sabinus trouwde boven zijn stand met Vespasia Polla, wier vader de rang van prefect van het kamp had bereikt en wier broer senator werd. Na zijn tijd in Asia was hij op kleine schaal als geldschieter actief onder de Helvetii, een volk dat leefde in het huidige Zwitserland. Hij leefde in de stad Aventicum (Avenches), waar hij waarschijnlijk ook stierf.\nSabinus en Vespasia kregen met zekerheid drie kinderen, van wie de oudste, een meisje, Flavia Vespasia genaamd, al in haar kindertijd overleed. De oudste zoon, Titus Flavius Sabinus maakte zijn intrede in het openbare leven en volgde de \"cursus honorum\". Hij diende in 36 n.Chr. als militair tribuun in het Romeinse leger in Thraci\u00eb. Het volgende jaar werd hij tot quaestor verkozen en diende hij in Kreta en Cyrene. Hij rees door de rangen van de Romeinse openbare ambten; bij zijn tweede poging werd hij in 39 n.Chr. tot aedilis gekozen, waarna hij een jaar later in 40 n.Chr. bij zijn eerste poging tot praetor werd verkozen. Hij gebruikte deze gelegenheid om te proberen de gunst van keizer Caligula te winnen.\nDe jongere zoon, Vespasianus, leek aanvankelijk minder succesvol te gaan worden. Hij toonde lange tijd geen ambitie om zich in te spannen om hoge publieke ambten te bekleden. Uiteindelijk trad hij echter in de voetstappen van zijn broer, mede op aandrang van zijn moeder, die de spot dreef met zijn gebrek aan ambitie. In deze periode, zo rond 38 n.Chr., trad hij in het huwelijk met Flavia Domitilla, de dochter van Flavius Liberalis uit Ferentium en de voormalige ma\u00eetresse van Statilius Capella, een Romeinse ridder uit Sabratha in Africa. Het echtpaar kreeg drie kinderen; Flavia Domitilla minor en de keizers Titus en Domitianus. Zijn echtgenote en dochter stierven voordat hij in 69 n.Chr. keizer werd.\nDe carri\u00e8re van Vespasianus.\nVespasianus werd krijgstribuun in Thraci\u00eb. Als quaestor kreeg hij Kreta en Cyrene toegewezen. Vervolgens lukte het hem om tot aedilis en later tot praetor te worden verkozen Als aedilis werd Caligula een keer kwaad op Vespasianus, omdat hij de straten niet goed genoeg had laten vegen, en liet hem bedekken met straatvuil. Als praetor liet hij geen gelegenheid voorbijgaan om Caligula te prijzen. Zo stelde hij voor om speciale spelen te organiseren om de \u201coverwinning\u201d van Caligula in Germani\u00eb te vieren, en dankte hij de keizer in het bijzijn van de senatoren dat hij hem had uitgenodigd voor een maaltijd. Ook eiste hij dat de samenzweerders tegen de keizer onbegraven zouden worden neergegooid, om zo hun straf te verzwaren.\nLegercommandant in Germani\u00eb.\nNa het aantreden in 41 n.Chr. van keizer Claudius I werd Vespasianus tot legaat van Legio II \"Augusta\" benoemd. Hij had deze benoeming te danken aan de invloed van de keizerlijke vrijgelatene Narcissus, een belangrijke adviseur van Claudius. Legio II \"Augusta\" was toentertijd gestationeerd in Argentoratum (het huidige Straatsburg), op de grens van Galli\u00eb en Germani\u00eb.\nBetrokkenheid bij de verovering van Britannia (43 n.Chr. e.v.).\nIn 43 n.Chr. namen Vespasianus en zijn Legio II \"Augusta\" deel aan de Romeinse invasie van Britannia. Vespasianus onderscheidde zich onder het algehele commando van Aulus Plautius. Na te hebben deelgenomen aan een aantal cruciale veldslagen aan de rivieren de Medway en de Theems, werd hij met zijn legioen naar het zuidwesten gezonden om daar de tegenstand neer te slaan, Hij marcheerde door de moderne graafschappen Hampshire, Wiltshire, Dorset, Somerset, Devon en Cornwall met als mogelijke doelstellingen het veiligstellen van de havens aan de Britse zuidkust en controle over de tinmijnen in Cornwall en de zilver- en loodmijnen in Somerset.\nVespasianus marcheerde vanuit Noviomagus Regnorum (Chichester) om van daaruit de vijandige stammen de Durotriges en Dumnonii te onderwerpen. Hij veroverde twintig \"oppida\" (heuvelforten van een (deel van een) stam). Hieronder waren \"Hod Hill\" en \"Maiden Castle\" in Dorset. Hij voerde een invasie uit op Vectis (het huidige eiland Wight) en sloot zijn veldtocht af met het opzetten van een fort en legionair hoofdkwartier in Isca Dumnoniorum (het huidige Exeter). Gedurende deze tijd raakte hij gewond. Hij was nog niet volledig hersteld toen hij naar Egypte werd gezonden. Deze successen leverden hem bij zijn terugkeer in Rome de onderscheidingstekens op van een triomfator (\"ornamenta triumphalia\").\nLater ontving hij een tweevoudig priesterschap en was hij onder Nero gedurende twee maanden consul.\nOptreden in Judea.\nTijdens het bewind van Nero kreeg hij de provincie Africa toegewezen, die hij zonder zichzelf te verrijken bestuurde. Hierna volgde hij de keizer bij zijn tournee in Griekenland, waarbij hij Nero ernstig beledigde, door herhaaldelijk niet aanwezig te zijn wanneer deze optrad als zanger, en in slaap te vallen als hij er wel bij was. Hierna werd hij geweerd uit de nabijheid van de keizer. Vespasianus vreesde voor zijn leven en trok zich terug in een klein afgelegen stadje. \nTot zijn verbazing werd hem echter een staand leger en de provincie Judea aangeboden. De Joden waren namelijk in opstand gekomen en er was een doortastend veldheer met een groot leger nodig om de joodse opstand de kop in te drukken. Vespasianus werd boven de anderen uitverkoren omdat hij door zijn onaanzienlijke afkomst geen gevaar voor de keizer vormde. Het kostte Vespasianus en zijn zoon Titus jaren om de Joden te verslaan. In het jaar 70 viel uiteindelijk Jeruzalem en niet zo lang daarna het laatste bolwerk Massada. \nDe Romeinen traden hard op tegen de opstandelingen; een woud van kruisen stond om Jeruzalem. Een rabbijn, Jochanan ben Zakkai had zich tijdens het beleg van Jeruzalem de stad uit laten smokkelen. Hij had Vespasianus de keizerlijke waardigheid voorspeld en gedaan gekregen dat de Joodse godsdienst wel in Isra\u00ebl, maar niet in het verwoeste Jeruzalem mocht blijven voortbestaan.\nVierkeizerjaar.\nNa de dood van Nero (medio 68 n.Chr.) brak er een burgeroorlog uit waarbij Rome in een jaar tijd vier keizers kreeg. De eerste die de macht greep, was Galba, deze werd vermoord. De tweede keizer was Otho. Deze pleegde zelfmoord nadat zijn leger de Eerste Slag bij Bedriacum had verloren. De derde keizer was Vitellius die uiteindelijk verslagen werd door de aanhangers van Vespasianus. Dankzij de steun van zijn leger in Judea (dat op dat moment, vanwege de opstand bestond uit een kwart van alle Romeinse strijdkrachten), en de legers in Syri\u00eb, Egypte, Moesi\u00eb, Pannoni\u00eb en Illyricum werd Vespasianus uiteindelijk uitgeroepen tot keizer.\nKeizerschap.\nOnderdrukking van de Bataafse opstand.\nIn januari 69 n.Chr. vond er een opstand plaats in Galli\u00eb en Germania. Deze opstand staat bekend als de tweede Bataafse Opstand. Deze opstand werd geleid door Julius Civilis en Julius Sabinus. Sabinus beweerde dat hij een nazaat was van Julius Caesar. Hij riep zichzelf uit tot keizer van Galli\u00eb. Voordat de opstand eind 70 n.Chr. door Vespasianus' schoonzoon Quintus Petillius Cerialis kon worden onderdrukt, waren er twee Romeinse legioenen verloren gegaan.\nVespasianus\u2019 bestuur.\nVespasianus maakte van Achaia, Lyci\u00eb, Rhodos, Byzantium, Samos en Cilicia Tracheia Romeinse provincies zodat deze hun vrijheid verloren.\nOmdat er door de oorlog een opeenhoping van rechtszaken was ontstaan, liet hij door middel van loting rechters aanstellen. Deze moesten ervoor zorgen dat wat tijdens de oorlog gestolen was, weer aan de eigenaars werd teruggegeven.\nBelastingpolitiek.\nVespasianus voerde diverse nieuwe belastingen in. Zijn zoon Titus, die klaagde omdat hij zelfs een belasting op de urinoirs had bedacht, hield hij een munt onder de neus, en vroeg hem of het geld soms stonk. Toen Titus daar met \u201cnee\u201d op antwoordde, zei Vespasianus \u201cEn toch komt hij uit het urinoir\u201d. Hier vond de spreuk \u201cgeld stinkt niet\u201d (pecunia non olet) waarschijnlijk zijn oorsprong. Het geld dat Vespasianus op deze manieren heeft verkregen, is vooral gebruikt om het Romeinse Rijk weer op te bouwen.\nBouwactiviteiten.\nToen Vespasianus aantrad, werd Rome op vele plekken ontsierd door brandschade en vervallen gebouwen. Hij gaf daarom toestemming aan wie dat maar wilde braakliggend terrein in bezit te nemen om er zelf iets te bouwen. Hij zorgde ervoor dat het Capitool herbouwd werd, waarbij hij zelf symbolisch de eerste stukken puin wegdroeg. Verder liet hij een tempel voor de vrede en een tempel voor de vergoddelijkte Claudius bouwen.\nDoor alle willekeur van Caligula en Nero was het aanzien van de keizer niet geweldig. Om zijn positie onder het volk te versterken begon Vespasianus met de bouw van het Colosseum: een enorme schouwburg die vijfenzeventigduizend toeschouwers kon herbergen (50.000 zitplaatsen en 25.000 staanplaatsen). Aan de bouw hiervan zou verder gewerkt worden onder het bewind van Titus en Domitianus zou het Colosseum afmaken. De ru\u00efnes ervan zijn nog steeds een trekpleister voor toeristen.\nSamenzweringen.\nSuetonius beweert dat Vespasianus tijdens zijn regeringsjaren te maken kreeg met een constante reeks tegen hem gerichte \"samenzweringen\". Hier is overigens slechts een van bekend. In 78 of 79 n.Chr. probeerden Eprius Marcellus en Aulus Caecina Alienus Vespasianus te vermoorden. Waarom deze mannen zich tegen hem keerden is niet bekend.\nPersoonlijkheid.\nDe zuinige Vespasianus.\nHet belangrijkste kenmerk van zijn regeerperiode was Vespasianus' spaarzaamheid. Na de spilzieke grillen van met name Nero, Otho en Vitellius had het Romeinse Rijk behoorlijk ingeteerd op zijn middelen. Vespasianus was dus gedwongen om het zuinig aan te doen. Een afdeling mariniers die hem durfde te vragen om een toelage voor schoenen omdat ze telkens te voet op en neer tussen Pozzuoli en Ostia Antica liepen, stuurde hij zonder ze te antwoorden weg en liet ze voortaan de tocht blootsvoets maken. Aangeklaagden konden zich, schuldig of onschuldig, vrijkopen en ambten waren bij Vespasianus ook gewoon te koop. Een van zijn favoriete dienaren vroeg hem ooit een post op financi\u00ebn voor een zogenaamde broer van hem. Vespasianus kwam erachter dat ze geen broers waren en liet het bedrag dat de dienaar was beloofd aan zichzelf uitbetalen en gaf de man de gewenste post. Tegen de dienaar die hem er over aansprak zei hij \u201cZoek maar een andere broer; de man die je daar voorhoudt is een broer van mij\". Toen een delegatie van de Senaat hem op de hoogte stelde dat er te zijner ere op kosten van de staat een reusachtig standbeeld ter waarde van 1 miljoen sesterti\u00ebn zou worden opgericht, stak de keizer zijn hand uit met zijn handpalm naar boven gericht en sprak hij \"Hier hebben jullie de sokkel, geef mij het geld maar.\u201d\nOmgang met mensen.\nVespasianus was zich bewust van zijn nederige afkomst en gedroeg zich als keizer zo veel mogelijk als een gewoon burger. Ook had hij respect voor het volk. Zo trok hij, in tegenstelling tot zijn voorgangers, zelf zijn kleren aan, en werden mensen die zijn stamboom probeerden terug te voeren tot de stichters van Reate, door hem in hun gezicht uitgelachen. Vespasianus gedroeg zich lankmoedig tegenover anderen en nam geen wraak op personen die hem voor zijn keizerschap onheus bejegend hadden. Veel dingen deed hij met een grapje af. Zo had Mestrius Florus, een oud-consul, Vespasianus erop gewezen dat hij \u201cplaustra\u201d en niet \u201dplostra\u201d moest zeggen. De volgende dag sprak Vespasianus hem aan met \u201cFlaure\u201d in plaats van zijn naam (bij aanspreking in de vocatief) Flore ('Flaure' verwijst wellicht naar Grieks \u03c6\u03bb\u03b1\u1fe6\u03c1\u03bf\u03c2, dat zoiets als 'sjofel' betekent).\nOverlijden.\nDat Vespasianus humor bezat bleek zelfs bij zijn overlijden. Naar verluidt zouden zijn laatste woorden zijn: \"Ik geloof dat ik nu een god ga worden.\" Ook tijdens de begrafenis werden er nog grappen gemaakt over de legendarische zuinigheid van Vespasianus. Het was gebruikelijk dat tijdens een begrafenis een acteur de overledene imiteerde. De acteur die een masker van Vespasianus droeg, vroeg hoeveel de begrafenis kostte. Toen er gezegd werd dat dit tien miljoen sesterti\u00ebn was, riep de acteur dat ze hem honderdduizend sesterti\u00ebn moesten geven, en zijn lijk maar in de Tiber moesten gooien.\nVespasianus werd opgevolgd door zijn zoon Titus.\nWaardering na zijn dood.\nLatere historici plaatsten Vespasianus wegens zijn grote verdiensten tussen de grootste Imperators van Rome zoals Augustus, Trajanus, Hadrianus en Septimius Severus.\nTrivia.\nIn 1346 vormde de vondst van een bronzen plaat, met daarop de keizerlijke rechten die aan Vespasianus waren toegekend, de aanleiding tot een staatsgreep in Rome. De plaat was verwerkt in een altaar en na een brand weer tevoorschijn gekomen. Cola di Rienzo, de vinder en vertaler van de bronzen plaat, maakte de vondst openbaar en riep het volk bijeen. Hij hield zijn toehoorders voor dat Rome in het stof rustte en zijn eigen ondergang niet zag aankomen, omdat zijn twee ogen, de keizer en de paus, hem waren ontrukt. Cola di Rienzo werd tot volkstribuun gekozen en was korte tijd zeer populair. Al snel veranderde Cola di Rienzo in een tiran en kwam uiteindelijk op zeer gewelddadige wijze aan zijn einde. Cola di Rienzo geldt als de laatste van zijn tijd die het oude Rome probeerde te herstellen."}
{"id": "6183", "revid": "45419", "url": "https://nl.wikipedia.org/wiki?curid=6183", "title": "Julianus Apostata", "text": "Flavius Claudius Julianus (6 november 331 - 26 juni 363), ter onderscheiding van de eerdere (vrijwel onbekende) keizer Julianus I (284-285) beter bekend als Julianus II, Julianus de Afvallige of Julianus Apostata, was een Romeins keizer van november 361 tot 26 juni 363. Hij ging ten onder in zijn strijd tegen de Perzische sjah Sjapoer II. Hij is vooral bekend geworden door het terugschroeven van de bevoorrechting van christenen en pogingen de Romeinse godenverering te herstellen, nadat de eerdere keizers Constantijn de Grote en Constantius II het christendom sterk hadden bevoordeeld, onder meer op fiscaal vlak.\nHij werd door diverse schrijvers van een \"kerkgeschiedenis\" en \"martelaarsverhalen\" (passiones) beschuldigd van wrede christenvervolgingen, maar daar zijn geen betrouwbare, historische bewijzen voor. Ook moderne historici hebben hem soms neergezet als iemand, die niets en niemand ontzag, maar onder meer Julianus' eigen geschriften wijzen eerder op tolerantie dan 'ongebreideld fanatisme': 'Nee, bij de goden, ik wil niet dat men de Galilee\u00ebrs [christenen] ter dood brengt. Evenmin dat ze in strijd met het recht mishandeld worden of op een andere manier onrecht ondergaan' (brief aan een provinciegouverneur).\nBronnen.\nJulianus' eigen werken vormen bronnen over zijn leven.\nDe geschiedschrijver Ammianus Marcellinus, een tijdgenoot die hem bewonderde, schreef in zijn \"Res Gestae\" in de boeken 15 t/m 25 over Julianus. Hij geldt als een redelijk betrouwbare historicus. Libanius, een leraar in de welsprekendheid liet relevante brieven en redevoeringen na.\nDe Cappadocische kerkvader Gregorius van Nazianze schreef negatief over hem. Ook de christelijke auteur Johannes Chrysostomus en de kerkhistorici Philostorgios, Socrates Scholasticus, Sozomenus, Theodoretus van Cyrrhus en Tyrannius Rufinus stonden niet welwillend tegenover Julianus' optreden als keizer. Cyrillus, bisschop van Alexandri\u00eb in de eerste helft van de vijfde eeuw, schreef het 'strijdschrift' \"Tegen Julianus\".\nEn dan zijn er schrijvers van \"passiones\" (lijdensgeschiedenissen) over de levens van mensen die de martelaarsdood zouden zijn gestorven tijdens Julianus' regeerperiode. Acht voorbeelden van passiones, waarin Julianus als wrede christenvervolger optreedt, zijn: \"Artemii passio\", \"passio Sancti Basilii presbyteri\", \"passio Theodoreti\", \"passio Eugenii et Macarii\", \"passio sanctorum Bonosi et Maximiliani militum\", \"passio Iuventini et Maximini\", \"passio Pimenii\" en de \"passio Sancti Eliphii martyris\"\nLeven.\nOnder Constantius.\nHij was de jongste zoon van Julius Constantius (een halfbroer van keizer Constantijn de Grote), en zijn vrouw Basilina. Toen na de dood van Constantijn (22 mei 337) diens mannelijke verwanten diezelfde maand door soldaten werden vermoord, waren Julianus en zijn oudere halfbroer (Flavius Claudius) Constantius Gallus vrijwel de enige overlevenden. Julianus' vader Julius Constantius kwam bij het bloedbad om het leven, een oudere broer, zes van zijn neven en een oom. Zijn moeder Basilina was al enkele maanden na Julianus' geboorte overleden. Julianus wees later zijn neef Constantius als hoofdverdachte aan. Eutropius en Socrates Scholasticus meldden dat Constantius de moord niet beval, maar ook niet verhinderde. Volgens Gregorius van Nazianze redde Constantius zelfs het leven van zijn jonge neefjes. Die jonge neefjes waren immers ook Constantius' zwagers: Constantius' eerste vrouw was een zuster van Gallus en een halfzuster van Julianus.\nConstantius heerste met zijn beide broers vanaf 9 september 337 over het Romeinse rijk. Ze droegen alle drie de titel \"Augustus\". Van ambitieuze familieleden hadden ze niets te vrezen, ze bestreden daarop elkaar en Constantius bleef in 350 als alleenheerser over.\nConstantius scheidde de halfbroers Gallus en Julianus: Gallus werd naar Ephesus gestuurd en Julianus naar Nicomedia (Izmit). Zijn verwante, Eusebius, was er de plaatselijke ariaanse bisschop, die zorg over hem droeg. De feitelijke opvoeding was in handen van de eunuch Mardonius. Julianus sprak later met veel waardering over Mardonius. Constantius liet Julianus waarschijnlijk in 342 overbrengen naar Macellum, in de buurt van Caesarea (Kayseri).\nTot 348 leefde hij daar zes jaar lang rustig op het familiegoed in Klein-Azi\u00eb, waar hij de invloed onderging van bisschop Georgius. Prettig vond Julianus het daar allerminst, hij werd constant in de gaten gehouden, en had er enkel Gallus en slaven tot gezelschap. Maar hij kon er lezen in de bibliotheek van Georgius, de bisschop van Caesarea, waar naast stichtelijke, christelijke boeken ook heidense filosofie en letterkunde te vinden was. Voor iemand van zijn stand was het gebruikelijk daarin te worden onderwezen, maar hij werd in de eerste plaats christelijk opgevoed. Hij kende teksten van de Bijbel uit zijn hoofd, bezocht regelmatig de kerk en bewees de graven van christelijke martelaars eer. Tijdens de kerkdienst was hij voorlezer. Julianus zegt zelf in een brief uit 362 dat hij vanaf zijn twintigste jaar (in 351) van zijn christelijk geloof af viel. Toen was hij al enige jaren uit Macellum weg.\nJulianus vertrok naar Constantinopel, Nicomedia en Pergamum en kreeg er les van gerenommeerde docenten. In de eerste twee steden wijdde hij zich vooral aan retorica, in Pergamum verdiepte hij zich in het neoplatonisme van Plotinus (circa 200-270), dat de stelsels van Pythagoras, Plato en Aristoteles verenigde. Hij hoorde er over de filosofen Maximus en Priscus, die hij toen hij keizer werd, in zijn gevolg zou opnemen en met wie hij op zijn sterfbed in 363 over de onsterfelijkheid van de ziel zou spreken. Julianus bezocht de toekomstvoorspeller en wonderdoener Maximus in diens geboorteplaats Ephesus, die in navolging van Iamblichus de neoplatoonse filosofie verbond met mystiek en the\u00fcrgie (magische handelingen waarbij geesten worden bezworen). De twintigjarige Julianus was zeer van Maximus onder de indruk en prees hem als diegene die hem had geleerd de deugd boven alles te stellen en dat alleen de oude, heidense goden de juiste weg wezen.\nNadat zijn halfbroer, Constantius Gallus, door keizer Constantius II, onder druk van de omstandigheden, in 351 tot Caesar (onderkeizer) was verheven, kreeg Julianus zelf meer bewegingsvrijheid: hij werd een waar liefhebber van boeken en ging studeren, eerst te Milaan en vervolgens te Athene.\nOpkomst.\nIn 354 werd Constantius Gallus echter op bevel van de keizer naar Itali\u00eb ontboden en uit de weg geruimd 'wegens wanbeleid'. Ook Julianus werd naar Itali\u00eb geroepen en in Milaan maandenlang onder huisarrest geplaatst. Julianus zou Macellum zonder toestemming hebben verlaten en kort tevoren heimelijk met Gallus hebben gesproken, toen deze op weg was naar Itali\u00eb. Alleen door de bemiddeling van Constantius' tweede vrouw, Eusebia, ontmoetten de neven elkaar en mocht Julianus zich weer aan zijn studie wijden, ditmaal in Athene, waar hij nog werd gesterkt in zijn reeds eerder gewekte liefde voor de Griekse cultuur en de filosofie. Maar al snel riep Constantius hem weer terug naar Milaan om medebestuurder te worden. Julianus volgde Gallus 6 november 355 als \"Caesar\" op, een titel die sinds de bestuurlijke hervormingen van Diocletianus de functie van 'onderkeizer' aanduidde; de keizer zelf droeg de titel \"Augustus\".\nJulianus trad in het huwelijk met Helena, de jongste zuster van Constantius II. Als \"Caesar\" werd hij opperbevelhebber van het Romeinse leger in Gallia en heel het Westen. Hij trachtte de Salische Franken die het Rijn- en Scheldegebied in bedwang hadden, te pacificeren en verdedigde de grenzen van het Romeinse Rijk tegen de invallen van de Alemannen. Daarbij trok hij tot driemaal toe over de Rijn. Hij overwon hen beslissend in de slag bij Straatsburg. Hoewel hij geprezen werd als overwinnaar, moest hij in 358 aan de Franken toch een groot deel afstaan van wat nu Vlaanderen en Nederland beneden de rivieren is en toen Toxandria genoemd werd. De Franken werden daarmee de eerste Germaanse bondgenoten (\"foederati\") die op het Romeinse grondgebied een stuk land kregen toegewezen.\nKeizer Constantius bezag Julianus' succesvolle optreden echter met groot wantrouwen. In 360 verordende hij dan ook dat Julianus een deel van zijn troepen aan hem moest afstaan: hij wilde deze strijdkrachten inzetten in zijn eigen campagne tegen Perzi\u00eb. De soldaten, die erg op Julianus gesteld waren, kwamen in verzet en riepen hem in zijn residentie te Lutetia (Parijs) uit tot tegenkeizer. Omdat Constantius elk compromis afwees, was de burgeroorlog een feit. Een groot debacle werd alleen voorkomen door de plotselinge dood van keizer Constantius op 3 november 361, die (mogelijk pas op zijn sterfbed) zijn neef Julianus, vrijwel zijn laatste mannelijke familielid, als zijn legitieme opvolger aanwees.\nToen het nieuws over Constantius' overlijden in Alexandri\u00eb bekend werd, richtte een volkswoede zich op zijn proteg\u00e9s. De ariaanse bisschop Georgius van Cappadoci\u00eb, gehaat door zowel medestanders van de verbannen bisschop Athanasius als de heidense bevolking, moest het ontgelden. Georgius was eigengereid, arrogant, dreigde met de afbraak van de tempel van de Stadsgodin, bespotte de aanhangers van de god Mithras en liet de tempel van Serapis onder het toeziend oog van de militaire commandant van Egypte, Flavius Artemius, door soldaten bezetten en plunderen. Georgius werd gevangengezet, maar na een paar weken, op 24 december 361, door een volksmenigte gelyncht en verbrand. Julianus berispte de heidense Alexandrijnen en keurde het feit dat zij voor eigen rechter hadden gespeeld, af. Hij had evenwel begrip voor hun grieven en vond zelfs dat Georgius na een proces volgens wet de doodstraf had verdiend. Dit was de eerste uitbarsting van religieus geweld. Onder Julianus' regering vonden geen grootschalige christenvervolgingen plaats, maar de maatregelen die de nieuwe keizer nam leidden er wel toe dat lokaal 'openstaande rekeningen werden vereffend'.\nOp 11 december 361 hield Julianus zijn intocht in Constantinopel.\nMaatregelen.\nTijdens zijn kortstondige regering als keizer, hij regeerde minder dan twintig maanden, behandelde Julianus de senaat altijd met respect. Hij bestreed de corruptie onder de ambtenaren en probeerde ook de inflatie het hoofd te bieden, onder meer door een hervorming van het muntstelsel.\nTempels die Constantius liet sluiten of afbreken, werden door Julianus weer opengesteld of herbouwd. Heidenen gaven hem daarom de eretitel \"templorum restaurator\". Hij gaf land terug aan de tempels en de steden, dat onder Constantius in het bezit van de keizer of van particulieren was gekomen.\nHet verbranden van offerdieren, door Constantius verboden, werd weer toegestaan. Julianus offerde, net als de door hem bewonderde keizer Marcus Aurelius voor hem, bijzonder veel dieren op de altaren van de goden. Daar konden evenwel soldaten en burgers hun veelal vleesloze maaltijden mee aanvullen.\nMaar vooral op godsdienstig vlak trof hij ingrijpende maatregelen. Hij kondigde weliswaar een algemene geloofsvrijheid af, maar de christenen legde hij beperkingen op. Ondanks zijn christelijke opvoeding kreeg hij reeds vroeg een afkeer van dit geloof (die hij overigens verborgen hield tot de dood van keizer Constantius II) en werd hij geboeid door het neoplatonisme. Hij droomde ervan de voor-christelijke eredienst en tradities weer tot leven te wekken, en daartoe probeerde hij het priesterschap naar het christelijk voorbeeld te herorganiseren en moreel te verheffen. Aan bloedige vervolgingen wilde hij zich niet schuldig maken: liever bestreed hij het christendom door de innerlijke verdeeldheid aan te wakkeren.\nDaartoe riep hij verbannen bisschoppen terug naar hun zetel. Constantius, een gematigd-ariaanse christen had vijanden van Arius' leer verbannen. De bekendste bisschop die terugkeerde uit ballingschap was Athanasius van Alexandri\u00eb. Julianus wilde niet dat ballingen terugkeerden naar hun kerken, zoals Athanasius had gedaan toen de ariaanse bisschop Georgius van Cappadoci\u00eb op 24 december 361 in Alexandri\u00eb gelyncht was. Daarom werd Athanasius opnieuw, ditmaal door Julianus, in de ban gedaan. De christelijke donatisten, die zich in Noord-Afrika van de katholieke kerk afscheidden, hadden Julianus' troonsbestijging toegejuicht en vanaf begin 362 mochten ballingen terugkeren. Kerken kregen ze terug, maar dat leidde ook tot geweldsuitbarstingen.\nChristelijke leraren werd (met de 'schoolwet' in 362) verboden de jeugd te onderrichten in klassieke filosofie, priesters ontnam hij (met een wet van 13 maart 362) hun vrijstelling van belastingen, die hoorden bij het lidmaatschap van een stedelijke raad en hij stond toe de joodse tempel in Jeruzalem te herbouwen. Hij kondigde 12 februari 363 een wet af die het verbood mensen overdag te begraven, na zonsopkomst en voor zonsondergang.\nOndergang.\nVastbesloten de reputatie van Rome in het Oosten te herstellen, verliet Julianus vermoedelijk begin juni 362 Constantinopel na een verblijf van enkele maanden, en reisde via Chalcedon (Kadik\u00f6y), Libyssa, Nicomedia (Izmit), Nicaea (Iznik), Pessinus, Ancyra (Ankara) en Caesarea (juni of juli 362) naar de Syrische hoofdstad Antiochi\u00eb aan de Orontes (juli 362).\nIn Antiochi\u00eb veroordeelde Julianus, zo meldt Ammianus Marcellinus, twee officieren van de keizerlijke lijfwacht, Romanus en Vincentius, tot ballingschap. Libanius spreekt van een complot van soldaten die Julianus wilden vermoorden. Julianus schrijft zelf aan Libanius over een proces voor de krijgsraad waarbij hij 'een rechtvaardig doch mild vonnis had geveld'. Ook werden er in Antiochi\u00eb drie mannen ge\u00ebxecuteerd: een hoge ambtenaar, de zoon van een generaal en Flavius Artemius, de voormalige commandant van Egypte. Julianus was diep teleurgesteld over wat hij in Antiochi\u00eb had meegemaakt en wilde voortaan geen stap meer in de Syrische hoofdstad zetten.\nVanuit Antiochi\u00eb marcheerde hij 5 maart 363 oostwaarts om de Perzische Veldtocht te beginnen. Hij reisde via Litarba, Beroea (Aleppo), Hierapolis Bambyce (Membidj), Carrhae (Harran) en Callinicum (Al Raqqah) naar het gebied van Dura-Europos aan de Eufraat (7 april 363).\nJulianus viel in 363 het Perzische rijk van de Sassanidische heerser Sjapoer II binnen. Nadat hij met succes reeds ver doorgedrongen was in het Perzische Rijk, sloeg hij niet het beleg voor de stad Ctesiphon en gaf hij, om onduidelijke redenen, 16 juni 363 bevel terug te trekken. Tien dagen later liet hij zich op 26 juni 363 nabij de Perzisch hoofdstad Ctesiphon in een gevaarlijke veldslag verstrikken. Julianus overleed niet ver van het moderne Bagdad aan de verwondingen die hij opliep door een speer in zijn zij.\nHij was toen 31 jaar oud en had slechts negentien en een halve maand geregeerd. Er bestaat onduidelijkheid of de speer afkomstig was van een vijandige soldaat, dan wel van een van zijn eigen christelijke soldaten. Volgens de Byzantijnse historicus Johannes Malalas is de moord gepleegd in opdracht van de Anatolische bisschop Basilius van Caesarea.\nJulianus werd begraven in een voorstadje van Tarsus.\nWerken en brieven.\nNaast de maatregelen die Julianus trof, ontplooide Julianus in zijn korte leven een grote literaire activiteit. Vele van zijn geschriften bleven bewaard, waaronder de \"Hymne aan de Moeder der goden\", die deel uitmaakte van Julianus' religieuze programma.\nVooral 's nachts vond hij tijd voor literaire arbeid. Begin 362 schreef hij een pamflet, waarin hij zijn oom Constantijn de Grote verweet, dat deze de goden niet vereerd had, zijn zonen zo slecht opvoedde dat ze na zijn dood een bloedbad onder hun familieleden aanrichtten, vervolgens elkaar op leven en dood bestreden, net als hun vader oude tempels plunderden en vernietigden en op hun plek christelijke kerken bouwden. Julianus schreef waarschijnlijk ook in Constantinopel zijn \"Caesares\", waarin hij opnieuw zijn oom Constantijn de grote bekritiseerde. Met zijn heidense voorgangers vergeleken, kwam Constantijn uitermate ongunstig naar voren: liederlijk, waardeloos bestuurder, wellustig en ontuchtig. Aangezien Constantijn welbewust zich pas op zijn sterfbed liet dopen, legt Julianus in verband met de doop Jezus de volgende woorden in de mond: 'Laat elke verkrachter, moordenaar en schaamteloze zondaar maar met een gerust hart bij mij komen. Met dit water zal ik hem wassen en zo van zonden reinigen.' Julianus uitte in Constantinopel ook vrijelijk zijn afkeer van zijn ('gematigd ariaans') christelijke neef.\nHij schreef ook veel brieven.\nJulianus schrijft in een brief: 'Ik heb mij tegenover de Galilee\u00ebrs [christenen] altijd gematigd en humaan opgesteld en nooit een van hen geweld aangedaan. Niemand heb ik ooit naar een tempel laten sleuren of met iets dergelijks bedreigd.'\n'Wij staan niet toe dat men christenen tegen hun zin naar de altaren sleept' en 'Overtuigingskracht is nodig om mensen tot andere gedachten te brengen, niet slaag of andere vormen van fysiek geweld. Schoffering is ook uit den boze. Ik blijf erop hameren dat aanhangers van de ware religie de Galilee\u00ebrs met rust moeten laten. Men moet hun geen onrecht aandoen en hen niet aanvallen of beledigen. Wie dwaalt bij het allerbelangrijkste dat er is in het leven, verdient geen haat, maar medelijden' (brief aan de bewoners van Bosra in de provincie Arabi\u00eb).\nUiterlijk.\nHet uiterlijk van keizer Julianus kennen wij van verschillende afbeeldingen op munten. In Parijs worden twee beelden van hem bewaard, \u00e9\u00e9n in het Louvre en het andere in het Mus\u00e9e de Cluny.\nDe Cappadocische kerkvader Gregorius van Nazianzus herkende in Julianus gelijk een 'monster', toen hij hem in Athene, waar ze beiden studeerden, voor het eerst zag: met pafferige nek, schokkende schouders, wild heen en weer schietende blik, zenuwachtig, ongecontroleerd lachen. Maar hij was dan ook een tegenstander van Julianus en schreef twee tegen de keizer gerichte smaadschriften. Ammianus Marcellinus vertelt daarentegen wat vriendelijker, dat Julianus middelmatig van lichaamslengte was, goed geproportioneerd, sterk en een goede hardloper. Zijn haar was zacht en zat alsof het net was gekamd, zijn baard was ruig en liep uit in een punt. Hij had mooie, fonkelende ogen, zijn wenkbrauwen waren fraai gevormd, zijn neus was kaarsrecht, zijn mond wat groot, de onderlip hing enigszins neer. Een stevige, maar gebogen nek, enorm brede schouders.\nHistorisch beeld.\nAl valt hij niet helemaal vrij te pleiten van ijdelheid en overdreven zucht naar roem, toch was Julianus' bewind over het algemeen mild en weldadig, en bracht hij veel goeds tot stand. Zijn hellenofilie vertoonde romantische trekjes, en zijn strijd tegen het christendom bleek veel te zwak om enig effect te sorteren. Aan de voor-christelijke traditie was onherroepelijk een einde gekomen.\nHet historisch beeld van Julianus is dubbelzinnig en \"paradoxaal\": enerzijds \"fanatiek\", anderzijds \"tolerant\". Ammianus Marcellinus had geen goed woord over voor Julianus' 'schoolwet': 'Julianus' poging dient onder eeuwigdurend zwijgen bedolven te worden'. Maar verder zag de historicus zijn keizer als de belichaming van de vier kardinale deugden: gematigdheid, wijsheid, rechtvaardigheid en dapperheid.\nOverheersend is evenwel dat hij naar de toenmalige Romeinse maatstaven beoordeeld een rechtvaardig en humaan heerser werd gevonden, die door zijn troepen werd aanbeden om zijn redelijkheid en aandacht voor hun welzijn, en hun naar verluidt nooit vroeg iets te doen wat hijzelf niet zou doen.\nNadat het christendom de staatsgodsdienst was geworden van het Romeinse Rijk, bleken de eerder aan vervolging blootgestelde aanhangers zelf allerminst een toonbeeld van tolerantie. Na Julianus' overlijden werd het christendom opnieuw de staatsgodsdienst. Naar christelijke maatstaven was Julianus een afvallige, een gevaarlijke ketter die gelukkig vroeg gestorven was, en met die reputatie moest hij het doen.\nDe schrijfster Maria Rosseels heeft de veronderstelde 'moord op Julianus' verder uitgewerkt in haar roman \"Ik was een Christen\" (1957) waarin zij als hoofdfiguur een vertrouweling van Julianus opvoert die zich, als christen, tegen hem keert.\nOp 23 september 2000 werd er in Tongeren (Belgi\u00eb) een bronzen beeld van hem geplaatst voor het administratief centrum Praetorium.\nJulianus Apostata in de literatuur.\nHet leven en de gedachten van Julianus Apostata hebben in de laatste eeuwen verschillende schrijvers tot inspiratie gediend:"}
{"id": "6185", "revid": "67816790", "url": "https://nl.wikipedia.org/wiki?curid=6185", "title": "Lichtjaar", "text": "Een lichtjaar (Engels: \"light-year\", symbool \"ly\") is een lengtemaat die wordt gebruikt in de astronomie en kosmologie. Een lichtjaar is de afstand die licht in vacu\u00fcm aflegt in een periode van \u00e9\u00e9n jaar volgens de juliaanse kalender. Een lichtjaar is dus \"geen\" eenheid van tijd, zoals de naam suggereert.\nOm precies te zijn is een lichtjaar gedefinieerd als de afstand die een foton zou afleggen in vrije ruimte, oneindig ver weg van elk zwaartekrachtsveld en magnetisch veld in \u00e9\u00e9n juliaans jaar (365,25 dagen van elk 86\u00a0400\u00a0seconden).\nDoordat de lichtsnelheid in vacu\u00fcm per definitie exact gelijk is aan 299\u00a0792\u00a0458\u00a0meter per seconde is een lichtjaar exact gelijk aan 9\u00a0460\u00a0730\u00a0472\u00a0580\u00a0800\u00a0meter, dus afgerond 9461 biljoen meter ofwel 9,46 biljoen kilometer. \nEen lichtjaar is afgerond gelijk aan 63\u00a0241 astronomische eenheden (AE).\nHet lichtjaar wordt gebruikt om de afstand tot sterren, sterrenstelsels en andere objecten in het heelal aan te duiden. In de astronomie wordt voor zulke afstanden echter vaker de parsec gebruikt, die gedefinieerd is als de afstand waarop een object een parallax van \u00e9\u00e9n boogseconde genereert als het geobserveerde object zich \u00e9\u00e9n astronomische eenheid zou verplaatsen loodrecht op de zichtlijn van de waarnemer. Een parsec is ongeveer gelijk aan 3,26 lichtjaar. De voorkeur wordt gegeven aan de parsec omdat deze gemakkelijker kan worden afgeleid uit en vergeleken met gegevens uit observaties. Bij het algemene publiek buiten wetenschappelijke kringen wordt de eenheid lichtjaar echter vaker gebruikt.\nEenheden gerelateerd aan het lichtjaar zijn het lichtuur, de lichtminuut en lichtseconde, de afstand die het licht aflegt in vacu\u00fcm in respectievelijk een uur, een minuut en een seconde. Een lichtminuut is gelijk aan 17\u00a0987\u00a0547\u00a0480\u00a0meter, ofwel circa 18 miljard meter, dus 18 miljoen kilometer. Een lichtseconde is per definitie 299\u00a0792\u00a0458\u00a0m; dit volgt uit de definitie van de meter."}
{"id": "6186", "revid": "305289", "url": "https://nl.wikipedia.org/wiki?curid=6186", "title": "Frederiksberg", "text": "Frederiksberg is een gemeente en stad in Denemarken, gelegen op het eiland Sj\u00e6lland en onderdeel van de agglomeratie Groot-Kopenhagen. De gemeente telde in 2017 105.037 inwoners.\nBeschrijving.\nFrederiksberg is sinds de gemeentelijke herindeling van 1901 een enclave die geografisch geheel omsloten wordt door de gemeente Kopenhagen, maar daarvan bestuurlijk geen deel uitmaakt. De gemeente heeft een oppervlakte van 8,7\u00a0km\u00b2 en is naar inwonertal de vijfde gemeente van Denemarken. Burgemeester van Frederiksberg is Michael Vindfeldt, sinds 1 januari 2022.\nFrederiksberg staat bekend als een van de duurste woongebieden binnen Groot-Kopenhagen, mede door het grote aantal parken, waarvan Frederiksberg Have het grootste is. Hierin liggen onder meer het Frederiksberg Slot en de dierentuin van Kopenhagen. Daarnaast telt Frederiksberg ook diverse onderwijsinstellingen, zoals het conservatorium, de Copenhagen Business School en de Universiteit van levenswetenschappen. In Frederiksberg staat \"Domus Vista\", een woonflat die met 102 meter een van de hoogste gebouwen van Denemarken is.\nGeschiedenis.\nDe geschiedenis van Frederiksberg gaat terug tot 2 juni 1651. Op die dag gaf koning Frederik III van Denemarken mensen van Amager, die van Nederlandse afkomst waren, toestemming zich te vestigen in \"Ny Holl\u00e6nderby\" (\"Nieuwe Hollandersstad\"). In 1700-1703 bouwde Frederik IV van Denemarken er een lustslot bij Valby Bakke. Het was ingegeven door 's konings reizen naar Itali\u00eb en Frankrijk en werd \"Friederichs Berg\" genoemd. De huidige naam is daarvan afgeleid."}
{"id": "6187", "revid": "207191", "url": "https://nl.wikipedia.org/wiki?curid=6187", "title": "Primaat", "text": "Het woord is afgeleid van het Latijnse woord \"primus\", dat \"(de) eerst(e)\" betekent."}
{"id": "6191", "revid": "1364734", "url": "https://nl.wikipedia.org/wiki?curid=6191", "title": "Lichtsnelheid", "text": "De lichtsnelheid is de snelheid waarmee het licht en andere elektromagnetische straling zich voortplanten. In vacu\u00fcm heeft de lichtsnelheid (in SI-eenheden) voor alle frequenties de waarde \"c\" = 299\u00a0792\u00a0458\u00a0m/s.\nKenmerken.\nDe lichtsnelheid in vacu\u00fcm wordt beschouwd als een natuurconstante. De bovenstaande waarde is geen meetwaarde maar definieert de meter: deze is de afstand die het licht in 1/299\u00a0792\u00a0458 seconde aflegt. Dit betekent dat nadat volgens een eerdere definitie van de meter de lichtsnelheid in vacu\u00fcm constant \"bleek\", deze nu \"per definitie\" constant is (en in termen van het huidige stelsel van eenheden overal en altijd hetzelfde is geweest en zal zijn). De lichtsnelheid wordt vaak afgerond naar 300\u00a0000\u00a0000\u00a0meter\u00a0per\u00a0seconde, dus 300\u00a0000\u00a0kilometer\u00a0per\u00a0seconde ofwel 1,08 miljard kilometer per uur.\nDe lichtsnelheid in een medium is lager dan deze waarde (in lucht 0,03% lager). De verhouding van \"c\" en de fasesnelheid in een medium is de brekingsindex van dat medium. De lichtsnelheid in een medium hangt in het algemeen niet alleen van de stof af, maar ook van de golflengte van het licht dat men beschouwt. In vacu\u00fcm is de lichtsnelheid voor alle golflengten gelijk.\nIn natuurkundige formules wordt de lichtsnelheid in vacu\u00fcm meestal weergegeven met de letter \"c\", zoals in de formule van de massa-energierelatie formula_1. De \"c\" staat voor \"celeritas\", Latijn voor snelheid. Deze natuurkundige constante speelt in de natuurkunde een centrale rol, met verreikende consequenties voor het begrip van ruimte en tijd die nu deel uitmaken van een enkele ruimtetijd.\nDe lichtsnelheid is tevens de maximale snelheid waarmee overdracht van informatie kan plaatsvinden. De minimale responstijd is tweemaal de overdrachtstijd (\"round-trip delay\"). In de telecommunicatie speelt dat vooral een rol bij communicatie met of via satellieten; de communicatiepartners horen elkaar daarbij met een zekere vertraging, ruwweg tussen 0,5 en 1 seconde. Bij andere media, zoals het internet, wordt een groot deel van de vertragingen door de elektronica en de gebruikte protocollen veroorzaakt. Bij het vanaf de aarde besturen van een voertuig op een andere planeet, zoals het Mars Science Laboratory, is de responstijd nog veel langer: in het geval van Mars, afhankelijk van de posities van beide planeten, zo'n 20 minuten. Bij de Voyager 1 was de responstijd in 2017 ruim 39 uur.\nBij snelle elektronica moet ook rekening met de lichtsnelheid gehouden worden. De afstanden binnen een processor, tussen processor en componenten of tussen samenwerkende processoren onderling moeten over het algemeen korter zijn dan de afstand die met de lichtsnelheid in \u00e9\u00e9n klokpuls afgelegd kan worden. Bij een kloksnelheid van 5\u00a0GHz is dat ongeveer 6\u00a0centimeter. Een verdubbeling van de kloksnelheid halveert deze maximale afstand.\nAls een lichtpuls uitgezonden van de ene ruimtetijdpositie op de andere aankomt, zegt men dat de ruimtetijdposities lichtachtig gescheiden zijn. De ruimtetijdpositie van aankomst is ondubbelzinnig in de tijd na de ruimtetijdpositie van vertrek, maar voor twee gegeven lichtachtig gescheiden ruimtetijdposities kan door de keuze van het inertiaalstelsel het tijdsverschil (en dienovereenkomstig de ruimtelijke afstand) elke willekeurige positieve waarde aannemen.\nGeschiedenis.\nDe eerste persoon die een theorie over de lichtsnelheid voorstelde was de Griekse natuurfilosoof Empedocles (rond 490\u2013430\u00a0v.Chr.). Hij stelde dat het licht een eindige snelheid had. Daarom zou het tijd nodig hebben om te reizen. Het onderzoek naar wat het licht is bleef onderwerp van studie bij de oude Grieken en daarna in de vroege Arabische wereld. Zo werd hetzelfde idee daarna ook geopperd door de Arabische geleerde Ibn al-Haytham in het jaar 1021.\nTijdens de wetenschappelijke revolutie in Europa gingen geleerden op zoek naar een manier om de lichtsnelheid te bepalen. Hoewel Kepler en Descartes dachten dat de lichtsnelheid oneindig groot moest zijn, stelde Isaac Beeckman in zijn dagboek experimenten voor om de lichtsnelheid te meten, direct of in verhouding met de geluidssnelheid. \nDe huidige definitie van de meter, en daarmee de exacte waarde van de lichtsnelheid, dateert uit 1983. Toen werd door de 17e CGPM de meter geherdefineerd als \"de lengte van het pad dat het licht aflegt in vacu\u00fcm gedurende een tijdsinterval van 1/299\u00a0792\u00a0458 deel van een seconde.\" Als gevolg van deze definitie is de lichtsnelheid in vacu\u00fcm exact 299\u00a0792\u00a0458 m/s en is het een gedefinieerde constante binnen het Internationale Stelsel van Eenheden. Betere experimentele technieken hebben daarom geen invloed op de waarde van de snelheid van het licht, maar zorgen in plaats daarvan voor een nauwkeurigere definitie van de meter.\nMaximale snelheid.\nDe lichtsnelheid in een vacu\u00fcm is de maximale snelheid voor materie en informatie. Een deeltje dat geen rustmassa bezit, zoals het foton (lichtdeeltje), reist altijd met de lichtsnelheid. Voor een deeltje met rustmassa is oneindig veel energie en impuls nodig om dit tot de lichtsnelheid te versnellen, wat betekent dat dit onmogelijk is. De theorie van Einstein laat echter ook de mogelijkheid van tachyonen toe: deeltjes die altijd sneller gaan dan het licht en oneindig veel energie nodig hebben om tot de lichtsnelheid af te remmen. Of ze daadwerkelijk bestaan, is onbekend en kan in beginsel ook niet worden aangetoond.\nMen zou kunnen veronderstellen dat de lichtsnelheid wordt overschreden als twee snelheden worden opgeteld.\nDit is echter niet het geval.\nDe relativiteitstheorie stelt dat snelheden niet zonder meer worden opgeteld. Er moet een speciale formule (snelheidstransformatie) worden toegepast.\nBewegen twee lichamen in elkaars richting, het ene met snelheid en het ander met snelheid (beide minder dan ), dan is hun snelheid ten opzichte van elkaar\nDit is nimmer meer dan .\nBij lage snelheden, en klein ten opzichte van , is vrijwel gelijk aan , daar in dat geval vrijwel is.\nRelatie met magnetische en elektrische veldconstante en wetten van Maxwell.\nEr geldt in een vacu\u00fcm dat\noftewel\nmet\nDit is een gevolg van het feit dat de lichtsnelheid kan worden afgeleid uit de verhouding tussen de elektrische en magnetische veldsterkte van een elektromagnetische golf. Het toont tevens aan dat de lichtsnelheid vervat zit in de wetten van Maxwell. Zo laten deze wetten in vacu\u00fcm zien dat de verandering van het elektrisch veld in de tijd gekoppeld is aan de verandering van de magnetische fluxdichtheid naar de plaats, en omgekeerd, waarbij de verhoudingsgetallen de voortplantingssnelheid van de golf bepalen.\nIn een medium.\nDe lichtsnelheid in een medium, zoals glas of lucht, is lager dan in vacu\u00fcm. Zie bijvoorbeeld het effect in de Wet van Snellius. Het is deze vertraging die lichtbreking in een prisma veroorzaakt; het bijbehorende getal staat bekend als de brekingsindex, met \"n\" als symbool.\nHoewel deeltjes met massa nooit met de snelheid van het licht in een vacu\u00fcm, de absolute lichtsnelheid, of sneller kunnen bewegen, kunnen deeltjes wel door een medium reizen met een snelheid groter dan die van het licht in dat medium. De bij dit Tsjerenkov-effect vrijkomende straling wordt door het menselijk oog waargenomen als een blauw licht.\nMeten van de lichtsnelheid.\nConstante snelheid.\nLater in de 19e eeuw ontdekte men dat de snelheid van het licht in vacu\u00fcm constant was (in termen van de meter en de seconde volgens de toenmalige definities), zelfs als de proefopstelling werd gedraaid ten opzichte van de richting van de aardbaan. Dat was in die tijd de paradoxale conclusie van de experimenten van Michelson en Morley, omdat toen nog werd aangenomen dat het licht zich bewoog ten opzichte van de stilstaande ether waarin de aarde zich een weg baande. Later postuleerde Albert Einstein (overigens losstaand van deze experimenten, waaruit slechts geconcludeerd kon worden dat de stilstaande ether niet bestaat), dat de gemeten snelheid van licht constant is ongeacht in welke richting bron en waarnemer zich ten opzichte van elkaar bewegen.\nDit strookt niet met de klassieke Newtoniaanse natuurkunde en ook niet met de intu\u00eftie. Het was dan ook moeilijk te accepteren, hoewel tegenwoordig door de meerderheid aangenomen wordt dat de lichtsnelheid overeenkomstig het postulaat constant is. Het is het belangrijkste uitgangspunt van de speciale relativiteitstheorie van Albert Einstein.\nIn de algemene relativiteitstheorie kunnen (relatieve) snelheden echter alleen lokaal eenduidig gedefinieerd worden. De lichtsnelheid in de zin van de eigenafstand gedeeld door eigentijd is constant, niet in de zin van de co\u00f6rdinaten van een waarnemer op afstand.\nModerne experimenten.\nDe Deense natuurkundige Lene Hau slaagde er in 1998 aan Harvard in om de gemiddelde snelheid van het licht (in een medium) te verlagen tot 17\u00a0m/s, zo'n 61,2\u00a0km/h.\nZij deed dit door atomen af te koelen tot een miljoenste graad boven het absolute nulpunt. Atomen gaan zich dan gedragen als behorend tot een enkel superatoom. Deze toestand noemt men een bose-einsteincondensaat. In 1999 slaagde de onderzoeksgroep erin om het licht zelfs volledig stil te laten staan, gedurende een milliseconde.\nRecente proeven hebben ook aangetoond dat het mogelijk is om de groepssnelheid van licht boven \"c\" te brengen. Een experiment zorgde ervoor dat een laserstraal door een cesiumwolk vloog over een zeer korte afstand met een snelheid van 300\u00a0\u00d7\u00a0\"c\" maar deze techniek is niet bruikbaar om informatie te verzenden sneller dan het licht.\nSneller dan het licht.\nOp 22 september 2011 werden de resultaten gepubliceerd van een experiment waarbij vanuit de LHC van CERN een neutrinobundel werd afgevuurd op een doel 730 kilometer verderop in Gran Sasso (Itali\u00eb). De metingen leken erop te duiden dat de deeltjes een fractie sneller waren dan het licht. Omdat de onderzoekers geen fout in het eigen onderzoek konden vinden, verzocht men collega-onderzoekers uit de Verenigde Staten en Japan het experiment te herhalen.\nOp 18 november 2011 werd het experiment herhaald en deze keer met een veel kleinere foutmarge dankzij een inkorting, met meer dan een factor duizend, van de pulsen waarmee de neutrino's uitgezonden werden. Wederom berekende men dat de neutrino's zich met een hogere snelheid dan het licht verplaatst hadden van CERN naar het laboratorium in het Italiaanse Gran Sasso.\nOp 23 februari 2012 maakte CERN bekend dat bij deze experimenten een niet goed functionerende glasvezelverbinding tot een lagere uitkomst van de vluchttijd van de neutrino's geleid kan hebben. Nieuwe metingen in mei 2012 moesten hierover uitsluitsel geven. In juli 2012 werd bekendgemaakt dat na correctie van de meetresultaten de deeltjes de lichtsnelheid toch niet overschreden bleken te hebben.\nIn de astronomie wordt vaak schijnbaar superluminale beweging waargenomen in jets in de kernen van actieve sterrenstelsels.\nAls men een laserstraal richt op een ver object, bijvoorbeeld op de maan, en men draait de laser rond, dan kan het lichtpunt op de maan sneller dan het licht bewegen. In feite gebeurt dit altijd als men met een bewegende lantaarn omhoog schijnt. Dit is echter geen verplaatsing van massa of informatie met die snelheid.\nVariable lichtsnelheid en de constantheid in het waarneembare universum.\nHoewel de constantheid van de lichtsnelheid experimenteel bewezen werd, is er tot nu toe geen voldoend overtuigende verklaring voor zijn constantheid en zijn speciale waarde. De loop-kwantumzwaartekracht bijvoorbeeld dicteert dat de snelheid van een foton niet als constante kan worden gedefinieerd, maar dat zijn waarde van de fotonfrequentie afhangt. Inderdaad zijn er theorie\u00ebn dat de lichtsnelheid zich met de leeftijd van het universum heeft veranderd en dat hij niet constant was in het vroege universum. Albrecht en Magueijo tonen aan dat de kosmologische evolutievergelijkingen samen met een variabele lichtsnelheid de problemen van de horizont, de platheid en van de kosmologische constante kunnen oplossen. De assumptie (aanname) van een ruimtetijd met drie ruimte- en twee tijddimensies geeft een natuurlijke verklaring voor de constantheid van de lichtsnelheid in het waarneembare universum en ook ervoor dat de lichtsnelheid in het vroege universum varie\u00ebrde."}
{"id": "6192", "revid": "796579", "url": "https://nl.wikipedia.org/wiki?curid=6192", "title": "Gebarentaal", "text": "Een gebarentaal is een visueel-manuele taal, waarin begrippen en handelingen door middel van gebaren worden weergegeven. Het is een natuurlijke taal met een eigen lexicon (woordenschat) en grammatica, die beantwoordt aan de communicatiebehoefte van een groep (in veel gevallen prelinguaal dove) mensen.\nDe Ethnologue onderscheidt op dit moment 125 gebarentalen van dovengemeenschappen en 18 dorpsgebarentalen, plus International Sign, een gebarensysteem dat hoofdzakelijk gebruikt wordt in internationale settings. Veel landen of regio's kennen hun eigen gebarentaal, die losstaat van de gesproken taal van de horende mensen. Voorbeelden van landelijke gebarentalen zijn NGT (\"Nederlandse Gebarentaal\"), VGT (\"Vlaamse Gebarentaal\") en ASL (\"American Sign Language\"). Daarnaast kunnen er ook regionale varianten bestaan, die vergelijkbaar zijn met gesproken dialecten.\nEr bestaat niet \u00e9\u00e9n universele gebarentaal, al bestaan er met Gestuno en Signuno wel pogingen daartoe. Bij internationale contacten worden ASL of International Sign (IS) vaak als de lingua franca gebruikt.\nGrammatica.\nDoordat gebarentalen niet oraal-auditief maar manueel-visueel zijn hebben zij de unieke eigenschap dat zij vierdimensionaal zijn: er wordt zowel gebruikgemaakt van de driedimensionale ruimte als van de tijdsdimensie. De grammatica van veel gebarentalen is essentieel anders dan die van de gesproken taal die in hetzelfde gebied gebruikt wordt. Veel gebarentalen hebben bijvoorbeeld, net als het Russisch, geen lidwoorden.\nOpbouw van gebaren.\nNet als woorden in gesproken talen zijn opgebouwd uit (vaak betekenisloze) klanken, zijn gebaren in gebarentalen opgebouwd uit kleinere onderdelen. Grofweg kan gezegd worden dat gebaren zijn opgebouwd uit vijf onderdelen:\nDe gebarenfonologie bestudeert de kenmerken van deze elementen en de regels voor de gebaaropbouw.\nGebarentaal wordt vaak ondersteund door de mondbewegingen, die soms gerelateerd zijn aan woorden van de gesproken taal die in hetzelfde gebied wordt gebruikt. Soms is er echter geen relatie met de gesproken taal.\nGebruik van de ruimte.\nEen bijzondere constructie die in veel gebarentalen voorkomt is het koppelen van een plek in de (gebaren)ruimte (\"locatie\" genaamd) aan een persoon, dier, voorwerp of idee. Dergelijke locaties worden gebruikt in een discours, bijvoorbeeld door ernaar te wijzen wanneer men het over de personen e.d. die aan de locaties zijn gekoppeld. Dit is vergelijkbaar met voornaamwoorden in gesproken talen.\nVeel gebarentalen hebben een (kleine) groep werkwoorden die ook gebruik kan maken van locaties in de gebarenruimte. Zo kan een werkwoord, in plaats van v\u00f3\u00f3r het lichaam, gemaakt worden op een bepaalde locatie in de gebarenruimte, bijvoorbeeld om aan te geven dat de persoon e.d. die aan die locatie gekoppeld is de actie uitvoert die wordt uitgedrukt met het werkwoord. Sommige werkwoorden kunnen bewegen tussen 2 locaties, om aan te geven dat de personen e.d. die gekoppeld zijn aan die locaties betrokken zijn bij de actie die het werkwoord uitdrukt. Dergelijke aanpassingen in de plaats van een gebaar worden \"congruentie\" genoemd. Sommige gebarentalen hebben een hulpwerkwoord, dat speciaal dient voor congruentie.\nIn gebarentalencursussen wordt veel aandacht besteed aan het gebruik van de ruimte. Er moet echter nog veel onderzoek gedaan worden, met name naar de mogelijkheden van het gebruik van congruentie en het werkelijke gebruik daarvan.\nOntwikkeling van gebarentaal.\nMensen willen communiceren, en waar mensen bij elkaar komen, ontstaat taal. Dit geldt ook voor gebarentalen. Er zijn drie soorten gemeenschappen waarin gebarentalen ontstaan, namelijk rond dovenscholen, in ge\u00efsoleerde dorpen met een erfelijke vorm van doofheid en in situaties waarbij horenden langdurig niet kunnen of willen spreken.\nDorpsgebarentalen.\nDorpsgebarentalen komen wereldwijd voor in een klein aantal dorpen met een zeer ge\u00efsoleerde ligging. Door deze ligging is het contact met andere gemeenschappen minimaal, waardoor een eventuele erfelijke doofheid veel in het dorp blijft voorkomen (inteelt). Het grote aantal doven binnen zo'n gemeenschap zorgt dat doofheid als een tamelijk normaal verschijnsel wordt gezien, en dat er noodzakelijk een visuele manier van communicatie ontstaat, die ook gebruikt wordt door de horenden. Om deze reden worden dit soort talen in het Engels ook wel 'shared sign languages' ('gedeelde gebarentalen') genoemd. Dorpsgebarentalen worden pas sinds kort bestudeerd, maar voorlopig lijkt het of deze talen op sommige gebieden anders in elkaar zitten dan de gebarentalen die ontstaan rond dovenscholen. Een dergelijke situatie kwam voor op Martha's Vineyard.\nDovenscholen.\nDe eerste dovenscholen in Europa ontstonden in de 18e eeuw. De eerste dovenschool werd opgericht in Parijs door Abb\u00e9 de L'Ep\u00e9e. De l'Ep\u00e9e toonde aan dat men doven kon onderwijzen, en zijn school heeft als voorbeeld gediend voor veel andere dovenscholen. Hiermee is er mogelijk invloed van de Oude Franse Gebarentaal op andere West-Europese gebarentalen en de Amerikaanse Gebarentaal, hoewel deze invloed, buiten die van het lexicon, niet echt duidelijk is. Naast de introductie van o.a. vingerspelling, is de eigen behoefte van deze nieuwe dovengemeenschappen aan communicatie de belangrijkste factor in het ontstaan van gebarentalen. In het begin tegen de verdrukking in.\nGebarentaal in horende gemeenschappen.\nOok in gemeenschappen van horenden zijn gebarentalen ontstaan. Bij de Indianen van de vlaktes van Noord-Amerika en de Aborigines in Australi\u00eb werd een gebarentaal gebruikt om te kunnen communiceren met mensen van stammen die een andere taal spraken. Deze gebarentalen worden Plains Indian Sign Language (PSD) respectievelijk Australian Aborigines Sign Language (ASW) genoemd.\nBinnen kloostergemeenschappen is dit gebruik van gebaren ook bekend als zogenaamde kloostergebaren. Monniken die een gelofte van stilte hebben afgelegd, kunnen gebaren gebruiken om toch te kunnen communiceren. Binnen deze Monastic Sign Language (MZG) worden vijf dialecten onderscheiden gerelateerd aan verschillende kloosterorden.\nHoewel deze gebaren erkend worden in de internationale index van talen, missen ze het natuurlijke en complete karakter van de overige (gebaren)talen. Het gaat hier meer om een primitief systeem, met afgesproken gebaren.\nIn Belgi\u00eb bevordert een gemeente het gebruik van gebarentaal in contacten tussen Nederlandstalig stadhuispersoneel en Franstalige burgers.\nGeschiedenis.\nIn de verdrukking.\nEeuwenlang werden doven gezien als tweederangsmensen. Veel doof geboren mensen hebben moeite met praten omdat ze de klanken van stemgeluid niet kunnen horen en die dus niet leren nadoen. Eeuwenlang werd doofheid daardoor gezien als een gebrek aan intelligentie, of anders als een goddelijke straf. Zodoende kwamen doven en slechthorenden vaak buiten de maatschappij te staan. Dat leidde er op sommige plekken toe dat er tijdens de middeleeuwen kleine gemeenschappen van doven en slechthorenden ontstonden. Binnen zulke gemeenschappen ontstonden waarschijnlijk de eerste vormen van gebarentaal.\u00a0In de zestiende eeuw ontstond in de Amerikaanse koloni\u00ebn zelfs een kleine kolonie waarvan de hele bevolking een lokale gebarentaal \u2018sprak\u2019.\nDe eerste \u2018sprekers\u2019 van gebarentaal.\nHoewel geestelijken doofheid tijdens de middeleeuwen vaak als een goddelijke straf zagen, kwam het eerste onderwijs in gebarentaal ook vanuit religieuze hoek. Het was de Spaanse benedictijner monnik Pedro Ponce de Le\u00f3n die in de zestiende eeuw een manier vond om dove mensen toch te leren praten. Door een combinatie van schrijven en spraakafzien kreeg hij het voor elkaar om meerdere van zijn geloofsgenoten binnen de benedictijner orde te leren spreken en schrijven. Hoe hij dat precies deed, schreef hij echter niet op. Toen Ponce in 1584 overleed, nam hij zijn onderwijsmethode mee het graf in. In dezelfde periode betoogde de Italiaanse wetenschapper Gerolamo Cardano aan de universiteit van Pavia dat doofheid geen teken van domheid was. Daarnaast verklaarde hij dat doven en slechthorenden prima konden leren lezen en schrijven, zonder dat ze hoefden te leren spreken. In 1880 werd tijdens een tweede internationaal congres van dovenonderwijzers in Milaan een resolutie aangenomen, die behelsde dat het dovenonderwijs het beste de 'orale methode' kon volgen: leerkrachten moesten tijdens de les gesproken taal gebruiken tegenover de dove kinderen, zonder enige vorm van gebaren te gebruiken. De dove leerlingen zouden de les moeten volgen via spraakafzien, omdat een deel van de congresgangers van mening was dat gebaren slecht zouden zijn voor de (taal)ontwikkeling van dove kinderen; zijnde geen taal (een misvatting die pas in 1964 rechtgezet werd). Gebarentaal werd op veel dovenscholen sinds dit congres in Europa streng verboden, waardoor de leerlingen veel informatie misten. Een indirect gevolg van de resolutie was het ontslag van een derde van de medewerkers bij het dovenonderwijs; zij waren doof. De Amerikanen hadden andere idee\u00ebn over het oralisme. Wie gebaren maakte, kreeg soms zelfs lijfstraf. Die straffen waren daarbij regelmatig gericht op de handen van de leerlingen, zoals vastbinden. Doven gingen daarom stiekem gebarentaal gebruiken buiten het zicht van de docenten en begeleiders. De orale methode heeft er echter toe geleid dat doven in het voortgezet/hoger onderwijs weinig vooruitgang konden boeken en zelden een hoog opleidingsniveau haalden. Het gemiddelde opleidingsniveau onder doven daalde als gevolg van de genoemde resolutie.\nGebarentalen werden vaak omschreven als een soort pantomime of het maken van plaatjes in de lucht. De werken van de Nederlandse taalkundige Bernard Tervoort in 1953 en de Amerikaanse taalkundige William Stokoe in 1963 zijn belangrijke mijlpalen in de erkenning van gebarentalen als echte, natuurlijke talen. Stokoe toonde aan dat de Amerikaanse Gebarentaal bouwstenen heeft, die hij \"cheremen\" noemde (tegenwoordig gebruikt men de term \"fonemen\"): elementen die geen betekenis hebben, en die volgens bepaalde regels met elkaar gecombineerd worden tot gebaren. Bij hersenonderzoek is gebleken dat gebarentaal van dezelfde hersengebieden gebruikmaakt als gesproken taal.\nHuidige situatie.\nOorspronkelijk was er weerstand van collega's en zelfs van doven tegen de conclusie van Stokoe dat de Amerikaanse Gebarentaal een volwaardige taal was. Na enige tijd vonden zijn inzichten langzamerhand weerklank bij taalkundigen en de (Amerikaanse) dovengemeenschap. Vanaf de jaren tachtig van de 20e eeuw keerde het gebruik van gebarentaal geleidelijk terug in het (Nederlandse) dovenonderwijs. In 1997 werd de vierjarige hbo-opleiding tolk/docent Nederlandse Gebarentaal opgericht. Beide ontwikkelingen hebben invloed op de Nederlandse dovengemeenschap, die zich steeds meer bewust is geworden van het belang van gebarentaal.\nIn de periode tussen de jaren zeventig van de 20ste eeuw en het begin van de 21ste eeuw werd gebarentaal in Nederland geleidelijk meer bekend en geaccepteerd door de samenleving, doordat deze taal steeds vaker te zien was, zowel vanuit de dovengemeenschap als uit de hoek van tolk gebarentaal. Via de media kwam er meer informatie over deze taal. Onder andere de televisie-uitzendingen met een tolk gebarentaal hebben daaraan bijgedragen.\nIn Nederland werd zowel vanuit zorginstanties zoals de Nederlandse Stichting voor het Dove en Slechthorende Kind (NSDSK) als vanuit belangenorganisaties zoals de Nederlandse Federatie van Ouders van Dove Kinderen (FODOK), als vanuit het dovenonderwijs nadrukkelijk geadviseerd om dove kinderen de Nederlandse Gebarentaal te leren en deze met hen te gebruiken, in belang van de taal- en de algemene ontwikkeling van het kind.\nNa de tramaanslag in Utrecht en het gebrek aan duidelijke informatie hierover in NGT, begon er een roep om een tolk NGT bij persconferenties. Aan het begin van de coronacrisis, werd deze roep opnieuw duidelijk. Er werd geluisterd op 12 maart 2020, toen was Irma Sluis de eerste tolk NGT die aanwezig was bij een persconferentie. Dit bracht ook meer aandacht naar de erkenning van de Nederlandse gebarentaal, welke uiteindelijk goedgekeurd werd door de Eerste Kamer op 13 oktober 2020.\nGebarentaalgebruiker.\nDe term \"gebarentaalgebruiker\" wordt de laatste tijd steeds vaker gebruikt om te benadrukken dat niet alleen doven maar ook horenden (voornamelijk familie en beroepsmatig betrokkenen) gebarentaal gebruiken.\nBedreiging.\nOuders van dove kinderen kregen rond deze tijd in Nederland ook de vrijheid om het onderwijs voor hun kind te kiezen. Tegelijk met de ontwikkelingen rond het dovenonderwijs werd het cochleair implantaat (CI) ontwikkeld; een inwendig gehoorapparaat, dat via een operatie ingebracht wordt onder de schedel. Na een jarenlange discussie over het gebruik van dit gehoorapparaat zijn zorgverzekeraars dit volledig gaan vergoeden. Dit had als gevolg dat een relatief groot deel van doof geboren of vroeg doof geworden kinderen ge\u00efmplanteerd werd. Deze kinderen konden hierdoor meer horen dan voorheen. De afgelopen jaren zijn ouders en andere betrokken partijen steeds meer gaan twijfelen aan de noodzaak van gebarentaal voor en door doven, door de opkomst en technologisch voortschrijdende ontwikkeling van het cochleaire implantaat. Artsen en logopedisten adviseren dove kinderen zo jong mogelijk te opereren om het zo vroeg mogelijk toegang te geven tot de gesproken taal. In sommige gevallen wordt daarbij geadviseerd om na implantatie geen gebarentaal te gebruiken met het kind. Sommige ouders van dove kinderen hebben hoge verwachtingen van de mogelijkheden van dit technische hulpmiddel bij het (spraak)verstaan en gebruik van gesproken taal bij en met hun kind. Resultaten van het gebruik van dit implantaat op langere termijn zijn nog onbekend. Bij veel ge\u00efmplanteerde kinderen is een verbetering van het gehoor vastgesteld, maar het effect op de verwerving van de gesproken taal moet over een langere periode worden bestudeerd, waarbij men beslist een onderscheid moet maken tussen doof geboren, doof geworden en slechthorende kinderen. De situatie van een persoon met een CI is vergelijkbaar met die van een slechthorende, reden waarom sommige (doven)scholen een aparte peutergroep voor slechthorende \u00e9n CI-kinderen hebben, naast een groep voor dove kinderen. Zeer recente onderzoeken tonen aan dat tweetalig opgroeiende kinderen met een CI zich op diverse vlakken, inclusief de ontwikkeling van de gesproken taal, beter ontwikkelen dan eentalig opgroeiende CI-kinderen.\nEen deel van de ouders kiest er bewust voor om hun dove kind niet te implanteren. De meeste van deze ouders zijn zelf doof en hebben uiteenlopende redenen hiervoor.\nTaalfamilies.\nEr worden in het algemeen, onder andere door het vergelijken van verschillende gebarenschatten, de volgende gebarentaalfamilies onderscheiden:\nGebarentalen en gesproken talen.\nHierboven enkele van de 143 gebarentalen die worden genoemd in de 2020 editie van Ethnologue, maar er zijn er naar alle waarschijnlijkheid nog veel meer. Hoewel gebarentalen net zoals gesproken talen per land (kunnen) verschillen, lijken de overeenkomsten tussen de diverse nationale gebarentalen veel groter dan tussen de overeenkomstige gesproken talen. Hierbij moet opgemerkt worden dat vergelijkend gebarentaalonderzoek nog niet sterk ontwikkeld is.\nGebarentaal niet makkelijk of universeel.\nEen klein aantal gebaren wordt door horenden en doven en in verschillende landen gebruikt. Bijvoorbeeld de duim omhoog of een cirkeltje gevormd door duim en wijsvinger voor 'goed'. Veel gebaren uit gebarentaal zijn \"gemotiveerd\", dat wil zeggen dat hun vorm gerelateerd is aan de vorm van een object of de actie in de werkelijke wereld die zij benoemen. Enkele voorbeelden van \"gemotiveerde\" gebaren uit de Nederlandse gebarentaal:\nIemand die een gebarentaal zelf niet kent en een gebaarder zulke gemotiveerde gebaren ziet maken zal een aantal van deze gebaren herkennen, vooral als de betekenis bij het gebaar gegeven wordt. Hetzelfde gebeurt als men een onbekende taal hoort met ondertiteling: af en toe herkent men een woord. Ook gezichtsuitdrukkingen en lichaamshoudingen die bij gebarentaal gebruikt worden roepen soms herkenning op. Daarmee is echter niet gezegd dat gebarentaal makkelijk is of universele kwaliteiten heeft. Een enkel woord of een enkel gebaar maakt immers nog geen taal. Gebaren verschillen bovendien van land tot land, en dat geldt ook voor de grammatica's van de verschillende gebarentalen.\nWoordenboeken.\nAlle bestaande gebarenwoordenboeken zijn tweetalig, dat wil zeggen gebaren zijn vertaald naar woorden en andersom. Omdat er geen geaccepteerd schrift is voor gebarentalen, zijn de gebaren tegenwoordig meestal visueel weergegeven. Hiervoor zijn er drie gangbare methoden:\nZoeken naar geschreven woorden in een woordenboek is tamelijk eenvoudig: in een gedrukt boek kan men zoeken naar de geschreven vorm, in een elektronisch woordenboek kan men zelfs lettercombinaties intypen. Zoeken naar gebaren is daarentegen erg lastig, bij gebrek aan een schriftelijke weergave. Sinds de introductie van elektronische woordenboeken kan gebruik worden gemaakt van een zoekfunctie die gebaarelementen gebruikt. Het Vlaams GebarenWoordenboek en woordenboeken Nederlandse Gebarentaal gebruiken bijvoorbeeld combinaties van zoekelementen: de handvorm en de plaats waar het gebaar wordt gemaakt. In het Vlaams GebarenWoordenboek kan men zelfs zoeken op de manier waarop het lichaam wordt aangeraakt in combinatie met de andere zoekmogelijkheden. De juiste combinatie van deze gebaarelementen geeft de vertaling van het gebaar in het Nederlands.\nExtra ruimtelijk taalgevoel.\nEen gebarentaalgebruiker maakt wanneer hij/zij gebaart vooral gebruik van de linkerhersengebieden, net als gebruikers van een gesproken taal dat doen bij het spreken. Daarnaast maken gebaarders gebruik van topografische herkenning door de rechterhersenhelft. Daardoor hebben veel gebarentaalgebruikers een extra buitengewoon verfijnde ruimtelijke representatie, die niet vergelijkbaar is met het ruimtelijk idee van mensen die geen gebarentaal gebruiken. De ruimtelijk organisatie is beter, zoals in het herkennen en benoemen van voorwerpen, mentale rotaties, vormpercepties, ruimtelijke indeling, het ontleden van bewegingen en gezichtsherkenning. Er is sprake van een verhoogde gevoeligheid van een zintuig (zien) \u00e9n een uitgebreidere verwerking van de informatie daarvan. Dit verschil in ruimtegevoel vormt mogelijk een belemmering in het goed verwerven, begrijpen en spreken van een gebarentaal door degenen die niet met een gebarentaal zijn opgegroeid, bijvoorbeeld horende tolken of postlinguaal doven.\nVerschil in woordgebruik en volgorde.\nWanneer iemand een taal als tweede taal leert, heeft de eerste taal vaak invloed op de tweede taal. Men ziet dit bij horenden die een gebarentaal als tweede taal leren; vaak gebruiken zij, vooral in de eerste stadia van de verwerving, structuren die sterk gebaseerd zijn op hun gesproken taal. Voor beoefenaars van de VGT en de NGT leidt dit tot lange zinnen, soms met overbodige structuren. Hetzelfde zien we bij doven die een gesproken taal gebruiken; bij sommige doven zijn afwijkingen tot het taalgebruik van horenden echter ook vaak het gevolg van een taalachterstand doordat het onderwijs in de gesproken taal erg moeilijk is.\nNiet-natuurlijke gebarensystemen.\nNaast gebarentalen die echte natuurlijke talen zijn, zijn er ook veel gebarensystemen, die bedacht zijn voor specifieke situaties.\nVingerspelling.\nVeel doven maken gebruik van een systeem van Vingerspelling dat dient als hulpmiddel in de communicatie. Namen kunnen worden gespeld, of een gebaarder kan een woord vingerspellen als zij/hij geen gebaar voor het concept dat zij/hij wil uitdrukken beschikbaar heeft. Soms ontstaat uit een gevingerspeld woord een gebaar, waarbij het oorspronkelijk gespelde woord sterk in vorm gereduceerd wordt. In sommige gebaren toont de handvorm de eerste letter van het woord dat hetzelfde concept uitdrukt als het gebaar. Dovengemeenschappen hebben verschillende visies op vingerspellen. Zo wordt het in Nederland wel gebruikt, maar gebruikt men liever gebaren. In Amerika wordt juist erg veel gebruikgemaakt van gevingerspelde woorden. Vingerspelling is geen onderdeel van een gebarentaal, maar een codesysteem (vergelijkbaar met Morse of Braille) waarin codes staan voor letters, die zelf weer codes zijn voor spraakklanken.\nHet oudst bekende handalfabet werd in de 8e eeuw beschreven door de Engelse Benedictijner monnik Beda.\nGebaarsystemen gebaseerd op gesproken taal.\nIn het verleden zijn diverse gebaarsystemen bedacht die gebaseerd waren op de gesproken taal. Sommige daarvan waren erg strikt; voor ieder betekenisdragend deel in de gesproken taal was een apart gebaar bedacht. Bij sommige systemen werd veel gebruikgemaakt van ge\u00efnitialiseerde gebaren (gebaren waarin de handvorm de eerste letter van het woord in de gesproken taal spelt). Het idee hierachter was dat zo'n systeem het dove kind helpt om de gesproken taal te leren. Inmiddels is duidelijk dat dit geenszins het geval is; kinderen kunnen iedere natuurlijke taal leren, maar een verzonnen systeem is vooral verwarrend en kan leiden tot taalachterstand.\nMet doven met een verstandelijke handicap worden nog steeds gebaarsystemen gebruikt. Dit zijn veelal mengvormen van gesproken taal en gebarentaal, vaak met ge\u00efnitialiseerde gebaren, hoewel deze erg moeilijk te begrijpen en te leren moeten zijn voor de doelgroep. Overgaan naar een natuurlijke gebarentaal blijkt echter lastig; niet zozeer voor jongeren, maar voor degenen die zijn opgegroeid met het gebaarsysteem en geen \"andere\" taal meer kunnen leren.\nGebaren bij horende verstandelijk gehandicapten en kinderen met Ernstige Spraak-Taalmoeilijkheden.\nBij horende mensen met een verstandelijke handicap wordt nog een ander gebarensysteem voor, genaamd SMOG (Spreken Met Ondersteuning van Gebaren). Kinderen met ernstige Spraak-Taalmoeilijkheden krijgen veelal een vorm van Nederlands ondersteund met Gebaren aangeboden (NmG). Hierbij wordt de gesproken taal ondersteund met gebaren. Hetgeen gezegd wordt, wordt zo \"zichtbaar\" gemaakt. Het verschil met een gebarentaal is dat de grammatica van de gesproken taal wordt aangehouden.\nHet idee hierachter is dat de gebaren de communicatie van deze kinderen op gang helpen en ondersteunen. Hoewel hulpverleners wel het gevoel hebben dat deze vorm van communicatie inderdaad werkt, is dit niet aangetoond.\nGebaren bij plots- en laatdoven.\nPostlinguaal doven (ook bekend als plots- en laatdoven) gebruiken ook veelal een communicatievorm waarbij de gesproken taal wordt ondersteund met gebaren (NmG). In tegenstelling tot dove kinderen is dit voor hen wel een geschikte communicatievorm, omdat zij de gesproken taal wel beheersen, maar haar niet meer kunnen verstaan.\nThuisgebaren (\"home sign\").\nSommige doven zijn nooit in contact gekomen met een gebarentaal, omdat hun familie die niet beheerste en niet wilde leren, en zij niet naar een school zijn gegaan waar een gebarentaal werd gebruikt. Om toch met hun omgeving te kunnen communiceren hebben zij een eigen gebarenschat ontwikkeld. Momenteel wordt door taalkundigen bestudeerd in hoeverre deze thuisgebaarsystemen overeenkomen met gebarentalen die door groepen gebaarders worden gebruikt.\nGebarensystemen in situaties waarin gesproken taal niet praktisch is.\nSoms worden eenvoudige gebaren ontwikkeld in situaties waarin gebruik van een gesproken taal niet praktisch is, bijvoorbeeld bij het duiken, in filmstudio's, op luidruchtige werkplekken, tijdens de jacht. Dit zijn echter \"gebarensystemen\", en geen echte talen.\nBabygebaren.\nSoms worden gebaren gebruikt om te communiceren met baby's en peuters. Terwijl baby's wel de behoefte hebben om hun behoeftes te uiten, ontberen zij nog de mogelijkheid om dit via spraak te doen, omdat de spraakproductie zich nog ontwikkelt in de eerste levensmaanden en -jaren. Deze kloof tussen de wens om te communiceren en de (on)mogelijkheid daartoe kan leiden tot frustratie. Onderzoek naar de verwerving van gebarentaal suggereert dat de grove motoriek van de hand en armen zich iets eerder ontwikkelt dan de fijne motoriek van de spraakorganen, waardoor baby's en kleuters eerder eenvoudige gebaren kunnen maken dan dat zij woorden kunnen uitspreken. Ander onderzoek laat echter zien dat dit ontwikkelingsverschil slechts zeer klein is. De invloed van babygebaren op (eerste) taalverwerving is nog nauwelijks onderzocht. Toch zijn cursussen babygebaren een groeiende trend in een aantal westerse landen zoals de Verenigde Staten en Nederland, omdat ouders graag zo snel mogelijk willen kunnen communiceren met hun kinderen en doordat door voorstanders van babygebaren beweerd wordt dat de frustratie bij de gebarende kinderen minder is. In deze cursussen leren ouders de gebaren voor enkele belangrijke eerste concepten, zoals \"eten\", \"slapen\", \"meer\", \"knuffel\", \"spelen\", \"koek\", \"beer\".\nBabygebaren moet niet worden verward met gebarentaal. Sommige docenten babygebaren kiezen er in hun cursussen wel voor gebaren uit de gebarentaal van dat land (in Nederland de Nederlandse Gebarentaal) te gebruiken, anderen gebruiken gebaren uit andere landen of kiezen ervoor zelf gebaren te bedenken en ouders te stimuleren dat ook te doen.\nManueel-tactiele gebaarsystemen.\nNaast manueel-visuele gebaarsystemen bestaan er ook manueel-tactiele vormen. Deze worden gebruikt door mensen die onvoldoende gehoor hebben voor het gebruiken van een gesproken taal, en bovendien onvoldoende gezichtsvermogen hebben om de visuele gebarentaal gewoon te kunnen volgen. Er zijn verschillende vormen van tactiele gebarentaal, afhankelijk van het gezichtsvermogen, maar de meest gebruikte vorm is die waarbij gebaarders de gebaren aftasten door de handen lichtjes op de handen van de gebarende gesprekspartner te houden. Vaardige tactiele gebaarders kunnen zelfs met \u00e9\u00e9n hand gebaren aftasten. Wanneer beide gesprekspartners een hand beschikbaar hebben om te gebaren en de andere hand om de gebaren af te lezen, vergemakkelijkt dit beurtwisseling tussen de gebaarders, wat de communicatie aanzienlijk kan bespoedigen."}
{"id": "6193", "revid": "1061913", "url": "https://nl.wikipedia.org/wiki?curid=6193", "title": "Paasopstand", "text": "De Paasopstand (Iers: \"\u00c9ir\u00ed Amach na C\u00e1sca\", Engels: \"Easter Rising\") is de Ierse Republikeinse opstand van 24-30 april 1916 en wordt gezien als een van de belangrijkste gebeurtenissen in de geschiedenis van Ierland. Een deel van de Irish Volunteers onder leiding van P\u00e1draig Pearse en het kleinere Irish Citizen Army van James Connolly bezetten sleutelposities in Dublin, waaronder het General Post Office op O'Connell Street.\nOp paasmaandag 1916 riep de nieuwe republikeinse regering, onder leiding van Pearse, de Ierse Republiek uit. Dat deed hij in een belangrijk historisch document dat in het Engels the Proclamation wordt genoemd.\nDeze opstand markeert een splitsing tussen het Republikeinse en het algemene Ierse nationalisme, dat tot dan toe een belofte van autonomie onder de Britse kroon accepteerde.\nKansloos tegenover 4500 Britse manschappen en meer dan 1000 politieagenten (het aantal Volunteers wordt geschat op 1000, de Irish Citizen Army ongeveer 250) werden de rebellen verslagen: honderden werden gedood of gewond, inclusief buitenstaanders die in het vuurgevecht terechtkwamen, en ongeveer 3000 verdachten werden gearresteerd. Vijftien leiders (inclusief de zeven mannen die de Onafhankelijkheidsverklaring hadden ondertekend) werden ge\u00ebxecuteerd in de periode van 3 tot en met 12 mei, onder hen de al dodelijk getroffen Connolly, die in een stoel werd omgebracht omdat hij niet meer kon staan.\nDe Ierse opinie veranderde sterk na deze executies. Voorheen zag men de rebellen als onverantwoordelijke avonturiers die het nationalisme konden schaden. De vrijgelaten arrestanten reorganiseerden het Republikeinse leger, en het nationalistische sentiment komt steeds verder achter de Sinn F\u00e9in partij te liggen. Sinn F\u00e9in had, ironisch genoeg, zelf niets te maken met de Opstand maar de pers noemde het een Sinn F\u00e9in-opstand. Hoewel feitelijk onterecht stroomden nieuwe leden toe en de beweging werd een jaar later, in 1917, overgenomen door de radicale nationalisten. Zo was het mogelijk dat in 1921 de Ierse Vrijstaat werd uitgeroepen door \u00c9amon de Valera. De Ierse Republiek is pas veel later na de Tweede Wereldoorlog uitgeroepen.\nDe verkiezingen voor het Britse parlement in december 1918 resulteerden in een grote overwinning voor Sinn F\u00e9in in Ierland. De meeste parlementsleden kwamen samen in Dublin op 21 januari 1919 om opnieuw de Ierse Republiek uit te roepen, met als president \u00c9amon de Valera. Hij was de commandant van de Volunteers' 3e Bataljon, maar was niet ge\u00ebxecuteerd omdat hij in de Verenigde Staten geboren was en het Verenigd Koninkrijk hoopte op Amerikaanse hulp in de Eerste Wereldoorlog.\nDe Paasopstand wordt over het algemeen gezien als verloren vanaf het begin, en dit zal ook zo zijn ingeschat door de leiders. Critici zien elementen van een 'bloedoffer' zoals ook beschreven in de wat romantische teksten van Pearse.\nIn 2006 is, voor het eerst sinds het begin van de burgeroorlog in Ulster, de Paasopstand herdacht onder andere met een militaire parade."}
{"id": "6198", "revid": "414955", "url": "https://nl.wikipedia.org/wiki?curid=6198", "title": "U2", "text": ""}
{"id": "6199", "revid": "491824", "url": "https://nl.wikipedia.org/wiki?curid=6199", "title": "U2 (band)", "text": "U2 is een Ierse rockband met Bono (Paul David Hewson), zang en gitaar, The Edge (David Howell Evans) op gitaar, piano, bas en soms zang, Adam Clayton op bas en soms gitaar en Larry Mullen jr. op drums. Deze bezetting is van het begin af ongewijzigd gebleven, wat uitzonderlijk is in de popgeschiedenis. Zelfs de entourage van de groep \u2013 van manager en geluidstechnicus tot roadie en artdirector \u2013 is in de loop der jaren bij U2 grotendeels hetzelfde gebleven.\nDe band is politiek actief voor de mensenrechten en steunt vele goede doelen, onder andere door benefietconcerten en inzamelingsacties. Het benefietconcert Live Aid op 13 juli 1985 vormde de definitieve doorbraak van de groep.\nBiografie.\nEerste jaren.\nU2 begon op 25 september 1976 op de \"Mount Temple Comprehensive School\" in Dublin onder de naam \"Feedback\". Larry Mullen jr. had een blaadje opgehangen in de schoolkantine waarop men zich kon aanmelden voor de band. Bono reageerde, waarbij hij zei dat hij kon gitaarspelen en zingen, wat hij allebei (zoals hij in een interview later zei) niet kon. Ook The Edge reageerde. Adam Clayton zou er \u2013 volgens een interview \u2013 bijgevraagd zijn; \"Hij zag er zo stoer uit, als hij bij de band zou komen, zouden we vast populair worden\". De toen gevormde band bestond nog uit vijf leden; naast de uiteindelijke U2-bezetting was dat Dik Evans (de broer van The Edge) op gitaar. Begin 1978 veranderde de band zijn naam in \"The Hype\". In die periode verliet Dik Evans de band. Vrijwel tegelijkertijd wijzigde de band op advies van de Ierse zanger en reclameman Steve Averill zijn naam in U2 (de naam U2 is niet een specifieke referentie naar iets). Op 14 oktober 1980 speelde de band voor het eerst in Nederland, in de KRO-studio's te Hilversum, de dag daarna in de Melkweg te Amsterdam en vervolgens op de 16e bij Vera in Groningen. De eerste tournee in Nederland werd op 17 oktober afgesloten bij Gigant in Apeldoorn. De volgende dag trad U2 op in een klein zaaltje in Ukkel voor een zeventigtal toeschouwers, die elk 220 Belgische frank betaalden.\nU2 werd, evenals bijvoorbeeld de Schotse band \"Simple Minds\", veelal tot de stroming \"new wave\" gerekend. De band ontwikkelde op de eerste albums, \"Boy\" (1980) en \"October\" (1981), evenwel een eigen en duidelijk herkenbare stijl. Vooral in de beginjaren had het christelijke geloof een sterke invloed op de songteksten van U2, wat met name te merken is aan nummers als \"I Will Follow\", \"Gloria\" en \"With a Shout (Jerusalem)\".\nIn januari 1980 beleefde U2 zijn televisiedebuut in \"The Late Late Show\" van de Ierse publieke omroep RTE met \"Stories for Boys\".\nIn mei 1982 speelde U2 in 't Heem in Hattem. Sieb Kroeske was toen productmanager bij platenmaatschappij Ariola Records, die samenwerkte met de platenmaatschappij van U2: Island Records. Die stuurde hem een cassettebandje met muziek van U2, want het lukte de band niet om door te breken in Engeland. Hiermee kreeg Kroeske geregeld dat U2 mocht optreden in het radioprogramma Countdown Caf\u00e9. Het nummer \"I Will Follow\" vond Kroeske het beste van dat optreden. Hij kocht de opname voor 1500 dollar van Veronica en bracht het uit op single. Deze debuuthit van U2 behaalde de 12e plaats in de Top 40.\nDe band speelde drie keer op Rock Werchter: op 4 juli 1982 speelde de band voor het eerst op, 2 juli 1983 en 7 juli 1985. Tijdens dit laatste optreden, op de elfde editie van Rock Werchter, stond de band als headliner op de affiche tussen onder andere R.E.M., The Ramones, Depeche Mode, Joe Cocker en Paul Young.\nDoorbraak.\nNa een korte stilte rondom de band werd in 1983 het album \"War\" uitgebracht. Twee nummers van dit album werden hits over de hele wereld: \"New Year's Day\" en het krachtige \"Sunday Bloody Sunday\", dat teruggreep op het bloedbad van zondag 30 januari 1972 (Bloody Sunday), waarbij veertien ongewapende jongens en mannen werden doodgeschoten door Britse soldaten in Derry, Noord-Ierland.\nNa het album \"The Unforgettable Fire\" (1984) en een Amnesty International-tournee in 1986 samen met onder andere The Police werd \"The Joshua Tree\" (1987) uitgebracht, door velen beschouwd als het hoogtepunt in het oeuvre van U2. Het album bereikte zowel in het Verenigd Koninkrijk als in de Verenigde Staten de eerste plaats in de hitlijsten en er werden wereldwijd meer dan 25 miljoen exemplaren van verkocht.\nOp 10 en 11 juli 1987 gaf U2, in het kader van de Joshua Tour, een concert in De Kuip in Rotterdam voor twee keer 45.000 toeschouwers. Veel van het tot dan toe uitgebrachte werk werd hier ten gehore gebracht. O.a. Where the Streets have no Name, I Will Follow, Sunday Bloody Sunday, The Electric Co., Bad, October, With or Without You en 40. In diverse media verschenen lovende recensies.\nU2 hield zich hierna bezig met het album \"Rattle and Hum\" (1988) en de gelijknamige documentaire over de band. Rattle and Hum trekt niet de lijn door van de vorige albums, maar is een hommage aan Amerikaanse muziek. Het is een mengelmoes van covers en eigen nummers, zowel in studio's als bij concerten opgenomen. Onder meer B.B. King werkte mee aan dit album.\nThe Dalton Brothers.\nThe Dalton Brothers was een country en westernband, gevormd en uitgevoerd door U2. De band trad op als openingsact op 1 november, 18 november en 12 december 1987 tijdens The Joshua Tree Tour. Na deze optredens verdween de band weer en werd er tot 2007 niets van vernomen, in dat jaar trad een coverband van U2 nog eenmaal op als The Dalton Brothers.\nTijdens de optredens waren de bandleden verkleed als cowboys en noemden ze zichzelf \"The Daltons\". Bono was Alton Dalton, The Edge was Luke Dalton, Adam Clayton was Betty Dalton en Larry Mullen jr. was Duke Dalton.\nDe nummers die ze speelden waren eigen nummers die ze omdoopten tot countrymuziek, of covers van countryartiesten. Zo speelden ze nummers van Hank Williams, Leon Payne en Johnny Cash.\nEen van de optredens van \"The Dalton Brothers\" is te zien op de dvd van \"The Joshua Tree 20th Anniversary Box\" als Easter egg.\n1991\u20132010.\nDe band was op dat moment zo in de belangstelling dat de over-exposure bijna het einde betekende van U2. De bandleden trokken zich terug en sloegen, mede door een lang verblijf in Berlijn, een nieuwe weg in. Het resultaat van het verblijf in Berlijn, het album \"Achtung Baby\" (1991), was veel experimenteler dan de vorige albums. De band zocht een nieuwe stijl: De tournee \"Zoo TV\" en het album \"Zooropa\" (1993) hadden als thema een parodie op de amusementsindustrie.\nDit thema werd verder voortgezet met het album \"Pop\" (1997) en de daarop volgende groots opgezette \"Popmart\"-tournee.\nDe tournee \"Elevation\", volgend op het album \"All That You Can't Leave Behind\" (2000), was veel kleinschaliger. Dit album was wel weer ouderwets succesvol. Er gingen bijna 12 miljoen exemplaren van over de toonbank. In Nederland scoorde U2 voor het eerst een nummer \u00e9\u00e9n hit en later dat jaar nogmaals met de nummers: \"Beautiful Day\" en \"Elevation\". Op 31 juli, 1 augustus en 3 augustus 2001 trad U2 op in het GelreDome.\nNa \"Elevation\" werd het stil rond de band. Bono besteedde ondertussen veel tijd aan zijn nieuwe organisatie DATA (Debt-AIDS-Trade-Africa), die onder meer streeft naar vermindering van de schuldenlast in Afrika.\nOp 22 november 2004 verscheen het volgende album van de band: \"How to Dismantle an Atomic Bomb\". De eerste single hiervan, \"Vertigo\", was vanaf 24 september 2004 op de Nederlandse radio te horen en was beschikbaar in de Nederlandse winkel vanaf 8 november 2004. De tweede single \"Sometimes You Can't Make It on Your Own\" heeft Bono geschreven ten tijde dat zijn vader Bob Hewson stervende was aan de gevolgen van kanker. Dit nummer heeft Bono ook gezongen tijdens de begrafenis van zijn vader. Van dit album zijn tot op vandaag wereldwijd 12 miljoen exemplaren verkocht.\nOp 14 maart 2005 werd U2 opgenomen in de Rock and Roll Hall of Fame. Op 15 april 2006 bracht de band \"One\" opnieuw uit, samen met zangeres Mary J. Blige. De single bereikte in deze versie een hogere positie in de Top 40: een tweede plek en bleef maar liefst 22 weken genoteerd. Ook nam U2 in dat jaar samen met Green Day een versie op van het nummer \"The Saints Are Coming\" van de Schotse punkgroep The Skids, van de latere Big Country-voorman Stuart Adamson. De opbrengsten van deze single gingen naar de stichting Music Rising van The Edge voor de slachtoffers van de orkaan Katrina in New Orleans.\nOm het goede voorbeeld te geven lag op 1 januari 2007 de single \"Window in the Skies\" in de winkels. Beide singles zijn afkomstig van het verzamelalbum U218 Singles. Dit is tevens het laatste album dat U2 uitbracht op het Island-label. De band maakte in 2006 de overstap naar Mercury Records bekend. Op 23 januari 2008 werd een 3D-concertfilm uitgebracht, \"U2 3D\". De film werd tijdens de Vertigo Tour opgenomen.\nVanaf september 2007 werkte U2 aan een nieuw album, wederom samen met de producers Brian Eno en Daniel Lanois. Voor dat nieuwe album zijn drie schrijfsessies gedaan, \u00e9\u00e9n in Marokko en twee in Frankrijk. Beelden van een repeterende U2 zijn te zien in een documentaire over Lanois, \"Here Is What Is\". Op 3 december 2007 maakte de Britse krant \"The Independent\" bekend dat U2 met het nieuwe album trance-, metal- en Marokkaanse invloeden zal hebben. Later zou blijken dat dit totaal niet het geval was.\nVoorafgaand aan het uitkomen van het nieuwe album bracht U2 in juli de geremasterde versies uit van hun eerste drie albums, \"Boy\", \"October\" en \"War\" (in 2007 deed U2 hetzelfde met \"The Joshua Tree\").\nOp 19 december 2008 maakte U2 op hun website bekend dat op 27 februari 2009 het nieuwe album zal worden uitgebracht, genaamd \"No Line on the Horizon\". Ook werd bekend dat Anton Corbijn bezig was met een nieuwe film over U2, om als download beschikbaar te worden gesteld, en tevens voor de extra dvd van de luxe uitgave van het nieuwe album.\nOp 19 januari 2009 ging de nieuwe single \"Get On Your Boots\" wereldwijd in premi\u00e8re op diverse radiozenders. Het nummer was vanaf 15 februari als download beschikbaar, en sinds 16 februari ook als cd-single. Op 18 februari lekte het nieuwe album \"No Line on the Horizon\", \u00e9\u00e9n week voordat het officieel zou verschijnen, uit op internet.\nOp de dag dat het album officieel verkrijgbaar was in Nederland, 27 februari 2009, was het album al 60.000 maal over de toonbank gegaan, waarmee het album in Nederland direct een platinastatus had. Op het album staan de hits Get On Your Boots, \"Magnificent\" en \"I'll Go Crazy If I Don't Go Crazy Tonight\".\nU2 begon op 30 juni 2009 aan de 360\u00b0 Tour in Camp Nou, Barcelona. Op 20 en 21 juli werd tijdens deze tournee de Amsterdam ArenA aangedaan. De naam \"360\u00b0\" is gekozen omdat het publiek door het podiumontwerp letterlijk 360 graden om de band heen zit of staat. Het podium is in Belgi\u00eb gemaakt door StageCo en heeft al snel de bijnaam \"The Claw\" gekregen. Er zijn drie van deze podia gemaakt. Doordat Bono een spoedoperatie aan zijn rug moest ondergaan, werden veel concerten uitgesteld. De tournee werd in 2010 hervat, en op 22 en 23 september 2010 trad de band op in het Koning Boudewijnstadion in Brussel.\n2013 tot heden.\nNa drie jaar afwezigheid kondigde U2 in 2013 een nieuw album aan. Bassist Adam Clayton maakte bekend dat het album twaalf nummers zou bevatten. Ook maakte hij bekend dat het album ging lijken op zowel oudere U2-albums als op hun nieuwere muziek. In november 2013 bracht de band de single \"Ordinary Love\" uit, wat de soundtrack werd van de film \"\". Ook kwam de band begin 2014 met de single \"Invisible\". De opbrengst van dit nummer ging naar een organisatie die tegen aids strijdt.\nTijdens de lancering van de iPhone 6 werd U2 aangekondigd als \"special guest\" en zou de band tevens groot nieuws brengen. Naast een optreden werd er bekendgemaakt dat het nieuwe album \"Songs of Innocence\" ging heten. Dit kwam uit op 13 oktober. Tijdens het optreden speelde U2 de openingstrack van het album, genaamd: \"The Miracle (of Joey Ramone)\". Er werd ook bekendgemaakt dat iTunes-klanten het album al direct, exclusief konden streamen in hun bibliotheek.\nOp 8, 9, 12 en 13 september 2015 gaf de band uitverkochte concerten in de Amsterdamse Ziggo Dome, dit als onderdeel van de Innocence + Experience Tour. Op 13 en 14 oktober werd het Sportpaleis in Antwerpen aangedaan als onderdeel van die tour.\nHet geplande concert in Parijs werd afgelast vanwege de aanslagen in die stad. De concerten werden op 6 en 7 december 2015 ingehaald. De band Eagles of Death Metal, die tijdens de aanslagen optrad in de Bataclan, was op 7 december special guest.\nBono kondigde in de zomer van 2016 aan dat U2 in 2017 met een nieuw album en een nieuwe tournee zou komen, \"Songs of Experience\". In 2017 bestond het album \"The Joshua Tree\" 30 jaar, en om dit te vieren ging U2 op tournee. Op 29 en 30 juli 2017 stond de band in de Amsterdam ArenA, en op 1 augustus in het Koning Boudewijnstadion in Brussel. Voorafgaand aan \"Songs of Experience\", verschenen de singles \"You're the Best Thing About Me\", \"Get Out of Your Own Way\", en na het uitbrengen kwamen nog \"Summer of Love\" en \"Love Is Bigger Than Anything in Its Way\" op de markt. Eerst wilde U2 \"Songs of Experience\" in het najaar van 2016 al uitbrengen, maar vanwege de uitslag van het Brexit-referendum en de verkiezing van Donald Trump tot president van de Verenigde Staten werd de release uitgesteld tot 1 december 2017. Dit omdat de bandleden door deze gebeurtenissen een paar nummers wilden herschrijven of toevoegen.\nIn het kader van de Experience + Innocence Tour trad U2 op 7 en 8 oktober 2018 op in de Ziggo Dome in Amsterdam.\nIn november 2019 bracht U2, samen met de Indiase muzikant A.R. Rahman, een nieuwe single uit, getiteld Ahimsa.\nOp 14 mei 2021 brachten zanger Bono en gitarist The Edge een nummer uit, samen met de Nederlandse DJ Martin Garrix. Het lied heet \"We Are the People\" en werd geschreven ter gelegenheid van het EK voetbal 2021. In november dat jaar bracht U2 voor het eerst in twee jaar weer een nieuwe single uit, \"Your Song Saved My Life\". Deze plaat staat op de soundtrack van de computeranimaterfilm \"Sing 2\", waarin Bono ook als stemacteur fungeert.\nDe mannen van U2 ontvingen in december 2022 de Kennedy Center Honors vanwege hun podiumkunsten.\nTijdens een concertreeks in Las Vegas in het najaar van 2023 onderging Larry Mullen jr. een operatie. Hij werd tijdens deze concerten tijdelijk vervangen door Krezip-drummer Bram van den Berg.Met deze concertreeks openden ze tevens de nieuwe en futuristische bolvormige concertzaal \"The Sphere.\" Concertgangers kunnen zich hier tijdens een concert in een andere omgeving wanen door een enorm bolvormig projectiescherm en ook op de buitenkant kunnen beelden worden geprojecteerd.\nTournees.\nOp 14 november 2005 lag de dubbel dvd U2 - Vertigo 05 - Live from Chicago, in de winkel: een registratie van de concerten van 9 en 10 mei 2005.\nIn dit jaar werd de Vertigo Tour vervolgd met de 4e \"leg\". De tournee zou doorlopen tot 8 april om te eindigen op Hawa\u00ef.\nOp 8 maart werd plotseling de tournee gestaakt vanwege een plotselinge ziekte bij de dochter van The Edge, de gitarist van de band.\nDe concerten die geannuleerd werden, kregen vanaf 7 november hun vervolg. De concertreeks werd zelfs uitgebreid. Australi\u00eb (zeven concerten), Nieuw-Zeeland (twee optredens), Japan (drie concerten) en ter afsluiting op 9 december 2006 op Hawa\u00ef. Pearl Jam was hierbij het voorprogramma.\nUit de Europese leg is een deel van het concert in Milaan nog een dvd uitgebracht, als bonus bij de compilatie U218 Singles. Hierop staat onder andere ook Miss Sarajevo zoals dat in Amsterdam voor het eerst werd gespeeld.\nBijzondere optredens.\nU2 trad op bij speciale gebeurtenissen zoals bij Live Aid op 13 juli 1985, Live 8 op 2 juli 2005, en het concert voor president Obama (VS) op 18 januari 2009.\nBedrijf.\nFiscaal gezien zou U2 een firma genoemd kunnen worden. Hun belangrijkste onderneming U2 Limited is vanwege het gunstige belastingklimaat sinds 2006 gevestigd in, hetzelfde pand als waar jaren geleden om dezelfde reden ook al The Rolling Stones hun onderneming hebben gevestigd."}
{"id": "6204", "revid": "1061913", "url": "https://nl.wikipedia.org/wiki?curid=6204", "title": "Lockheed U-2", "text": "De Lockheed U-2 is een strategisch verkenningsvliegtuig, ontworpen voor langdurige operaties op 21 km hoogte, in alle weersomstandigheden en bij dag en nacht. De U-2 is daarvoor uitgerust met zeer krachtige camera\u2019s en staat bekend onder de bijnaam \"Dragon Lady\".\nIn mei 1960 kwamen de U-2-vluchten in het nieuws nadat er boven het grondgebied van de Sovjet-Unie een U-2 werd neergeschoten, die vanaf een vliegbasis nabij Pesjawar in Pakistan was opgestegen. De piloot, Gary Powers, werd gevangengenomen. Tijdens het daaropvolgende proces tegen Powers werd door de Russen fel uitgehaald naar de Amerikaanse politiek.\nOntwerp en techniek.\nDoor zijn vleugelspanwijdte die groter is dan de lengte van het toestel heeft het toestel een grote gelijkenis met een zweefvliegtuig.\nOmdat het toestel op 21 km hoogte wordt ingezet gelden voor de piloot speciale maatregelen. De cockpit is ingericht als drukcabine en de piloot is gekleed in een drukpak, dat grote gelijkenis vertoont met de later door de NASA gebruikte ruimtepakken. Het moet hem beschermen als de druk in de cockpit door de een of andere oorzaak wegvalt. Om hypoxie (zuurstoftekort in de weefsels) te voorkomen moet de piloot een uur voor de vlucht al aan de zuivere zuurstof worden gekoppeld.\nHet U-2-ontwerp was, net als bij een zweeftoestel, gebaseerd op een airframe met minimaal gewicht. Dat maakte van de U-2 niet alleen een toestel dat zeer gevoelig was in besturing en handelbaarheid, maar ook een toestel met heel kleine foutmarges. Dit kwam tijdens de testvluchten in 1956 meteen tot uiting in een serie ongevallen, waarvan er drie voor de piloten fataal afliepen.\nDe U-2 wordt als een van de moeilijkst manoeuvreerbare vliegtuigen ter wereld beschouwd. Daarom heeft een U-2-piloot ook enkele collega\u2019s op de grond \u2013 de \"chase-piloten\" - die hem tijdens het opstijgen van en tijdens het neerkomen op de landingsbaan begeleiden. Dit gebeurt met snelle sportwagens van het type Pontiac GTO of Chevrolet Camaro. De chase-piloten praten de U-2-piloot gedurende de laatste 100 meter van zijn vlucht met radio naar beneden; dit moet omdat het uitzicht vanuit de cockpit voor de piloot, in een drukpak met een gesloten helm op, sterk wordt belemmerd.\nBij de vertrekprocedure rijdt een chase-piloot achter de vertrekkende U-2 aan. Om de enorme vleugels te stabiliseren zijn twee kleine ondersteunende wielen (zogenaamde pogo-sticks) onder de vleugeltippen aangebracht en de chase-piloot geeft met de radio aan zijn opstijgende collega precies het juiste moment aan waarop hij het toestel kan optrekken zodat de pogo-sticks ongehinderd van de vleugels vallen en het vliegtuig veilig opstijgt.\nBij de landingsprocedure wachten twee chase-piloten het toestel op aan het begin van de baan. Zij racen de laatste 100 m voordat het toestel op de landingsbaan landt mee; een auto blijft zo veel mogelijk naast de neerkomende U-2 rijden en de andere blijft er vlak achter. De piloot in de achterste auto geeft per radio aan zijn collega in de U-2 het juiste moment door wanneer het toestel vlak boven de baan zit en wanneer hij het kan neerzetten. Vanwege de nu ontbrekende pogo-sticks zal het toestel vervolgens uitrollen en nadat het snelheid heeft verloren, op een van de vleugeltippen omvallen. De vleugeltippen zijn hiervoor ook speciaal versterkt met een rubber blok. Ook dit \u201comvalmoment\u201d wordt door de chase-piloot aan zijn collega in het toestel doorgegeven.\nAlle U-2-piloten vervullen beurtelings de rol van chase-piloot.\nTegenwoordig is het toestel nog steeds in gebruik bij de USAF. Hoewel de Amerikaanse minister van defensie Rumsfeld in 2006 aankondigde dat de operationele U-2-vluchten vanaf 2008 zouden worden gestopt is de U-2 nog steeds operationeel. De verwachting is wel dat satellietbeelden, aangevuld met beelden die geleverd worden door de nieuwe generatie onbemande verkenningsvliegtuigen (URV)\u2019s als de Northrop Grumman RQ-4 Global Hawk, in dezelfde informatiebehoefte zullen gaan voorzien.\nDe U-2 wordt tevens ingezet voor NASA meet- en kalibratievluchten; deze vluchten zullen gewoon doorgaan.\nGeschiedenis.\nIn de jaren \u201950, aan het begin van de Koude Oorlog had de Amerikaanse regering een grote behoefte aan strategische verkenningscapaciteit om de omvang vast te stellen van de bewapening van de nieuwe vijand, de Sovjet-Unie.\nOmdat de Russische luchtafweer rond die tijd vrij simpel was, koos men ervoor om hierbij bewust de grenzen van de Sovjet-Unie te schenden en werd gezocht naar een toestel dat langdurig op meer dan 20 km hoogte kon vliegen. Op die hoogte zou het toestel onbereikbaar zijn voor de Russische jachtvliegtuigen en grond-lucht-raketten uit die tijd (maar er is er in 1960 toch een neergeschoten, zie onder).\nAan diverse firma\u2019s werd gevraagd om een ontwerp te leveren en de keuze viel op het door Lockheed Aircraft Corporation ingediende ontwerp van de constructeur Clarence \u2018Kelly\u2019 Johnson.\nDe U-2 maakte in augustus 1955 zijn eerste vlucht. Zowel de USAF als de USN waren bereid om met het toestel te vliegen. De Amerikaanse overheid was zich goed bewust dat de internationale regels werden overtreden, daarom werd besloten om alle vluchten als CIA-operaties te kenmerken. Dit betekende dat luchtmacht- of marinevliegers eerst ontslag moesten nemen bij hun onderdeel om vervolgens door de CIA als burgervlieger te worden ingelijfd.\nDe U-2 werd in diverse types uitgebracht.\nInzet.\nIn de periode 1958-1960 werd het toestel vanuit Turkije en Pakistan ingezet voor verkenningen boven de Sovjet-Unie. Een toestel, met als piloot kapitein Gary Powers, werd door de Russen op 1 mei 1960 neergehaald met een S-75 Dvina grond-luchtraket, wat een internationaal en voor de VS beschamend incident veroorzaakte.\nIn 1962 opereerden U-2's boven Cuba en fotografeerden zij Russische raketinstallaties; dit leidde tot de Cubacrisis waarbij tevens een U-2 boven het eiland werd neergeschoten en de vlieger (Major Rudolph Anderson) om het leven kwam.\nIn 1963 werden U-2's ingezet voor het observeren van Franse kernproeven bij het eiland Mururoa.\nVan 1964-1966 opereerden U-2's boven Vietnam.\nVan 1983-1992 opereerden TR-1's vanaf RAF Alconbury boven Europa.\nIn 1991 en 1999 werden U-2's ingezet bij de conflicten in voormalig Joegoslavi\u00eb en Kosovo; hierbij opereerden zij vanaf de Franse vliegbasis Istres.\nVanaf 2000-2002 werden U-2's boven het Midden-Oosten ingezet; hierbij werd geopereerd vanaf het USN steunpunt \"Sigonella\" op Sicili\u00eb.\nOok de Taiwanese luchtmacht heeft in de periode 1958-1974 U-2's gebruikt voor verkenningsvluchten boven het Chinese vasteland. De Volksrepubliek China had toen al U-2's neergehaald met Sovjet-Russische grond-luchtraketten. In de pers werd daarentegen beweerd dat Chinese jachtvliegtuigen de U-2's hadden neergehaald."}
{"id": "6205", "revid": "5093", "url": "https://nl.wikipedia.org/wiki?curid=6205", "title": "Ster D", "text": ""}
{"id": "6206", "revid": "1367112", "url": "https://nl.wikipedia.org/wiki?curid=6206", "title": "Hypertext Transfer Protocol", "text": "Hypertext Transfer Protocol (HTTP) is het protocol voor de communicatie tussen een webclient (meestal een webbrowser of een app) en een webserver. Dit protocol wordt niet alleen veel op het wereldwijde web gebruikt, maar ook op lokale netwerken (we spreken dan van een intranet).\nIn HTTP is vastgelegd welke vragen (de Engelse term hiervoor is requests) een cli\u00ebnt aan een server kan stellen en welke antwoorden (de Engelse term is responses) een webserver daarop kan teruggeven. Elke vraag bevat een URL die naar een webcomponent of een statisch object zoals een webpagina of plaatje verwijst.\nHTTP-requests.\nEen HTTP-request bestaat uit de requestsoort, de URL, de headervelden (koptitelvelden) en eventueel een inhoud. Een overzicht van de HTTP-requestmethoden:\nDe belangrijkste headervelden zijn:\nEen complete aanvraag inclusief de headervelden kan er voor HTTP 1.1 als volgt uitzien:\n GET /wiki/Hoofdpagina HTTP/1.1\n Host: nl.wikipedia.org\n Connection: close\n User-Agent: Mozilla/5.0 (Windows; U; Windows NT 5.1; nl; rv:1.8.0.3) Gecko/20060426 Firefox/1.5.0.3\n Accept: text/xml,text/html,text/plain,image/png,image/jpeg,image/gif\n Accept-Charset: ISO-8859-1,utf-8\nHTTP-responses.\nEen HTTP-response bestaat uit een resultaatcode, headervelden en een body (de boodschap). De resultaatcode bestaat uit minimaal drie cijfers. Het eerste cijfer is het belangrijkste:\nDe meest voorkomende resultaatcodes zijn:\nEen reactie op bovenstaande aanvraag kan er dan als volgt uitzien:\n HTTP/1.1 200 OK\n Date: Thu, 08 Apr 2004 18:24:33 GMT\n Server: Apache/1.3.29 (Unix) PHP/4.3.4\n X-Powered-By: PHP/4.3.4\n Content-Language: nl\n Content-Type: text/html; charset=iso-8859-1\n X-Cache: MISS from wikipedia.org\n Connection: close\n Content-Type: text/html\n Content-Length: 49\n &lt;html&gt;\n &lt;head&gt;\n &lt;/head&gt;\n &lt;body&gt;\n &lt;/body&gt;\n &lt;/html&gt;\nGeschiedenis.\nDe oorspronkelijke versie van HTTP staat bekend onder de naam HTTP 1.0. In eerste instantie voldeed dit protocol goed, maar met de populariteitsexplosie van het internet kwam er ook een aantal tekortkomingen in dit protocol aan het licht. Deze werden opgelost in de volgende versie, HTTP 1.1. Vanaf circa 1997 is de standaard op het World Wide Web dan ook verschoven van HTTP 1.0 naar HTTP 1.1.\nEen van de belangrijkste beperkingen van HTTP 1.0 was dat er op ieder IP-adres slechts 1 domein gehuisvest kon worden. Vanwege de enorme groei van het aantal WWW-domeinen, zou dit al gauw tot een tekort aan IP-adressen geleid hebben. HTTP 1.1 ondersteunt dan ook het huisvesten van meer dan 1 domein op hetzelfde IP-adres. Andere belangrijke toevoegingen in HTTP 1.1, die voornamelijk tot doel hebben de responsiesnelheid te verhogen, zijn:\nTechnische details van HTTP staan beschreven in verschillende RFC's. HTTP-versie 1.0 staat in het RFC met nummer 1945. Versie 1.1 van het protocol staat in RFC met nummer 2616.\nHTTP/2.\nIn 2012 begon het werk aan de opvolger van HTTP 1.1, genaamd HTTP/2: IETF richtte de werkgroep \"HTTP Working Group\" op. Het was een reactie op de ontwikkeling van het SPDY-protocol dat als experimenteel protocol ontwikkeld werd door Google om de laadtijden van webpagina's te verbeteren ten opzichte van HTTP 1.1.\nHTTP/2 is gebaseerd op SPDY en behoudt tegelijk een hoge mate van compatibiliteit met HTTP 1.1. Andere voordelen zijn de lagere latency (vertraging) en andere snelheidsverbeteringen. De grootste verandering is de mogelijkheid om multiplexing toe te passen: meerdere verzoeken kunnen via \u00e9\u00e9n verbinding verzonden worden. Hiervoor is headercompressie nodig. De specificatie HPACK specifieert de headercompressie voor HTTP/2.\nDaarnaast gebruikt HTTP/2 minder verbindingen tussen de server en de client. HTTP/2 specifieert ook een manier om inhoud van de server naar de browser te sturen, zonder dat de client continu moet vragen of er nieuwe inhoud beschikbaar is.\nHTTP/2 boodt in het begin een variant aan zonder TLS/SSL-encryptie aan in RFC met nummer 7540, maar amper gebruik van dit encryptieloze mechanisme werd dit in RFC met nummer 9113 weggehaald. Zo kozen bepaalde softwareleveranciers zoals Mozilla ervoor HTTP/2 enkel te implementeren met SSL.\nIn februari 2015 werd de HTTP/2-specificatie uitgerold. Midden mei 2015 werd de finale versie van de specificatie vastgelegd als RFC 7540."}
{"id": "6208", "revid": "231402", "url": "https://nl.wikipedia.org/wiki?curid=6208", "title": "Job (boek)", "text": "Het boek Job (Hebreeuws: \u05d0\u05b4\u05d9\u05d5\u05b9\u05d1; \"Iyy\u00f4b\", betekenis onbekend, mogelijk \"de gehate\" of \"waar is mijn vader?\") is een van de boeken in de Hebreeuwse Bijbel. In het jodendom behoort Job tot de afdeling Geschriften van de Tenach.\nThema.\nIn het boek Job wordt beschreven hoe JHWH Job zwaar op de proef stelde en hem uiteindelijk rechtvaardig verklaarde. De dialogen tussen Job en zijn vrienden en Job en JHWH behandelen het vraagstuk van oorzaak en gevolg en het theologische vraagstuk van theodicee.\nHet thema van het boek wordt soms samengevat als: \u201cIs lijden een goddelijke straf voor de zonde?\u201d Jobs drie vrienden gaven hierop een traditioneel bevestigend antwoord. Zijn vrienden verdedigden de stelling dat geluk en welvaart het bewijs zijn van goddelijke beloning, en dat, als Job zijn fouten zou erkennen, zijn lot onmiddellijk weer zou omkeren.\nIn zijn antwoord stelde Job dat hij rechtvaardig was en dat zijn tegenspoed dus geen straf kan zijn. Dit werpt de mogelijkheid op dat God handelt naar willekeur. Jobs vrouw raadt hem aan God te vervloeken en te sterven. Hierop antwoordde Job: \"Zouden wij het goede van God ontvangen, en het kwade niet?\" In de climax van het boek gaf God Job niet een uitleg van de oorzaak van Jobs lijden, maar stelde hij de vraag: waar was Job toen God de wereld schiep? Job antwoordde hierop met verootmoediging. God riep de drie vrienden ter verantwoording, want ze hadden niet passend gesproken over Hem, zoals zijn knecht Job.\nIndeling.\nHet boek begint met in inleiding in proza, en eindigt ook met proza. Daartussen staan de gesprekken in po\u00ebtische vorm.\nAchtergronden.\nGeografisch.\nIn Job 1:1 wordt de plaats meegegeven waar het verhaal zich afspeelt: \"In het land Uz\". De ligging van Uz is onbekend en het is mogelijk een mythische aanduiding, maar de streek wordt soms in verband gebracht met Edom.\nPersonages.\nJob.\nIn Job 1:1-8 wordt Job omschreven als een zeer rijk en gelovig man. Job \"bezat zevenduizend schapen en geiten, drieduizend kamelen, vijfhonderd span runderen, vijfhonderd ezelinnen en een groot aantal slaven en slavinnen. Hij was de aanzienlijkste man van het Oosten\". Ook zijn trouw aan God wordt in het inleidende hoofdstuk sterk benadrukt.\nSatan.\nIn Job 1:6-12 en 2:1-7 behoorde Satan net als de andere godenzonen tot het goddelijke hof, dat als vergadering voor JHWH werd beschreven. God vroeg hem voor de andere godenzonen of hij de vroomheid van zijn \"dienaar Job\" had gezien, wat Satan bevestigend beantwoordde. Maar tegelijk stelde hij de vraag wat de reden was van die vroomheid van Job, met als gevolg dat God Satan toestond Job in alle aspecten van zijn leven te raken \u2013 behalve hem doden \u2013 om te bewijzen dat Job ook in moeilijke omstandigheden vroom bleef.\nSatan probeerde de ondergang van Job te bewerkstelligen en zo God te laten inzien dat alle mensen God slechts dienen uit eigenbelang.\nGod.\nGod wordt in het boek Job maar enkele keren met de naam JHWH beschreven. Deze naam, waarmee hij zich via Mozes aan de Isra\u00eblieten bekendmaakte, komt voor in de proloog en epiloog, als JHWH zelf in hoofdstuk 38 het woord neemt, en verder nog maar \u00e9\u00e9n keer. Vaak wordt hij in Job \"El Sjaddaj\" genoemd, de naam waarmee hij bij de aartsvaders in Genesis bekend was. Dit alles wekt de sfeer van Genesis op.\nDrie vrienden.\nIn Job 2:11 worden Elifaz, Bildad en Zofar voorgesteld als drie vrienden van Job. Nadat zij hoorden van Jobs beproevingen zochten zij hem op en geven elk een toespraak om hem een hart onder de riem te steken.\nElihu.\nDe persoon Elihu neemt een aparte plaats in tijdens het verhaal. Doordat hij niet eerder genoemd is in het werk, staat hij los van de drie vrienden die al in de introductie bij Job arriveren. Zijn redes vormen een verdediging van het traditionele standpunt (lijden is het gevolg van een slechte levenswijze), er wordt nauwelijks iets toegevoegd aan wat er al gezegd is, en ook verder in het boek wordt Elihu niet genoemd. Terwijl Job op de redevoeringen van de drie vrienden een antwoord geeft, reageert hij niet op Elihu. Veel wetenschappers beschouwen de redes van Elihu als een latere toevoeging.\nAuteur en datering.\nAuteur.\nEen joodse talmoedische traditie stelt dat Mozes het boek geschreven kan hebben.\nDatering van het verhaal.\nDe tijd waarin het verhaal zich afspeelde kan aan de hand van inhoudelijke kenmerken ruwweg geschat worden rond de 17-14de eeuw v.Chr. Archeologische argumenten wijzen op een iets latere periode. In de onderstaande lijst wordt een kort overzicht van de argumenten gegeven:\nVolgens jongeaardecreationisten is Job het oudste boek uit de Bijbel. Dit omdat er onder andere extreme klimaatomstandigheden worden beschreven zoals ijs, veelvuldige regenstormen, orkanen en hevige sneeuwval; in het Midden-Oosten kwam dit alleen voor in de laatste ijstijd.\nDatering van het boek.\nEr is geen consensus in de Bijbelwetenschap over de datering van het Bijbelboek en wanneer het werd voltooid in de huidige vorm. Veelal wordt gedacht aan een lange ontstaansperiode van 10e tot de 2e eeuw v.Chr. Bijbelwetenschappers verschillen hierbij van mening over de vraag of het boek Job in meerdere lagen ontstond. Redenen daartoe zijn:\nEen unaniem antwoord op de vraag naar het ontstaan van het Bijbelboek Job ontbreekt. Archeologische vondsten ondersteunen bovenstaande argumenten immers niet, doordat het Bijbelboek Job telkens als volledig gevonden wordt. Het laatst getuigde de ontdekking van de Dode-Zeerollen hiervan. Job was aanwezig als volledig Bijbelboek, zoals we dat vandaag kennen.\nTaal.\nHet boek Job werd geschreven in het Hebreeuws, maar toch zorgt de taal voor discussie tussen geleerden. Dit komt vooral door de grote aanwezigheid van \"hapax legomena\", woorden die slechts in het boek Job terug te vinden zijn en nergens anders worden gebruikt. Het debat draait rond vier mogelijke verklaringen:\nDeze discussie is ook afhankelijk van de tijd waarin het boek werd geschreven, maar ook hier lopen de meningen uiteen. John Day ziet heel wat overeenkomsten met het Hebreeuws van na de ballingschap, waaruit blijkt dat het boek relatief laat werd geschreven. Ian Young daarentegen ziet in de taal het archa\u00efsche Bijbels Hebreeuws en plaatst het dus heel vroeg in de Bijbelse ontstaansgeschiedenis.\nWijsheid en po\u00ebzie.\nJob maakt deel uit van de Geschriften, en hoort daarbinnen tot de wijsheidsliteratuur. Het is te plaatsen in dezelfde groep als Prediker, Spreuken en de deuterocanonieke boeken Wijsheid van Salomo en Wijsheid van Jezus Sirach.\nJob bestaat van hoofdstuk 3:1 tot 42:6 uit Bijbelse po\u00ebzie. Hebreeuwse po\u00ebzie heeft haar eigen stijlkenmerken. Het bekendste is het parallellisme:\nParallellismes zijn er op veel meer niveaus; ook op het niveau van stanza, strofe enz.\nDode-Zeerollen.\nIn de Dode-Zeerollen zijn fragmenten van vier Hebreeuwse en \u00e9\u00e9n Aramees handschrift van het boek Job gevonden. Deze zijn in ieder geval van voor 68 n.Chr., wat erop wijst, dat het boek toen al in de huidige vorm wijd verspreid was. Het boek zal dus nog ouder zijn. 4Q101 bevat zelfs fragmenten van Job in Oud Hebreeuws schrift; mogelijk dus van voor 200 v. Chr.; al is het mogelijk dat dit oude alfabet voor religieuze literatuur langer in gebruik is gebleven.\nHistoriciteit.\nEr bestaat geen historisch bewijs voor het bestaan van de persoon Job. Het boek Job behoort niet tot het genre geschiedschrijving, maar dat van po\u00ebzie en wijsheidsliteratuur.\nEzechi\u00ebl 14:14 noemt drie rechtvaardigen: Noach, Dani\u00ebl/Danel en Job. Over zowel Noach als Dani\u00ebl is de consensus dat dit geen historische personen zijn. De hier genoemde Dani\u00ebl/Danel verwijst overigens volgens exegeten niet naar de Bijbelse, maar naar de legendarische rechtvaardige en wijze held Danel, bekend uit de kleitabletten die gevonden zijn bij Ugarit. In Ezechi\u00ebl staat Danel, maar de Masoreten hebben een ketib/Qere, een aantekening, \"Dani\u00ebl\" gemaakt, omdat ze dachten dat het fout was. Hoe dan ook gaat het hier dus om drie legendarische personages.\nRabbijn Simeon ben Laquish schreef dat Job nooit bestaan heeft. Ook in de christelijke theologie is de consensus dat Job niet historisch is.\nReferentie aan het Bijbelboek.\nHet boek Job wordt geciteerd in Hebree\u00ebn 12:5, en in 1 Korinthi\u00ebrs 3:19. Job zelf wordt genoemd in de Brief van Jakobus 5:11."}
{"id": "6209", "revid": "573771", "url": "https://nl.wikipedia.org/wiki?curid=6209", "title": "Mars (planeet)", "text": "Mars is vanaf de zon geteld de vierde planeet van het zonnestelsel, om de zon draaiend in een baan tussen die van de Aarde en die van Jupiter. De planeet is kleiner dan de Aarde en met een (maximale) magnitude van -2,9 minder helder dan Venus en meestal minder helder dan Jupiter. Mars wordt wel de \"rode planeet\" genoemd maar is in werkelijkheid eerder okerkleurig. De planeet is vernoemd naar de Romeinse god van de oorlog. Mars is gemakkelijk met het blote oog te bespeuren, vooral in de maanden rond een oppositie. 's Nachts is Mars dan te zien als een heldere roodachtige \"ster\" die evenwel door haar relatieve nabijheid geen puntbron is maar een schijfje. Daarom flonkert Mars niet zoals bv. de verre rode reuzenster Aldebaran.\nMars is een terrestrische planeet met een ijle atmosfeer. Het oppervlak is op sommige plekken net zoals dat van de Maan bezaaid met inslagkraters, terwijl op andere plaatsen net zoals op de Aarde, vulkanen, valleien, zandduinen en poolkappen voorkomen. Verder komen ook de rotatieperiode (de sol) en de wisselingen van de seizoenen op Mars bij benadering overeen met die van de Aarde. Mars heeft twee kleine, onregelatig gevormde manen; Phobos en Deimos.\nVoor de tijd van de ruimtevaart werd vaak gedacht dat leven en vloeibaar water op Mars voorkwamen. Nadat in 1965 de ruimtesonde \"Mariner 4\" langs Mars vloog, werd duidelijk dat geen van beide het geval kon zijn. In 2003 ontdekte de ESA-sonde Mars Express water in de vorm van waterdamp en ijs op Mars. In 2008 werden door de ruimtesonde Phoenix ijsmonsters rechtstreeks onderzocht. Waarnemingen door de Mars Reconnaissance Orbiter hebben mogelijk stromend water ontdekt tijdens de warmste maanden op Mars. In 2015 maakte NASA bekend dat er bewijs gevonden is voor stromend water. In 2017 werd die stellige bewering echter ingetrokken.\nAstronomische gegevens.\nZichtbaarheid.\nMet het blote oog is Mars vanop de Aarde waar te nemen als een duidelijk oranje-rode \"ster\". De planeet staat het dichtst bij de Aarde in de periode rond de oppositie, en het verst van de Aarde bij conjunctie met de zon, wanneer de twee planeten zich aan tegenovergestelde kanten van de zon bevinden. Mars is tijdens een conjunctie vanaf de Aarde niet zichtbaar doordat hij voor het oog dicht bij de zon staat. De gemiddelde synodische periode (de tijd tussen twee opposities of conjuncties van Mars) bedraagt 780 dagen. Vanwege de excentriciteit van de banen van de Aarde en van Mars kan die periode 8,5 dagen afwijken.\nDe magnitude van Mars varieert meer dan die van de andere planeten. Tijdens een conjunctie is de magnitude +1,8, maar tijdens een (perihelische) oppositie kan deze oplopen tot -2,9, helderder dan alle andere planeten op Venus na. Dit verschil in helderheid komt doordat de banen van de Aarde en Mars dicht bij elkaar liggen, waardoor de afstand tussen de twee planeten erg varieert: in conjunctie staat Mars zeven keer zo ver van de Aarde vandaan als in oppositie. Het perihelium van Mars bevindt zich vanaf de zon gezien in het sterrenbeeld Waterman, opposities in het perihelium komen tweemaal per 32 jaar voor, met afwisselend 15 of 17 jaar ertussen. Tijdens zulke opposities staat Mars dichter bij de Aarde dan bij \"normale\" opposities (ongeveer twee keer zo dichtbij als tijdens een oppositie in het aphelium) en daarom is hij dan beter te zien.\nWanneer Mars dicht bij de oppositie komt, zal de planeet vanaf de Aarde gezien een tijd lang in omgekeerde (retrograde) richting ten opzichte van de sterren bewegen; men noemt dit de oppositielus. De oppositielus van Mars is groter dan die van andere buitenplaneten vanwege de kleinere afstand tot de Aarde.\nMet kleine telescopen zijn tijdens de opposities van Mars lichtere en donkerdere gebieden te onderscheiden op de planeet, ook de poolkappen zijn te zien. Met sterkere amateurtelescopen zijn de twee maantjes van Mars ook te volgen.\nTijdens de oppositie van 27 augustus 2003 (om 9:51 uur UT) was Mars ongeveer 55.758.006\u00a0km van de Aarde verwijderd. Mars was toen maar drie dagen verwijderd van het perihelium in zijn baan. De laatste keer dat de twee planeten elkaar zo dicht naderden was op 12 september 57.617 v.Chr., in de Oude Steentijd; de volgende keer zal in 2287 zijn. Heel speciaal was dit niet, omdat de afstand tot de Aarde maar weinig verschilt van die tijdens andere perihelische opposities. Vanwege veranderingen in de banen van Mars en de Aarde, zullen dit soort momenten vaker komen: tot het jaar 4000 zullen de Aarde en Mars elkaar 22 keer dichter naderen dan in 2003.\nBaan en rotatie.\nMars bevindt zich gemiddeld op 230 miljoen km (ongeveer 1,5 AE) van de zon. De siderische periode is 687 (aardse) dagen (of 1,8809 aardse jaren), dit is de tijd die Mars nodig heeft om een omloop rond de zon te voltooien. Een siderische dag (de periode die de planeet erover doet om rond haar eigen as te roteren) op Mars is iets langer dan de aardse dag en duurt 24 uur, 37 minuten en 22.66 seconden. Een synodische dag op Mars, de tijd die nodig is voor de zon om aan dezelfde plaats aan de marshemel te komen, is 24 uur, 39 minuten en 35,244 seconden en wordt sol genoemd. De tijdseenheid sol wordt gebruikt bij missies op het marsoppervlak, sol 0 is de landingsdag.\nDe hoek van de rotatieas van Mars met zijn baanvlak (de obliquiteit) is 25,19\u00b0, bijna gelijk aan die van de Aarde. Het gevolg is dat ook Mars seizoenen kent, hoewel ze op Mars bijna tweemaal zo lang zijn. In het zonnestelsel heeft alleen Mercurius een baan die meer afwijkt van een cirkel. De verandering van de excentriciteit is groot: 1,35 miljoen jaar geleden was de excentriciteit maar ongeveer 0,002, veel kleiner dan die van de huidige aardbaan. De excentriciteit verandert met een periode van ongeveer 96.000 aardjaren (ter vergelijking: de excentriciteit van de aardbaan verandert met een periode van ongeveer 100.000 jaar). Mars heeft echter nog een langere en belangrijkere periode waarmee de excentriciteit verandert, namelijk 2,2 miljoen aardse jaren. In de laatste 35.000 jaar is de Marsbaan langzaam excentrischer geworden als gevolg van de gravitatiekrachten van andere planeten. De kleinste afstand die de Aarde en Mars elkaar in hun banen kunnen naderen, zal de komende 25.000 jaar enigszins afnemen.\nManen.\nRondom Mars draaien twee natuurlijke manen. Beide hebben een onregelmatige, aardappelachtige vorm en hun banen liggen relatief dicht bij de planeet. Aangenomen wordt dat het door Mars' zwaartekracht ingevangen planeto\u00efden zijn.\nBeide maantjes werden in 1877 ontdekt door Asaph Hall, die ze noemde naar Phobos (\"angst\") en Deimos (\"paniek, vrees\"), in de Griekse mythologie de zonen van Ares (Mars) en Aphrodite. Phobos is met afmetingen van 27 \u00d7 22 \u00d7 18\u00a0km de grootste van de twee.\nVanaf het Marsoppervlak gezien lijkt de beweging van de twee maantjes niet op de beweging van de Maan vanaf de Aarde. Phobos heeft een omlooptijd van slechts 7 uur en 40 minuten. Deze maan is goed zichtbaar vanaf Mars, hij komt op in het westen en gaat onder in het oosten, om elf uur later alweer op te komen. Een waarnemer op het Marsoppervlak zal de maan elke dag dus drie keer zien opkomen en ondergaan. Deimos heeft een omlooptijd die dicht bij de rotatieperiode van Mars ligt (ruim 30 uur). Vanaf Mars gezien komt deze maan in het oosten op, maar doet er dan bijna drie dagen over om weer onder te gaan. Doordat de baan van Deimos verder van Mars vandaan ligt, is deze maan vanaf Mars slechts zichtbaar als een heldere ster.\nPhobos beweegt op zo'n 6000\u00a0km boven het Marsoppervlak; zijn baan ligt daarmee onder de synchrone hoogte, de hoogte waarop getijdenkrachten van Mars de maan in een steeds nauwere baan brengen. Binnen 50 miljoen jaar zal Phobos daarom of op Mars inslaan of door de getijdenkrachten uit elkaar getrokken worden, waarna de brokstukken een planetaire ring rond de planeet zullen vormen.\nHoe Mars de twee maantjes heeft ingevangen, is onduidelijk. Beide maantjes hebben bijna cirkelvormige banen, dicht bij de evenaar van de planeet, wat erg bijzonder is bij ingevangen objecten. Phobos' instabiele baan wijst erop dat de maan relatief kort geleden moet zijn ingevangen. Aangenomen wordt dat een derde object een rol moet hebben gespeeld. Planeto\u00efden met de afmetingen van Phobos en Deimos zijn buiten de planeto\u00efdengordel echter vrij zeldzaam, en dubbele planeto\u00efden al helemaal.\nTwee schrijvers hadden (toevalligerwijs) voor de ontdekking in 1877 al over twee manen bij Mars geschreven: Jonathan Swift (in het boek Gullivers reizen) en Voltaire. Op Deimos kregen daarom twee kraters de namen \"Swift\" en \"Voltaire\".\nFysieke eigenschappen.\nMars is in diameter ongeveer half zo groot als de Aarde en in massa ongeveer een tiende. De totale oppervlakte van de planeet is ongeveer even groot als het totaal aan landoppervlak op Aarde. Hoewel Mars een grotere massa en een groter volume heeft dan Mercurius, heeft hij een lagere dichtheid dan zowel Mercurius als de Aarde. Daardoor is de zwaartekracht aan het oppervlak op Mercurius iets groter dan op Mars. De rossige kleur van het Marsoppervlak wordt veroorzaakt door ijzer(III)oxide in de vorm van het mineraal hematiet of roest.\nAtmosfeer.\nOmdat Mars bij gebrek aan een magneetveld ook geen magnetosfeer heeft, staat de ionosfeer van de planeet bloot aan een bombardement van geladen deeltjes van de zonnewind. Daardoor verliest de Marsatmosfeer voortdurend moleculen waardoor hij dun en ijl blijft. Door de ruimtesondes Mars Global Surveyor en Mars Express zijn ge\u00efoniseerde deeltjes waargenomen die vanuit de atmosfeer de ruimte in bewegen. De Marsatmosfeer is in het verleden waarschijnlijk dikker geweest.\nDe luchtdruk aan het oppervlak varieert tussen ongeveer 30 Pa op Olympus Mons tot 1155 Pa op Hellas Planitia, en is gemiddeld rond de 750 Pa (6\u00a0mm kwikdruk). Dat is minder dan 1% van de gemiddelde luchtdruk aan het aardoppervlak (101.325\u00a0Pa). De luchtdruk aan het oppervlak van Mars is daarmee even groot als 35\u00a0km boven het aardoppervlak. Vanwege de kleinere zwaartekracht is de schaalhoogte (hoogte waarop de druk met een factor \"e\" is afgenomen) op Mars (ongeveer 11\u00a0km) groter dan op Aarde (ongeveer 6\u00a0km).\nDe samenstelling vertoont veel gelijkenis met de atmosfeer die zo'n 4 miljard jaar geleden op Aarde voorkwam: hoofdzakelijk koolstofdioxide (95%), aangevuld met stikstof (3%), het edelgas argon (1,6%) en verder sporen van zuurstof, methaan en water. Methaan komt voor in een concentratie van ongeveer 10 ppb. Omdat methaan in de hogere delen van de atmosfeer wordt afgebroken onder invloed van de zonnewind, heeft het een residentietijd van 340 jaar. Er moet dus een bron zijn (of hooguit enkele honderden jaren geleden zijn geweest) die methaan produceert. Als bronnen worden vulkanisme, komeetinslagen of methanogene micro-organismen voor mogelijk gehouden. De meest logische verklaring is echter serpentinisatie, een verweringsreactie van olivijnrijk gesteente (dit komt veel voor op Mars), waarbij methaan vrijkomt.\nDe Marsatmosfeer bevat ook veel fijn stof met stofdeeltjes van gemiddeld ongeveer 1,5 \u00b5m in diameter. Het stof zorgt ervoor dat de lucht vanaf het oppervlak een oranjebruine kleur heeft.\nDe seizoenen op Mars, veroorzaakt door de scheve stand van de rotatieas, brengen mee dat op de polen gedurende een half Marsjaar continu nacht heerst. De afkoeling van het oppervlak zorgt ervoor dat dikke lagen koolstofdioxide condenseren tot droogijs. Wanneer de lente aanbreekt en de pool weer verlicht wordt, sublimeert het droogijs weer. Het vrijkomende koolstofdioxide veroorzaakt harde winden vanaf de pool. Deze seizoensgebonden winden transporteren grote hoeveelheden stof en waterdamp en veroorzaken rijp aan het oppervlak en grote cirruswolken in de atmosfeer.\nKlimaat.\nVan alle planeten lijkt het klimaat op Mars het meest op dat van de Aarde, hoewel de seizoenen op Mars vanwege de langere omlooptijd rond de zon ongeveer twee keer zo lang duren als op Aarde. De oppervlaktemperatuur op Mars kan tussen -140\u00a0\u00b0C (in de poolwinter) tot 20\u00a0\u00b0C (in de zomer) vari\u00ebren. De enorme variatie in temperatuur is een direct gevolg van de dunne atmosfeer en de lage warmtecapaciteit van het marsoppervlak.\nDe seizoenen worden op Mars echter niet alleen bepaald door de stand van de rotatieas, maar ook door de excentriciteit van de Marsbaan. De Aarde heeft een veel minder excentrische baan, zodat dit effect op Aarde een minder belangrijke rol speelt. Als het op het zuidelijk halfrond van Mars zomer is, bevindt de planeet zich bij het perihelium van haar baan (dicht bij de zon), terwijl tijdens de zomer op het noordelijk halfrond de planeet zich bij het aphelium bevindt (ver van de zon vandaan). Op het zuidelijk halfrond is het verschil tussen de seizoenen daarom groter dan op het noordelijk halfrond en de zomertemperatuur op het zuidelijk halfrond kan 30 graden hoger liggen dan op het noordelijk halfrond.\nEen opvallend seizoensgebonden klimaatverschijnsel op Mars zijn stofstormen. Deze stormen kunnen kleine fenomenen zijn, maar ook de hele planeet beslaan. Ze komen voor wanneer Mars het dichtst bij de zon staat en het zomer is op het zuidelijk halfrond, en veroorzaken een temperatuurstijging over de hele planeet. Waarschijnlijk zijn de stofstormen die de kleur van het oppervlak veranderen, de oorzaak van tegenstrijdige historische waarnemingen met aardse telescopen. Stofstormen, cyclonen en kleine tornado's (\"dust devils\") zijn inmiddels waargenomen vanuit een baan om Mars en met de wagentjes op Mars.\nOppervlak.\nOppervlakkenmerken op Mars worden op een aantal manieren benoemd. De meeste gebieden met een hoog albedo (licht van kleur) hebben oudere namen, die door 19de-eeuwse astronomen werden gegeven. In veel gevallen zijn die oude namen iets veranderd vanwege het betere inzicht dat tegenwoordig bestaat in de natuur van deze gebieden. Zo is \"Nix Olympia\" (\"sneeuw van Olympus\") tegenwoordig \"Olympus Mons\" (\"berg Olympus\").\nDe evenaar en polen van Mars worden bepaald door de rotatie van de planeet. De nulmeridiaan op Mars loopt, niet toevallig, door de naar de Engelse astronoom George Biddell Airy genoemde krater Airy-0 in de regio Sinus Meridiani.\nOmdat Mars geen oceanen heeft, en daarom geen zeeniveau, moest ook een willekeurig nulniveau uitgezocht worden voor hoogtemetingen. Dit niveau is op Mars gedefinieerd als de hoogte waarop de luchtdruk 610,5 Pa bedraagt. Deze druk komt overeen met het tripelpunt van water (H2O), en is ongeveer gelijk aan 0,6% van de luchtdruk op zeeniveau op Aarde.\nPoolkappen.\nOp de polen komen ijskappen van bevroren water en koolstofdioxide (droogijs) voor. De poolkappen groeien aan en smelten af in de loop van de seizoenen. Op de noordpool groeit elke winter een 1 m dikke laag droogijs aan, op de zuidpool is de ijslaag dikker (8 m) en permanent aanwezig.\nDe ijskap op de noordpool is ongeveer 1000\u00a0km in diameter in de zomer en bevat ongeveer 1,6 miljoen km\u00b3 ijs (ongeveer twee derde van de ijskap op Groenland). Als het ijs gelijk over de kap verdeeld was, zou de hele kap 2\u00a0km dik zijn. De ijskap op de zuidpool heeft een diameter van 350\u00a0km en is gemiddeld 3\u00a0km dik. Het totale volume ijs in de zuidpoolkap samen met ijs in nabijgelegen sedimenten komt overeen met het volume van de ijskap op de noordpool. Beide poolkappen vertonen spiraalvormige troggen. Men neemt aan dat deze structuren gevormd worden door verschillen in opwarming, en de sublimatie, van droogijs en water.\nHet gebied waar de noordelijke ijskap zich bevindt, heet Planum Boreum, het gebied van de zuidelijke ijskap Planum Australe.\nVlakten.\nDe topografie van Mars laat een duidelijke dichotomie (tweedeling) zien: de lagergelegen vulkanische vlakten van het noordelijk halfrond tegenover de met kraters bedekte hooglanden van het zuidelijk halfrond. Vanuit de ruimte gezien is het Marsoppervlak daarom te verdelen in twee soorten gebieden met verschillende albedo's. De lichtere vlakten, bedekt met stof en rood ijzeroxide-rijk zand werden ooit gezien als \"continenten\" en kregen overeenkomstige namen, bijvoorbeeld Arabia Terra (\"land van Arabia\") of Amazonis Planitia (\"vlakte van de Amazone\"). De donkere gebieden werden gezien als zee\u00ebn en kregen namen als Mare Erythraeum, Mare Sirenum en Aurorae Sinus. Het grootste donkere gebied is Syrtis Major; dit is ook vanaf Aarde goed zichtbaar.\nInslagkraters.\nEr bevindt zich een groot aantal inslagkraters op Mars. Ongeveer 43.000 daarvan hebben een diameter groter dan 5\u00a0km. De grootste inslagkrater, eigenlijk een inslagbekken, is Hellas Planitia, een licht, vanaf de Aarde zichtbaar gebied op het zuidelijk halfrond van Mars. Het heeft een diepte van 8\u00a0km en een diameter van 2300\u00a0km.\nVanwege zijn kleinere massa en dienovereenkomstig geringe zwaartekracht is de kans dat een meteoriet inslaat op Mars ongeveer half zo groot als op Aarde, hoewel de nabijheid van de planeto\u00efdengordel deze kans juist vergroot. Mars bevindt zich ook dichter bij de banen van veel kort-periodische kometen, dat wil zeggen: kometen met omloopbanen binnen de baan van Jupiter. Desondanks heeft Mars relatief weinig kraters vergeleken met de Maan, doordat de Marsatmosfeer kleinere objecten doet verbranden, voordat ze de kans krijgen in te slaan. Sommige kraters hebben een vorm die doet vermoeden dat het oppervlak nat was ten tijde van de inslag. Een keten van kraters (een \"catena\") kan ontstaan als een meteoriet voor inslag uiteenvalt in brokstukken die ieder een krater veroorzaken.\nValleien.\nOpvallend zijn de honderden korte en soms lange valleien zoals Ares Vallis, die door stromende vloeistof veroorzaakt lijken.\nVulkanen en bergen.\nRond de evenaar ligt het Tharsis-gebied, dat bezaaid is met enorme schildvulkanen. Voor zover bekend, is de uitgedoofde vulkaan Olympus Mons de hoogste berg in het zonnestelsel. Andere hoge vulkanen in de regio Tharsis zijn Ascraeus Mons, Pavonis Mons en Arsia Mons. In de flanken van Arsia Mons zijn aanwijzingen voor grotten gevonden.\nDubbelkloof Valles Marineris.\nMeer naar het oosten liggen de \"Valles Marineris\" (de \"Valleien van Mariner\"), een 4000\u00a0km lange dubbele kloof met een breedte van maximaal 250\u00a0km en tot 7\u00a0km diep. De kloven lopen langs de evenaar door tot aan Noctis Labyrinthus (Latijn: \"Doolhof van de nacht\"). Dit is een gebied waarin allerlei diepe, steilwandige valleien chaotisch door elkaar liggen. De Valles Marineris beslaan ongeveer een vijfde van de omtrek van Mars. De Grand Canyon op Aarde is daarmee vergeleken veel kleiner: 450\u00a0km lang en 2\u00a0km diep.\nEen andere grote kloof is Ma'adim Vallis, 700\u00a0km lang, 20\u00a0km breed en 2\u00a0km diep. Het kan zijn dat deze kloof in een ver verleden gevuld was met vloeibaar water.\nWater.\nVloeibaar water kan slechts voor korte tijd voorkomen op de laagstgelegen plaatsen aan de oppervlakte van Mars; elders verdampt of bevriest het onmiddellijk. In vaste en in gasvormige toestand kan water echter wel op Mars voorkomen.\nIJs en permafrost.\nWaterijs is in grote hoeveelheden aanwezig, vooral aan de twee poolkappen. De hoeveelheid water die ligt opgeslagen in de ijskap op Mars' zuidpool, is voldoende om in gesmolten toestand het hele Marsoppervlak te bedekken met een 11 m dikke laag water. De hoeveelheid ijs op de Zuidpool van Mars bedraagt twee derde van het ijs op Groenland.\nDe poolkappen van Mars blijken te smelten en af te nemen in grootte. Een mogelijke verklaring is dat liggend stof een lichte kleur heeft en daardoor meer zonlicht weerkaatst dan het donkere, kale Marsoppervlak eronder. Bij wind waait het Marsstof op, waardoor het Marsoppervlak sterker opgewarmd wordt en er dus meer wind waait, enzoverder. Deze effecten versterken elkaar.\nNaast het in de poolkappen opgeslagen, bevindt zich een grote hoeveelheid water in de Marsbodem in de vorm van permafrost. De zone van permafrost strekt zich uit van de polen tot de 60e breedtegraad. In 2016 ontdekte de SHARAD radar van de MRO onder het oppervlak van Utopia Planitia een uitgestrekte ijsvlakte. De ijslaag heeft een dikte van 80 \u00e0 170 meter; naast stof en rotsen bestaat deze voor 50 \u00e0 85% uit waterijs. Het ijs sublimeert niet, omdat het door een \u00e9\u00e9n tot tien meter dikke bodemlaag is bedekt.\nIn juni 2008 ontdekte de Marssonde Phoenix brokjes ijs zo groot als dobbelstenen in een kuil die de sonde had gegraven. Eerst werd gedacht dat het zout was, maar enkele dagen later waren de blokjes weg, kennelijk gesublimeerd. Er is ook sneeuw ontdekt.\nStromend water.\nEr zijn vele structuren aan het Marsoppervlak, zoals enorme droge rivierbeddingen en stroomgeulen, die door stromend water kunnen zijn gevormd. Van een aantal van deze structuren wordt echter betwist of dat ook werkelijk aan water kan toegeschreven worden. Ook wind, lavastromen en het smelten van droogijs kunnen dergelijke structuren gevormd hebben. Toch lijkt stromend vloeibaar water verantwoordelijk voor een groot deel van de structuren.\nWaarschijnlijk bevinden zich onder de dikke laag permafrost grote hoeveelheden vloeibaar grondwater, die in het verleden tijdens kortstondige perioden van vulkanische activiteit naar de oppervlakte werden gebracht. De grootste uitbarsting moet gebeurd zijn tijdens het ontstaan van de Valles Marineris, waarbij genoeg water moet zijn ontsnapt om over de hele planeet rivieren te doen ontstaan.\nDankzij de hoge resolutie van foto's van het Marsoppervlak, die de \"Mars Global Surveyor\" tussen 1996 en 2006 gemaakt heeft, zijn deze geulen, zoals Nirgal Vallis en Nanedi Vallis, gedetailleerd in kaart gebracht. Van de reusachtige opgedroogde stroombeddingen en hun zijtakken is geen oorsprong gevonden en het is mogelijk dat deze door erosie verdwenen is. De stromen moeten dan oudere structuren zijn.\nOp het zuidelijk halfrond zijn boven de 30ste breedtegraad structuren in krater- en canyonwanden aangetroffen, die op stroomgeultjes lijken waar water uit de wand gesijpeld is. Tot nog toe zijn geen sporen van verwering in deze kleinere geulen aangetroffen of stroomgeulen die gedeeltelijk door inslagkraters verdwenen zijn, waaruit blijkt dat dit relatief jonge structuren zijn. In \u00e9\u00e9n geval zijn op foto's van dezelfde stroomgeul, die zes jaar na elkaar gemaakt werden, duidelijke veranderingen te merken. Het lijkt erop dat er door modderstromen nieuwe lagen sediment zijn afgezet in de tussentijd. Dit is moeilijk te verklaren zonder vloeibaar water. Of het water afkomstig is van neerslag, uit de ondergrond of uit een ander proces is niet duidelijk. Ook voor deze geultjes bestaan alternatieve verklaringen, zoals het verplaatsen van stof door de wind en het ontdooien van droogijs.\nIn 2013 ontdekten onderzoekers van Marsfoto's een mogelijke oorzaak voor de aanwezigheid van geulen op stofduinen. Deze vertonen opgehoogde randen, hebben een lengte van maximaal twee kilometer, een breedte van minder dan tien meter en onder is vaak een holte zichtbaar. Deze werden al opgemerkt op foto's van de \"Mars Global Surveyor\", maar het bleef onduidelijk hoe ze ontstaan zijn. Het is niet aannemelijk dat water deze geulen veroorzaakte, aangezien ze plotseling eindigen, zonder dat ge\u00ebrodeerd materiaal zichtbaar is. Uit recentere foto's door de \"Mars Reconnaissance Orbiter\" bleek, dat deze geulen ontstaan tijdens de Martiaanse lente op stofduinen waarop zich tijdens de winter koolstofdioxide-ijs afzet. Deze ijsbrokken breken af en rollen naar beneden, waar ze vervolgens verdampen. Door middel van proefnemingen met CO2 droogijs op Aardse duinen werd duidelijk dat dit ijs onder deze omstandigheden in dusdanige mate sublimeert, dat zich onder het ijsblok een gaslaag vormt die het ijs optilt, waarna het van de helling rolt. Het gas duwt tevens de randen van de geul omhoog. Dit proces vindt plaats op zowel steile als zwakke hellingen.\nBepaalde mineralen op het Marsoppervlak zijn ook gebruikt als aanwijzing voor het voorkomen van vloeibaar water. Hematiet en goethiet bijvoorbeeld worden vaak gevormd in de nabijheid van water.\nOp 28 september 2015 maakte NASA tijdens een persconferentie bekend dat met een combinatie van foto's en spectrometrische gegevens van de Curiosity bewijs is gevonden voor stromend water. Op de foto's zijn hellingen zichtbaar met donkere strepen, zogenaamde \"recurring slope lineae\". De lengte van de strepen groeit in de warme maanden en neemt af in de koude maanden. Onderzoek met een spectrometer toonde volgens NASA aan dat er zich op deze hellingen oplosbaar zout bevindt, dat alleen afgezet kan zijn door stromend water. In november 2017 maakten onderzoekers van het JPL en de US Geological Survey bekend dat er voor de waargenomen verschijnselen een andere oorzaak mogelijk is dan stromend water: bij de \"recurring slope lines\" zou het ook kunnen gaan om \"granular flow\" (stromende zandkorrels), een verschijnsel dat op aarde bekend is van actieve duinen; de waargenomen zoutafzettingen zouden kunnen ontstaan als zoutkristallen gehydrateerd worden door atmosferische waterdamp.\nGeologie.\nDankzij metingen van ruimtesondes en door bestudering van Marsmeteorieten, is bekend dat het Marsoppervlak voornamelijk bestaat uit basalt. Delen van dit oppervlak zijn echter silicarijker dan basalt en het kan zijn dat delen van het Marsoppervlak uit ryoliet bestaan. Deze waarnemingen kunnen ook veroorzaakt zijn door de aanwezigheid van silicarijk glas. Op Mars komen lawines voor. In maart 2008 werden met gegevens van \"Mars Odyssey\" grote zoutafzettingen op het oppervlak gevonden.\nVan de Valles Marineris wordt vermoed dat het een groot slenkensysteem is, veroorzaakt door het opzwellen van de Marskorst bij het ontstaan van de dichtbijgelegen regio Tharsis.\nWaar de dichotomie tussen de twee halfronden zijn oorsprong vindt, is onbekend. Een hypothese is dat het volledige noordelijk halfrond van Mars ooit bedekt werd door een enorme oceaan. De aanwijzingen hiervoor zijn uiteenlopend, en suggereren meer lokale zee\u00ebn. Het inslagbekken Hellas Planitia is in het verleden vermoedelijk ontstaan tijdens de inslag van een grote meteoriet. Het is een van de grootste bekende inslagkraters in het zonnestelsel en hij wordt omringd door een 2\u00a0km hoge bergrug.\nTijdperken.\nAnalyse van Marsfoto's leidde in 1986 tot de volgende indeling van Kenneth Tanaka (\"US Geological Survey\") van de geologische tijdperken:\nInterne opbouw.\nHet modelleren van het binnenste van Mars leidt tot de veronderstelling van een kern met een straal van ongeveer 1480\u00a0km. Deze kern bestaat uit ijzer aangevuld met 14-17% zwavel en kleinere hoeveelheden andere elementen, waaronder nikkel. Ten minste een deel van de kern van Mars moet nog vloeibaar zijn. Dit blijkt uit metingen van het zwaartekrachtsveld van Mars, die wijzen op een vervorming van Mars onder invloed van de aantrekkingskracht van de zon. Doordat Mars een lichtere planeet is dan de Aarde, is de planetaire differentiatie niet zo lang doorgegaan en bevat de kern van Mars aanzienlijk hogere concentraties lichtere elementen dan de aardkern.\nOm deze kern heen ligt een vaste mantel, die voornamelijk bestaat uit ijzer- en magnesiumsilicaten. Deze mantel was waarschijnlijk de bron voor veel van de vulkanische en tektonische oppervlakverschijnselen, maar is tegenwoordig inactief. In de mantel komen op verschillende diepten enkele faseovergangen in het belangrijkste mantelmineraal olivijn voor, dat daar van kristalstructuur verandert. In de Aarde is de belangrijkste van deze overgangen van de spinel- naar de perovskiet-structuur, die de boven- van de ondermantel scheidt. Doordat de druk in Mars door de kleinere massa minder snel toeneemt met de diepte dan in de Aarde, bevinden de fase-overgangen zich in Mars op een grotere diepte. Vanwege de onzekerheid over de precieze diepte waarop de Marsmantel in de Marskern overgaat, is het vooralsnog niet duidelijk of de spinel-perovskiet-overgang ook in de mantel van Mars optreedt, of dat de Marsmantel daar gewoon niet dik genoeg voor is. Men denkt dat, net als de aardmantel, de mantel van Mars langzaam convecteert.\nDe buitenste laag, de korst, bestaat net als de mantel voornamelijk uit ijzer- en magnesiumsilicaten en is gemiddeld ongeveer 50\u00a0km dik, met een maximum dikte van ongeveer 125\u00a0km. De aardkorst, die gemiddeld 40\u00a0km dik is, heeft verhoudingsgewijs naar de grootte van de twee planeten een drie maal zo kleine dikte. Er is een duidelijk verschil in korstdikte van enkele tientallen kilometers tussen het noordelijke en het zuidelijk halfrond. Hiermee gepaard gaat een hoogteverschil van het oppervlak van gemiddeld enkele kilometers. Dit verschijnsel wordt de dichotomie van Mars genoemd.\nMagnetisch veld.\nConvectie onder invloed van de afkoeling in de vloeibare buitenkern van de Aarde is de oorzaak van het aardmagnetisch veld. Hoewel Mars waarschijnlijk een gedeeltelijk vloeibare kern heeft, heeft Mars tegenwoordig geen actief magnetisch veld meer. Grote delen van de korst van Mars, met name op het zuidelijk halfrond, zijn echter gemagnetiseerd in langgerekte patronen, die doen denken aan de gestreepte afwisselende magnetisatie van de oceaankorst op Aarde bij de naden tussen aardschollen. Het is mogelijk dat deze magnetisatie op Mars net als op Aarde veroorzaakt werd door omkeringen van een magnetisch veld, dat op Mars later verdween. Het magnetisch veld op Mars zou zijn verdwenen door het grotendeels stollen van de metallische kern van Mars. Volgens sommige onderzoekers tonen de langgerekte patronen aan dat er ooit platentektoniek op Mars plaatsvond.\nLeven.\nOf op een planeet leven mogelijk is, hangt volgens de huidige inzichten ervan af of er vloeibaar water op de planeet voorkomt. Hiervoor moet de baan van de planeet binnen de bewoonbare zone rond een ster liggen. Bij de zon ligt de Aarde binnen deze zone. Omdat Mars een halve astronomische eenheid buiten de zone ligt en een erg dunne atmosfeer heeft, komt er nauwelijks vloeibaar water op zijn oppervlak voor. De sporen van vloeibaar water uit het verleden laten echter zien dat de planeet potentieel wel in staat is om leven te herbergen. Het water op Mars lijkt echter te zuur en te zout te zijn geweest voor aardse vormen van leven.\nWaarschijnlijk vormen bij Mars het gebrek aan een magnetosfeer, ozonlaag en de extreem dunne atmosfeer een groter probleem. Op het planeetoppervlak heersen erg grote temperatuurverschillen, veel meteorieten verbranden niet als ze door de atmosfeer vallen en slaan daarom in. Op het oppervlak staat leven bloot aan schadelijke straling en er is onvoldoende luchtdruk om water vloeibaar te houden, vloeibaar water zou namelijk onmiddellijk verdampen. Daarnaast is Mars geologisch gezien inactief. Door het gebrek aan vulkanische activiteit zijn de chemische kringlopen die stoffen en mineralen uitwisselen tussen de korst, het binnenste van de planeet en de atmosfeer gestopt.\nHet lijkt er echter op dat de situatie in een zeer ver verleden anders is geweest. Rond 4 miljard jaar geleden moet Mars een dikkere atmosfeer en een sterker magnetisch veld hebben gehad. Ook was er toen veel vulkanische activiteit. De situatie moet in die tijd daarom niet zoveel verschild hebben van de Aarde en de vraag is dus of er op Mars, net als op Aarde, leven kan zijn ontstaan.\nDe vraag of er op dit moment leven voorkomt op Mars is niet definitief opgelost. De volgens huidige maatstaven primitieve experimenten die de Vikinglanders in de jaren 70 uitvoerden om leven aan te tonen in de Marsbodem leken soms de aanwezigheid van leven te suggereren. Deze experimenten worden inmiddels echter algemeen als onbetrouwbaar gezien - er is zelfs beweerd dat mogelijke levensvormen tijdens de experimenten gedood werden.\nIn de marsmeteoriet ALH84001 zijn organische verbindingen gevonden. Aanhangers van de hypothese wijzen erop dat deze verbindingen kunnen zijn afgezet door primitieve vormen van leven, vergelijkbaar met aardse micro-organismen. Later werd de steen door een inslag de ruimte ingeslingerd om uiteindelijk, na 15 miljoen jaar, als meteoriet op Aarde in te slaan. Toen begin jaren 2000 sporen van methaan en formaldehyde op Mars werden ontdekt, werden deze ook aangewezen als mogelijke sporen van leven. Er zijn echter ook alternatieve verklaringen voor het voorkomen van deze stoffen op Mars.\nOnderzoek.\nGeschiedenis.\nOudheid en Renaissance.\nEen van de eersten die de planeet Mars op een wetenschappelijke manier beschreven, was Aristoteles, die zag hoe de planeet door de Maan bedekt werd. Daaruit leidde hij af dat Mars zich verder van de Aarde vandaan bevindt dan de Maan, in tegenstelling tot wat in die tijd algemeen gedacht werd. Op 13 oktober 1590 (juliaanse kalender) vond een bedekking van Mars door Venus plaats en dit verschijnsel werd beschreven door de Duitse astronoom Michael Maestlin. Dit is de enige beschreven bedekking van Mars door een andere planeet. Johannes Kepler was de eerste die de ellipsbaan van Mars berekende in 1609.\nGalileo Galilei was de eerste die Mars door een telescoop bekeek. In 1666 ontdekte de astronoom Cassini poolkappen op Mars. Christiaan Huygens tekende de eerste Marskaart met Syrtis Major, berekende de omlooptijd en nam een poolkap waar.\n19de eeuw.\nPas in de 19de eeuw werden telescopen gebouwd die sterk genoeg waren om het Marsoppervlak gedetailleerd te bestuderen. De astronomen Johann Heinrich von M\u00e4dler en Wilhelm Beer waren de eerste \"areografen\". Ze stelden vast dat de meeste oppervlakkenmerken vast waren en konden aan de hand daarvan de rotatieperiode van de planeet vaststellen. In 1840 tekende Von M\u00e4dler aan de hand van tien jaar observaties een kaart van Mars. In plaats van de kenmerken namen te geven, gaven Von M\u00e4dler en Beer ze letters; Sinus Meridiani was bijvoorbeeld \"a\". Tot in de tweede helft van de 19e eeuw hadden verschillende waarnemers kaarten van Mars gemaakt en zelf namen toegekend aan gebieden zoals \"Zee van Dawes\" (1865), \"Land van Cassini\" en \"Continent van Secchi\".\nDe Italiaan Angelo Secchi ontdekte in 1858 'canali' (\"geulen\", de latere Marskanalen) op het oppervlak van Mars. Deze \"canali\" werden bekend door een kaart van de planeet die de Italiaanse astronoom Giovanni Schiaparelli met behulp van een 22\u00a0cm telescoop maakte tijdens de oppositie van september 1877. \"Canali\" werd vaak verkeerd vertaald als \"kanalen\", waarmee gesuggereerd wordt dat op Mars een beschaving bestond. De \"canali\" zouden later een optische illusie blijken te zijn. Schiaparelli noemde de \"canali\" naar grote rivieren op Aarde. Ook andere astronomen, zoals Henri Joseph Perrotin en Louis Thollon, namen de \"canali\" waar. Schiaparelli gaf gebieden namen uit de Bijbel, het Middellandse Zeegebied en het Nabije Oosten. Naast de \"canali\" vond hij veel donkere gebieden: deze kregen net als op de Maan de aanduiding \"mare\" of \"lacus\", zoals \"Mare Sirenum\" (Zee van de Sirenes), \"Solis Lacus\" (Meer van de zon). De International Astronomical Union nam dit systeem in 1958 over - afgezien van de \"canali\". Door onderzoek met ruimtesonden ontdekte kenmerken kregen nieuwe namen als \"Valles Marineris\" (Valleien van de Mariner).\nGe\u00efnteresseerd geraakt door Schiaparelli's waarnemingen, stichtte Percival Lowell een sterrenwacht met 300mm en 450mm telescopen. Hij bekeek Mars tijdens de perihelische oppositie van 1894 en de daaropvolgende minder gunstige opposities en publiceerde een aantal populaire boeken over de planeet en haar veronderstelde bewoners. Zowel Lowell als Carl Otto Lampland lukte het foto's te maken van de \"canali\".\n20e eeuw.\nMet de telescopen van het begin van de 20ste eeuw waren het aangroeien en afnemen van de poolkappen en de groei van grote donkere gebieden tijdens de \"zomer\" op Mars duidelijk te zien. Vaak werd aangenomen dat de donkere gebieden door vegetatie gevormd werden. In 1909 bekeek de Franse astronoom Camille Flammarion Mars door een 840mm telescoop. Hij beschreef onregelmatige vormen en patronen op het oppervlak van de planeet, maar kon geen spoor vinden van de \"canali\" van Schiaparelli.\nZelfs in de jaren 60 verschenen er nog wetenschappelijke publicaties over het leven op Mars om de seizoensgebonden aangroei van donkere gebieden te verklaren. Pas toen de eerste ruimtesondes van het Marinerprogramma langs de planeet vlogen, werd duidelijk dat er geen vegetatie of ander duidelijk zichtbaar leven op Mars voorkomt.\nVerkenning door ruimtesondes.\nSinds 1960 zijn er tientallen onbemande ruimtevaartuigen naar Mars gestuurd door de ruimteorganisaties van de Sovjet-Unie, de Verenigde Staten, Europa en Japan. De meeste verrichten onderzoek vanuit een baan rond de planeet, maar enkele vluchten hadden als doel om daadwerkelijk op Mars te landen. Onderzoek richtte zich op de samenstelling, het klimaat en de geologie van de planeet.\nDe eerste ruimtesonde werd op 10 oktober 1960 gelanceerd door de Sovjet-Unie. Deze Marsnik 1 had langs Mars moeten vliegen, maar bij de lancering ging het al mis. Vier dagen later werd een nieuwe poging ondernomen met de Marsnik 2, maar ook deze missie mislukte toen op een hoogte van 120\u00a0km de draagraket terugviel naar de Aarde.\nDe eerste geslaagde missie naar Mars werd uitgevoerd met de Amerikaanse Mariner 4, die in november 1964 werd gelanceerd en acht maanden later langs Mars scheerde. De ruimtesonde maakte de eerste gedetailleerde foto's van het oppervlak van een andere planeet, waarop een doods landschap, bedekt met kraters, zichtbaar was. Mariner 9 was de eerste sonde die met succes in een baan rond Mars werd gebracht. Een jaar lang heeft deze ruimtesonde meetgegevens en in totaal 7329 foto's naar de Aarde gestuurd.\nDe eerste poging om een meetstation op Mars te laten landen mislukte toen de Russische Mars 2 als gevolg van een rekenfout veel te snel afdaalde en de harde landing niet overleefde. De Mars 3-missie liep iets beter af, maar 20 seconden na de landing begaf deze lander het.\nMeer geluk had het Amerikaanse Viking-programma in 1975, waarbij twee ruimtesondes, Viking 1 en Viking 2, elk bestaande uit een satelliet en een lander, over een lange periode gegevens verzamelden. De Viking-landers beschikten over seismometers, camera's, een gaschromatograaf, een massaspectrometer en andere apparatuur om de atmosfeer en bodem te onderzoeken. Bovendien maakten ze de eerste kleurenfoto's van het Marsoppervlak.\nNadat het Russische Phobosprogramma (Phobos 1 en Phobos 2) in 1988 en de Amerikaanse Mars Observer in 1992 beide om uiteenlopende redenen mislukten was de Amerikaanse Mars Global Surveyor in 1996 geheel geslaagd. Tot 2006 bracht deze sonde vanuit een omloopbaan het oppervlak van Mars zeer nauwkeurig in kaart. Een maand na de Surveyor lanceerde NASA ook de Mars Pathfinder, die het verkenningsvoertuigje Sojourner meebracht. Het wagentje maakte veel spectaculaire foto's van het Marslandschap in de Ares Vallis.\nIn 2003 volgde de Europese sonde Mars Express. Deze ruimtesonde fotografeerde vanuit een baan om Mars het gehele Marsoppervlak. Daarnaast werden er metingen gedaan aan de minerale samenstelling. Op 19 december 2003 werd het wagentje Beagle 2 als lander losgemaakt van de sonde. Eenmaal op het oppervlak, liet dit echter niets meer van zich horen en het werd enkele weken later als verloren beschouwd. Onderzoekers van de Europese ruimtevaartdienst ESA hebben dankzij de Mars Express sporen van water en ijs ontdekt op de planeet Mars, en de aanwezigheid van ijs in de zuidelijke poolkap van de planeet aangetoond.\nDatzelfde jaar werden door de NASA twee Mars Exploration Rovers gelanceerd, Spirit en Opportunity. Deze robotwagens, aangedreven door zonne-energie, landden in 2004 op Mars, voerden onderzoek uit en maakten (panorama)foto's. Spirit landde in de Gusevkrater, Opportunity in Meridiani Planum. Beide wagentjes zouden hun verwachte levensduur van drie maanden vele malen overtreffen. In 2010 ging het contact met Spirit verloren, met Opportunity verloor men het contact in 2018. De belangrijkste resultaten van de missie waren nieuwe bewijzen voor het vroeger voorkomen van water op Mars.\nOp 4 augustus 2007 werd de Phoenix-ruimtesonde gelanceerd met een verwachte aankomst bij Mars op 25 mei 2008. De geslaagde landing van \"Phoenix\" met parachutes bij de noordpoolkap werd door de satelliet Mars Reconnaissance Orbiter gefotografeerd. De eerste beelden gaven veelhoeken in de bodem te zien, waarschijnlijk te wijten aan ontdooien en opvriezen van ondergronds ijs. De afmetingen waren kleiner dan verwacht. Met zijn graafarm heeft Phoenix grondmonsters genomen om met ovens te verhitten, zodat de vrijkomende gassen kunnen worden geanalyseerd. Ook kan een richel van de veelhoek worden doorgraven, om te kijken of daar ijs of zand zit. In opvolgende foto's was een witte substantie te zien, die verdween. Men denkt dat dit ijs was.\nOp 26 november 2011 werd de Curiosity gelanceerd, die na 255 dagen, op 6 augustus 2012, een succesvolle landing maakte. Voor zijn onderzoek reed de Curiosity de 5 kilometer hoge berg Mt. Sharp midden in de krater op. Die berg zou zijn gevormd door afzettingen van het stromende water. De lagen van de berg zijn \"een geschiedenisboek\" van Mars, aldus de Amerikaanse ruimtevaartorganisatie NASA.\nDe eerste ruimtelijke verkenning naar Mars vond plaats in 1971, Tot op heden zijn er nog geen bemande vluchten naar Mars geweest, wel zijn er verschillende onbemande landingen op Mars geweest:\nToekomstige verkenning.\nAls voorbereiding voor een bemande reis naar Mars wordt in Rusland onderzoek gedaan naar een luchtmengsel van zuurstof en argongas, wat de brandveiligheid zou moeten verhogen. Tevens worden onderzoeken zoals de isolatie van zes vrijwilligers voor 500 dagen (Mars-500) uitgevoerd, voor een onderzoek naar de psychische en fysieke gevolgen van een reis naar Mars.\nAmerikaanse robotmissies en een bemande missie naar de Maan moeten het uitgangspunt zijn voor de verkenning van Mars door astronauten. Een nieuw ruimteschip, het Multi Purpose Crew Vehicle (MPCV) Orion wordt hiervoor gebouwd.\nDe Mars Society ijvert voor projecten om Mars te koloniseren.\nOm bij eventuele toekomstige kolonisatie van Mars de tijd bij te kunnen houden (tijdmeting op Mars) is in 1985 door Thomas Gangale de Darische kalender ontwikkeld. Als uitgangspunten nam hij de duur van een dag op Mars, een sol, en de tijd die Mars er over doet om een rondje om de zon te maken. E\u00e9n Marsjaar is onderverdeeld in 24 maanden van 27 of 28 sols.\nCulturele betekenis.\nMythologie.\nDe Babyloni\u00ebrs noemden de planeet naar de god van vuur, oorlog en vernietiging, Nergal, waarschijnlijk vanwege zijn rode kleur. De oude Grieken stelden Nergal gelijk aan hun god Ares en noemden de planeet \u1f0c\u03c1\u03b5\u03c9\u03c2 \u1f00\u03c3\u03c4\u1f21\u03c1 (\"Areos aster\"), dat \"ster van Ares\" betekent. Overigens noemden de Grieken de planeet ook wel \u03a0\u03c5\u03c1\u03cc\u03b5\u03b9\u03c2 (\"Pyroeis\"), dat \"vurig\" betekent.\nIn de Hindoe\u00efstische mythologie is Mars bekend als Mangala (\u092e\u0902\u0917\u0932) of Angaraka (de laatste naam, uit het Sanskriet, is ook een oorlogsgod). Bij de Egyptenaren was de planeet bekend als \u1e24r D\u0161r, wat \"rode Horus\" betekende. De Isra\u00eblieten noemden Mars \"Ma'adim\" (\u05de\u05d0\u05d3\u05d9\u05dd)\u2014\"de blozende\", hiervan komt de naam van de grootste kloof op Mars, Ma'adim Vallis. In de Chinese, Japanse, Koreaanse en Vietnamese culturen wordt de planeet \"hu\u01d2x\u012bng\" (Chinees) of \"kasei\" (Japans) (\u706b\u661f) genoemd, \"vuurster\", en geassocieerd met het element vuur.\nIn de westerse astrologie wordt Mars geassocieerd met geweld, energie en seksualiteit, en als tegenpool van de planeet Venus. Het symbool, een cirkel met een eruit stekende pijl, is een gestileerde representatie van een schild en speer, symbolen van de Romeinse god Mars. In de biologie wordt hetzelfde symbool gebruikt om het mannelijk geslacht mee aan te geven en in de alchemie staat het symbool voor het element ijzer dat met de planeet geassocieerd werd.\nPopulaire cultuur.\nDe gedachte dat Mars bewoond wordt door intelligente marswezens ontstond aan het einde van de 19de eeuw. De door Giovanni Schiaparelli veronderstelde kanalen op mars vormden de achtergrond voor de idee dat de planeet een uitdrogende, afkoelende, en afstervende wereld was waarin oude beschavingen irrigatiesystemen aangelegd hadden.\nHet idee van intelligent leven op Mars kwam aan het eind van de 19de eeuw onder de aandacht van het grote publiek in met name de Verenigde Staten. Dit wordt weleens \"Mars fever\" (Marskoorts) genoemd. In 1899 ving de uitvinder Nikola Tesla regelmatig herhaalde signalen op tijdens het waarnemen van atmosferische radiogolven. Tesla zou later in een interview vertellen dat het volgens hem mogelijk om signalen van intelligent leven op Mars ging.\nDe Amerikaanse media bliezen de hype rond Mars nog verder op door uitspraken van geleerden verkeerd aan te halen of uit hun verband te plaatsen. Zo werd van de natuurkundige William Thomson beweerd dat hij dacht dat de signalen van Tesla een boodschap bevatten voor de bevolking van de Verenigde Staten. Thomson ontkende later zoiets gezegd te hebben. In 1901 schreef de astronoom Edward Charles Pickering in \"The New York Times\" dat hij aanwijzingen had dat de bewoners van Mars in contact probeerden te komen met de Aarde. Pickering stelde later voor in Texas een groot aantal spiegels op te stellen om signalen terug naar Mars te kunnen sturen.\nIn de populaire cultuur en sciencefiction werd de gedachte van intelligent leven overgenomen. Een bekend voorbeeld is het boek \"The War of the Worlds\" van H.G. Wells (1898), waarin Marsbewoners proberen de Aarde over te nemen om aan hun eigen stervende planeet te ontsnappen. In 1938 werd een radioversie van het boek uitgezonden en gepresenteerd als werkelijk nieuws. Veel luisteraars dachten dat er echt een invasie gaande was. Tussen 1912 en 1948 publiceerde Edgar Rice Burroughs zijn fantasy-serie \"Barsoom\" over Mars. Een krater op Mars kreeg de naam 'Burroughs'. Een ander invloedrijk boek was \"The Martian Chronicles\" van Ray Bradbury, waarin menselijke ruimtevaarders onbedoeld een beschaving op Mars vernietigen. Kim Stanley Robinson daarentegen schreef in de 90er jaren van de 20e eeuw zijn Mars-trilogie, waarbij terravorming het uiteindelijke doel was.\nToen de Mariner- en Vikingprogramma's beelden van het oppervlak van Mars naar de Aarde zonden, bleek Mars in werkelijkheid een levenloze wereld zonder kanalen of intelligente beschavingen te zijn. In de populaire cultuur werd daarna de focus verlegd naar toekomstige menselijke kolonies op Mars, zoals in de Marstrilogie van Kim Stanley Robinson. Pseudowetenschappelijke speculaties over intelligent leven in een ver verleden bleven voorkomen, bijvoorbeeld naar aanleiding van een reli\u00ebfvorm in de regio Cydonia, waarin aanvankelijk een menselijk aangezicht te herkennen viel, tot er helderdere foto's van het reli\u00ebf verschenen."}
{"id": "6210", "revid": "1165742", "url": "https://nl.wikipedia.org/wiki?curid=6210", "title": "Slag bij Turnhout (1597)", "text": "De Slag bij Turnhout, ook \"Veldslag op de Tielenheide\" genoemd, was een veldslag bij Turnhout op 24 januari 1597 tussen een Staats leger onder Maurits van Nassau, de latere prins van Oranje en een koninklijk \"Spaans\" leger onder graaf van Varax. Het beleg was onderdeel van Maurits' veldtocht van 1597, Maurits' succesvolle offensief tegen de Spanjaarden.\nAanloop.\nGedurende de Tachtigjarige Oorlog lag Turnhout in het grensgebied tussen de Noordelijke en de Zuidelijke Nederlanden. Turnhout was in deze tijd, hoewel niet ommuurd, een strategische belangrijke plaats. In de winter van 1596 op 1597 had het koninklijke leger hier zijn winterkwartieren opgebouwd. In het voorgaande jaar was Spanje voor de derde maal bankroet gegaan, waardoor de aanvoer van geld naar de troepen stokte. Dit zorgde voor problemen voor de Spaanse landvoogd Albrecht van Oostenrijk, die de leiding had over de troepen in de Nederlanden. Hij had in 1596 nog wel Hulst veroverd. Daarbij waren echter onder de Spaanse troepen grote verliezen geleden en het overgebleven leger was uitgeput. In hetzelfde jaar was de cavalerie van Albrecht in Artesi\u00eb tevens verslagen door de Fransen, waardoor Spaansgezinde steden aldaar werden geplunderd en platgebrand.\nHet koningsgezinde leger bij Turnhout, bestaande uit Italianen, Duitsers en Walen, had de opdracht om de Zuidelijke Nederlanden te beschermen tegen de Staatse cavalerie, die regelmatig probeerde geld van de Vlaamse en Brabantse steden te ontvangen in ruil waarvoor deze steden niet platgebrand werden. Door de problemen met betaling vanwege het Spaanse bankroet plunderden de regeringstroepen geregeld zelf ook het land. Een tweede opdracht was om Tholen aan te vallen wanneer de mogelijkheid zich voor deed. Door de slechte weersomstandigheden moest dit plan steeds uitgesteld worden door Graaf van Varax, Bourgondisch veldheer in Spaanse dienst, die de leiding had over de troepen bij Turnhout.\nMaurits.\nMaurits hoorde van de situatie van het Spaanse leger bij Turnhout en ontwierp een plan om deze troepen te verrassen. Met 150 schepen werden vele garnizoenen die gelegerd waren in steden rondom Geertruidenberg naar Geertruidenberg verscheept, zonder de aandacht te trekken van de Spanjaarden. Hierdoor had Maurits een leger van 5000 voetknechten en 800 ruiters tot zijn beschikking. Dit leger, dat werd aangevoerd door Maurits en de commandanten Filips van Hohenlohe-Neuenstein, Charles de H\u00e9raugi\u00e8re en Francis Vere, trok in het geheim naar Turnhout. Pas toen het Staatse leger op 23 januari dicht genaderd was, merkte het Spaanse leger hen op.\nDe Slag.\nDe graaf van Varax besloot door de komst van het Staatse leger zich in de ochtend van 24 januari terug te trekken naar Herentals in plaats van stelling te nemen op strategische plaatsen om het gevecht aan te gaan. Maurits was bang dat het Spaanse leger zou ontsnappen en liet diverse prikacties uitvoeren om het Spaanse leger op te houden. Daarnaast zond hij de cavalerie tezamen met 200 musketiers achter het Spaanse leger aan. Varax was met het leger het bos bij Turnhout doorgetrokken had eveneens bijna de \"Thielsche Heyde\" doorkruist. Deze Tielenheide was een heidegebied gelegen op het grondgebied van het in het zuiden van Turnhout gelegen dorpje Tielen. Achter dit heidegebied lag een pad door een moeras, dat een veilige uitweg zou bieden voor het Spaanse leger.\nOm het Spaanse leger geen ontsnappingsmogelijkheid te bieden, besloot Maurits direct tot een aanval met de vooruitgesnelde troepen. In allerijl liet Varax zijn troepen in slagorde opstellen om de aanval te kunnen weerstaan. Zijn leger bestond uit piekeniers, ruiterij en musketiers. Door de plotselinge aanval van Maurits was het Spaanse leger nog niet geheel gereed voor de slag, waardoor zij weinig gebruik konden maken van de gunstige posities die zij hadden ingenomen. De verwarring bij de Spaanse troepen leidde ertoe dat zij onder meer te vroeg hun wapens afschoten. Daarentegen gebruikte de Staatse cavalerie het vuurroeren, een wapen dat daarvoor nog niet door de cavalerie werd gebruikt. Hierdoor werden de piekeniers van het Spaanse leger doodgeschoten of gereden, voordat zij hun 6-meter lange pieken konden vellen (schuin in de grond steken) tegen de aanstormende paarden. Bij de eerste aanval werd het Spaanse leger al uit elkaar gedreven, waardoor zij massaal op de vlucht sloegen. De veldslag, die maar een half uur duurde, veranderde nu in een bloedbad. Onder de Spaanse troepen vielen ongeveer 2000 doden en werden nog eens 500 soldaten gevangengenomen. Daarentegen verloren de Staatse troepen die dag maar 10 manschappen, zonder dat de cavalerie veel hulp had gekregen van de voetknechten. Tijdens de slag maakte Maurits een aantal vaandels buit, die nog jarenlang de Ridderzaal in Den Haag zouden sieren.\nNasleep.\nHet kasteel van Turnhout werd na de slag door Maurits ingenomen, waarna hij terugging naar Den Haag. Een Staats garnizoen werd in Turnhout gelegerd. De rest van het leger werd weer naar de winterkwartieren geleid. De slag had het aanzien van Maurits nog verder verhoogd. De slag zou een voorbode worden voor de successen later dat jaar, waarbij hij de laatste Spaansgezinde steden boven de Rijn veroverde, gelegen in het oosten van de Republiek.\nHuidige tijd.\nIn een Nederlands militair tijdschrift uit onze tijd noemde men de overwinning op de Tielenheide \"De zwaarste klap die ooit door de Nederlandse cavalerie is uitgedeeld\".\nHet gebied waar de slag plaatsvond is inmiddels geen heidegebied meer. Het is een dennenbos dat in de vorige eeuw werd aangelegd omwille van de nood aan hout in de vroegere Limburgse steenkoolmijnen. Het bos is nu deels militair domein van het Derde Bataljon Para en deels natuurgebied De Waal en is niet toegankelijk voor het publiek. In Tielen is er nog wel een straat die de Tielenheide heet en vlak bij de vroegere heide gelegen is.\nIn 2008 werd een concertwerk, ge\u00efnspireerd op de slag, uitgebracht door Kevin Houben. Het draagt de titel \"Thyellene, battle on the heath\" en het werd gemaakt in opdracht van Brassband Kempenzonen."}
{"id": "6213", "revid": "1156669", "url": "https://nl.wikipedia.org/wiki?curid=6213", "title": "Johan Boskamp (acteur)", "text": "Johan Boskamp, pseudoniem van Johan Adriaan Hoelscher (Amsterdam, 5 januari 1891 \u2013 aldaar, 20 september 1976) was een Nederlands zanger en acteur.\nBoskamp begon zijn carri\u00e8re als zanger van voornamelijk chansons. Voor zijn verdiensten ten aanzien van het Franse lied, werd hij onderscheiden met een benoeming tot Officier d'Acad\u00e9mie. Hij werkte korte tijd bij de opera en stapte in de jaren twintig over naar de operettegroep van Louis Bouwmeester jr.. Vervolgens werkte hij samen met Octave van Aerschot in een eigen operettegezelschap in Rotterdam en met Alex Wunnink in het Amsterdamse Carr\u00e9. Met Heintje Davids zong hij in de revue. Toen zijn zangstem minder werd, maakte hij een overstap naar het toneel.\nBoskamp speelde onder andere rollen in de operette \"De Koningin van Montmartre\" (1200 voorstellingen) en de toneelstukken \"In pyjama\" en \"Anatevka\". Samen met Johan Kaart voerde hij vanaf 1950 het stuk \"Potasch en Perlemoer\", over twee joodse handelaren in textiel, op. In ruim twintig jaar werden er ongeveer 3000 voorstellingen gegeven. In 1970 werd Boskamp tijdens een opvoering gehuldigd voor zijn 60-jarig toneeljubileum. Nadat Kaart in 1971 bij een voorstelling zijn heup brak en vervolgens gezondheidsproblemen kreeg, kwam de langdurige reeks en de carri\u00e8re van Boskamp ten einde. De laatste voorstellingen speelde Boskamp tegenover zijn zoon, de voormalig voetballer en acteur Hans Boskamp.\nBoskamp was ridder in de Orde van Oranje-Nassau en kreeg voor zijn verdiensten het gouden onderscheidingsteken van de gemeente Amsterdam. Hij overleed in 1976, ongeveer een half jaar na Kaart, op 85-jarige leeftijd."}
{"id": "6214", "revid": "123296", "url": "https://nl.wikipedia.org/wiki?curid=6214", "title": "Francisco Franco", "text": "Francisco Paulino Hermenegildo Te\u00f3dulo Franco y Bahamonde Salgado Pardo (El Ferrol, 4 december 1892 \u2013 Madrid, 20 november 1975), kortweg Francisco Franco y Bahamonde, en beter bekend als \"general\u00edsimo\" Francisco Franco was een Spaans staatsleider, regent, president en generaal. Hij regeerde van 1939 tot zijn dood in 1975 als dictator over Spanje. Na het concordaat met de Heilige Stoel in 1953 liet hij zich \"Caudillo de Espa\u00f1a por la Gracia de Dios\" (vertaald: \"leider van Spanje bij de Gratie Gods\") noemen. In de laatste jaren van zijn bewind (1969-1975) bereidde Franco nauwgezet de politieke machtsoverdracht aan de toekomstige koning Juan Carlos I van Spanje voor, die uiteindelijk de democratische overgang en federalisering van het Spaanse politieke bestel zou inleiden.\nFamilie en jeugd.\nFranco werd geboren in El Ferrol (van 1938 tot 1982 ook bekend als \"El Ferrol del Caudillo\"), een belangrijke havenstad van de Spaanse marine in Galici\u00eb. Zijn vader Nicol\u00e1s Franco y Salgado de Ara\u00fajo (1855-1942) was officier bij de marine. Ook zijn moeder, Mar\u00eda del Pilar Bahamonde y Pardo de Andrade (1865-1934), kwam uit een familie die voor de marine werkte.\nFranco groeide niet in een gelukkig gezin op. Zijn vader gaf zich over aan spel en drank en had buitenechtelijke relaties. Zijn moeder was zeer vroom en afkomstig uit kleinburgerlijke omstandigheden. In de vele huiselijke ruzies koos de jonge Francisco altijd partij voor zijn moeder. Zijn vader was bijzonder streng voor hem. Toen Franco's vader uiteindelijk met een veel jongere vrouw in Madrid ging wonen, heeft hij geen contact met zijn zoon meer gehad. Verondersteld wordt dat veel van Franco's karaktereigenschappen een gevolg zijn van zijn antipathie voor zijn vader: hij rookte niet, dronk niet, deed niet aan kaartspelen en bezocht geen kroegen of bordelen.\nIn het spoor van zijn oudere broer Nicol\u00e1s wilde Francisco marine-officier worden, maar de marineschool aanvaardde geen nieuwe inschrijvingen tussen 1906 en 1913. Tot groot ongenoegen van zijn vader besloot hij om bij het leger te gaan. In 1907 werd hij ingeschreven in de infanterie-academie in Toledo. Hij was geen goede student, alleen in het vak geschiedenis was hij boven de middelmaat, maar zijn ernst en plichtsbesef zouden zijn carri\u00e8re vooruithelpen.\nVroege carri\u00e8re.\nNa in 1910 te zijn afgestudeerd als luitenant, verbleef hij eerst in een garnizoen in zijn geboortestad. Twee jaar later werd hij op eigen verzoek naar Marokko gestuurd. Pogingen van Spanje om dit nieuwe Afrikaanse protectoraat te bezetten, leidden tot de Rifoorlog, die van 1909 tot 1927 zou duren. De strategie\u00ebn van het Spaanse leger van die tijd hadden hevige verliezen onder Spaanse soldaten en officieren tot gevolg, maar gaven ook de kans om promotie te maken door verdienste. Zo werd er gezegd dat officieren twee dingen konden krijgen: \"la caja o la faja\" (de kist of het generaalslint). De hardheid van de koloniale strijd leerde hun echter ook meedogenloos op te treden tegen de inlandse bevolking en tegen burgers. Het 'Leger van Afrika' werd zo de kweekschool van de elite van het Spaanse officierenkorps.\nFranco kreeg hier al snel de reputatie van verdienstelijk officier en ging bij de pas gevormde \"Regulares\": Marokkaanse troepen met Spaanse officieren. Op zijn 21ste werd hij voor oorlogsfeiten bevorderd tot kapitein, waarmee hij de jongste kapitein in het Spaanse leger werd.\nIn 1916 raakte hij levensgevaarlijk gewond in de strijd nabij El Biutz. Dat hij zijn zware verwondingen overleefde, was voor zijn Marokkaanse troepen het bewijs dat hij een man van \"baraka\" (goed geluk) was. Hij werd voorgedragen voor de \"Cruz Laureada de San Fernando\", de hoogste Spaanse militaire decoratie en hij werd ook gepromoveerd tot bataljonscommandant (\"comandante\", gelijk aan majoor), de jongste in het Spaanse leger op dat moment. Om zijn bevordering te verkrijgen had Franco zich rechtstreeks tot de Spaanse koning moeten wenden.\nFranco werd daarop overgeplaatst naar Oviedo in Asturi\u00eb, waar hij het bevel over een bataljon voerde. Daar maakte hij kennis met Carmen Polo y Mart\u00ednez Vald\u00e9s, de dochter van een vermogende advocaat. Ze zouden elkaar steeds trouw blijven, maar Carmens vader stond aanvankelijk afkerig tegen het huwelijk van zijn dochter met een officier van vrij eenvoudige afkomst. Nog tijdens zijn verblijf in Oviedo onderdrukte Franco op bevel van de regering een staking van Asturische mijnwerkers.\nHet Vreemdelingenlegioen.\nIn 1920 richtte Spanje naar Frans voorbeeld het Spaans Vreemdelingenlegioen op, onder leiding van luitenant-kolonel Jos\u00e9 Mill\u00e1n-Astray. Aanleiding was de opstand in de Rif. Op zijn verzoek werd Franco onderbevelhebber. Mill\u00e1n-Astray en Franco leidden het Legioen, dat grotendeels uit avonturiers en misdadigers bestond, op tot geduchte gevechtstroepen, die bijzonder bruut konden optreden tegenover de burgerbevolking. Terreur werd een onderdeel van de tactiek van het Legioen.\nOp 24 juli 1921 leed het slecht uitgeruste Spaanse leger bij Annual een zware nederlaag tegen de Rif-stammen die geleid werden door de gebroeders Abd el-Krim. Na een geforceerde mars van drie dagen redde het bataljon legionnairs van Franco de stad Melilla. Hierdoor verkreeg Franco nationale roem. Hij werd echter niet meteen opnieuw bevorderd en toen hij gepasseerd werd als opvolger van Mill\u00e1n-Astray als hoofd van het Legioen, vroeg hij zelf om naar Oviedo terug te mogen keren. Daar werd hij ontvangen als een held en kreeg toegang tot de hogere kringen. Koning Alfons XIII gaf hem de eretitel van 'kamerheer van Zijne Majesteit'. Niets stond een verloving met Carmen Polo nog in de weg. Nog voordat het huwelijk kon plaatsvinden, in 1923, keerde hij naar Afrika terug, nadat de regering hem had bevorderd tot luitenant-kolonel en benoemd tot commandant van het Vreemdelingenlegioen. Op 23 oktober van dat jaar kon hij tijdens een kort verlof in Oviedo in het huwelijk treden. De koning \u2013 vertegenwoordigd door de militaire gouverneur \u2013 trad op als getuige.\nDe Rifoorlog werd in Spanje steeds impopulairder. Generaal Miguel Primo de Rivera, die in 1923 met de steun van de koning een militaire dictatuur had gevestigd, dacht erover zich uit Marokko terug te trekken. Tijdens een bezoek van Primo de Rivera aan het 'Leger van Afrika' protesteerde Franco tegen dit voornemen. Hij stelde zelf een plan voor om de rebellen van Abd el-Krim definitief te verslaan, waarbij hij de steun van de koning kreeg. De bevolking werd vanuit de lucht gebombardeerd met mosterdgas en andere chemische wapens.\nIn 1925 kwam er een massale Frans-Spaanse campagne tegen de Rif-Republiek, met inzet van bijna 500.000 manschappen. Franco leidde de eerste golf van 13.000 landingstroepen nabij Alhucemas. Deze landing, in het kerngebied van de stam van Abd el-Krim, betekende, mede dankzij de Franse invasie vanuit het zuiden, het einde van de jonge Rifstaat.\nFranco werd in 1928 als jongste generaal van Spanje hoofd van de pas opgerichte Verenigde Militaire Academie van Zaragoza, een nieuwe academie voor alle cadetten.\nDe Tweede Spaanse Republiek.\nMet de val van de Spaanse monarchie in 1931 bemoeide Franco zich niet. Hij had zich ook in het verleden altijd apolitiek opgesteld. Maar het sluiten van zijn militaire academie, in juni 1931, door minister van Oorlog Manuel Aza\u00f1a bracht zijn eerste conflict met de Republiek. De linkse Aza\u00f1a vond de afscheidsspeech van Franco voor de cadetten beledigend en Franco was zes maanden zonder positie en werd door de staat onder bewaking geplaatst. Franco bleef echter loyaal aan de regering, aangezien de leiding van de nieuwe republiek in de praktijk nog in handen van geestverwanten van Miguel Primo de Rivera bleef.\nOp 5 februari 1932 kreeg hij een commandopositie in La Coru\u00f1a. Franco slaagde erin om niet betrokken te raken bij de poging tot staatsgreep van Jos\u00e9 Sanjurjo en schreef zelfs een boze brief naar Sanjurjo waarin hij zijn woede over de staatsgreep ventileert. Als resultaat van de hervormingen van Aza\u00f1a kreeg Franco het militair bevel over de Balearen, een positie die eigenlijk boven zijn rang stond.\nDe opstand in Asturi\u00eb.\nNieuwe verkiezingen in oktober 1933 brachten een centrum-rechtse meerderheid van monarchisten, conservatieven, christendemocraten en liberalen aan de macht. Op 5 oktober 1934 brak, als weerstand tegen het nieuwe kabinet, een gewelddadige linkse opstand uit, gesteund door communisten en anarchisten. De opstandelingen richten zich tegen de overheid, Kerk, grondbezitters, grote boeren en industri\u00eblen. In de meeste gebieden werd deze revolutie neergeslagen, maar in Asturi\u00eb hield ze stand, geleid door de anarchistische vakbond van de mijnwerkers. Diego Hidalgo, de nieuwe Minister van Oorlog, gaf Franco het commando om deze opstand neer te slaan. Franco gebruikte zijn Marokkaanse troepen van het Spaans Vreemdelingenlegioen als speerpunt. Na twee weken van zware gevechten werd de opstand neergeslagen. Naar schatting vielen er tussen de 1.200 en de 2.000 doden \u2013 aan beide zijden \u2013 bij het neerslaan van de revolutie. Enige tijd hierna werd Franco hoofd van het Spaanse Vreemdelingenlegioen in Afrika.\nDe verkiezingen van 1936.\nToen in februari 1936 het Volksfront de omstreden verkiezingen won, deed Franco een loyaal beroep op de nieuwe premier Manuel Aza\u00f1a om de staat van beleg uit te roepen, wat deze weigerde. In plaats daarvan stuurde hij Franco als gouverneur naar de Canarische Eilanden, een veredeld soort ballingschap.\nDe Spaanse Burgeroorlog.\nHet ontbrak Franco aan de middelen om de burgeroorlog te bekostigen omdat de Spaanse schatkist zich in Madrid bevond, maar er was een georganiseerde economische lobby vanuit Londen die tegemoetkwam aan Franco's financi\u00eble noden. Deze lobby had haar hoofdkwartier in Lissabon. Uiteindelijk zou Franco omvangrijke economische en diplomatieke hulp krijgen uit het buitenland.\nDe eerste maanden.\nOp 18 juli 1936 begon na een destabiliserende periode van wederzijdse politieke liquidaties, vervolging van conservatieven en openlijke straatconflicten de Spaanse Burgeroorlog. De eerste dagen van de opstand draaiden om het verwerven van de macht in Spaans-Marokko. Franco zocht enerzijds de steun van de autochtone Marokkaanse bevolking en anderzijds de zeggenschap over de Spaanse troepen die er gelegerd waren. Dit leidde tot de executie van 200 officieren die loyaal bleven aan de Republiek, onder wie een neef van Franco. Hij kampte ook met een transportprobleem. De meeste vlooteenheden waren loyaal aan de Republiek en blokkeerden de Straat van Gibraltar. Het was daarom niet mogelijk zijn troepen van Spaans-Marokko naar het Spaanse vasteland over te brengen. Franco wendde zich tot Mussolini die een onvoorwaardelijk aanbod deed van wapens en vliegtuigen. Tegelijkertijd slaagde Abwehr-chef Wilhelm Canaris erin om in nazi-Duitsland Hitler ertoe over te halen de Spaanse nationalisten te steunen.\nVanaf 20 juli stelde Franco met behulp van 22 Duitse Junkers Ju-52-vliegtuigen, een luchtbrug in naar de door nationalisten beheerste stad Sevilla. Met behulp van zijn vertegenwoordigers begon hij te onderhandelen met het Verenigd Koninkrijk, Duitsland en Itali\u00eb om meer hulp, en vooral meer vliegtuigen te krijgen. Onderhandelingen met de laatste twee waren succesvol op 25 juli en op 2 augustus kwamen nieuwe vliegtuigen aan in T\u00e9touan. Op 5 augustus slaagde Franco erin de blokkade te doorbreken met zijn nieuwe luchtmacht, waardoor hij 2.000 soldaten per schip kon laten overkomen.\nBegin augustus was de situatie in West-Andalusi\u00eb stabiel genoeg om een colonne soldaten (op het hoogtepunt zo'n 15.000), onder het commando van luitenant-kolonel Juan Yag\u00fce, door de Extremadura te laten marcheren met als doel Madrid. Op 11 augustus viel M\u00e9rida voor de nationalisten en op 15 augustus Badajoz, waardoor ze nu beschikten over een aangesloten grondgebied. Mussolini vormde ondertussen een Italiaanse vrijwilligersleger (CTV) dat bestond uit zo'n 12.000 volledige gemotoriseerde soldaten en stuurde hen naar Sevilla. Hitler gaf op zijn beurt een professioneel Luftwaffe-eskader van zo'n 24 vliegtuigen. Deze kregen de tekens van nationalistisch-Spanje, maar werden gevlogen door Italiaanse en Duitse troepen. De ruggengraat van Franco's luchtmacht bestond in die tijd uit de Italiaanse Savoia-Marchetti SM.79, Savoia-Marchetti SM.81 en Fiat CR.32; daarnaast Duitse Junkers Ju-52 bommenwerpers en Heinkel He 51 gevechtsvliegtuigen.\nOp 21 september beval Franco de eerder vermelde colonne van soldaten een omweg te maken naar Toledo. Op dat moment was de colonne nog maar een 80\u00a0km van Madrid. In Toledo werd het lokale garnizoen in het Alc\u00e1zar belegerd, maar hield stand. Op 27 september werd het Alc\u00e1zar ontzet door de colonne, wat een grote morele en propagandistische steun betekende voor de nationalisten. Het uitstellen van de aanval op Madrid gaf het Volksfront echter ook tijd om de verdediging van de stad beter voor te bereiden en zo de stad in handen te houden toen de nationalisten aanvielen in november.\nDe weg naar de top.\nDe oorspronkelijke leider van de opstand, generaal Jos\u00e9 Sanjurjo, was om het leven gekomen in een vliegtuigongeluk op 20 juli. In de nationalistische zone stopte het politieke leven: alleen het militaire commando telde in het begin. Dit werd onderverdeeld in regionale commando-zones. Emilio Mola kreeg het noorden, Gonzalo Queipo de Llano in Sevilla met de macht over Andalusi\u00eb, Franco met een onafhankelijk commando en Miguel Cabanellas in Zaragoza over Aragon. Op 24 juli werd er een junta ge\u00efnstalleerd in Burgos die alles moest co\u00f6rdineren. De junta werd officieel geleid door Cabanella, de oudste generaal. Andere leden waren Mola, nog drie generaals en twee kolonels. Franco werd begin augustus toegevoegd. Op 21 september werd besloten dat Franco het hoofd van de nationalistische troepen zou worden. Alleen Cabanella zou hiertegen protesteren en op 28 september werd Franco ook hoofd van de nationalistische regering. Hierbij werd hij zeker geholpen, omdat Hitler had besloten dat de Duitse steun aan de nationalisten enkel naar Franco's troepen zou gaan.\nMola beschouwde Franco als onbekwaam en geen deel van de originele groep die de militaire opstand had gepland. Maar Mola was op zijn beurt weer in diskrediet geraakt doordat zijn plan voor de opstand gedeeltelijk was mislukt, waardoor Spanje nu vastzat in een burgeroorlog. Mola was sterk met de carlisten verbonden, maar totaal niet met de Falange. Mola had ook geen goede banden met Hitler-Duitsland. De leider van de Falange, Jos\u00e9 Antonio Primo De Rivera, was de enige andere persoon die eventueel de opstand zou kunnen leiden. Hij zat echter gevangen in Madrid, waar hij een paar maanden later door het Volksfront zou worden doodgeschoten. De Falange zou echter niets weten van deze executie (Franco censureerde alle berichten hierover) en liet de Falange-leidersplaats dus open voor de terugkeer van Jos\u00e9 Antonio. Hierdoor stond er geen andere Falange-leider op om het gezag van Franco uit te dagen. Daarbij kwam dat Franco's vroegere politieke neutraliteit hem amper vijanden had opgeleverd en dat hij de banden met Duitsland en Itali\u00eb had gesmeed.\nOp 1 oktober 1936 werd Franco in Burgos publiekelijk uitgeroepen tot \"General\u00edsimo\" van het Nationale Leger en \"Jefe del Estado\" (staatshoofd). Mola was hier razend over en Cabanellas moest tussenbeide komen om de gemoederen te kalmeren. Toen Mola op 2 juni 1937 omkwam in een vliegtuigongeluk was de laatste oorspronkelijke organisator van de opstand gestorven.\nMilitair leiderschap.\nVanaf dat moment tot aan het einde van de oorlog zou Franco persoonlijk de militaire operaties leiden. Na de mislukte aanval op Madrid in november 1936 besloot Franco tot een geleidelijke aanpak in plaats van grote veldslagen. Sommige plannen van Franco zouden sterk bekritiseerd worden, zoals zijn bevel om in juni 1938 naar Valencia op te rukken in plaats van naar Cataloni\u00eb.\nFranco slaagde er in om militaire steun te krijgen van het nationaalsocialistisch Duitsland, fascistisch Itali\u00eb en Portugal. Nazi-Duitsland stuurde hem het Condor-Legioen ter hulp en was betrokken bij het Bombardement op Guernica. Deze Duitse troepen zorgden voor het onderhoud van de machines en dienden ook als militaire adviseurs. Tijdens de hele oorlog hebben een 22.000 Duitsers en een 91.000 Italianen deel uitgemaakt van Franco's troepen. De meeste steun kwam uit Itali\u00eb via de vrijwilligerslegioenen van het CVT (Corpo Truppo Volontare). Het Portugal van Salazar steunde de Spaanse nationalisten vanaf het begin en stuurde tevens 20.000 troepen, terwijl vanaf de grenzen wachtposten pogingen ondernamen Republikeinse besturen te ondermijnen. Ook al was Franco de leider van de nationalistische legers, hij had geen volledig bevel over het elitaire Duitse Condor-Legioen dat vaak negatief commentaar had op de bevelen van Franco. Het Condor-Legioen voerde maar zelden expedities op eigen initiatief uit. Duitsland en Itali\u00eb hebben Franco tot op het einde gesteund en Italiaanse en Duitse troepen marcheerden in de grote parade in Madrid ter ere van de nationalistische overwinning in Spanje.\nPolitiek leiderschap.\nFranco slaagde erin om de, ideologisch ver uiteenliggende, nationaal-syndicalistische Falange, de koningsgezinde alfonsisten en de traditionalistische monarchistische carlisten te fuseren onder zijn persoon. Deze beweging kreeg de naam 'Movimiento Nacional' (Nationale Beweging) en bestond o.a. uit een nieuwe partij met de Falange Espa\u00f1ola Tradicionalista y de las JONS. De ideologie was gestoeld op fascistische en nationaal-katholieke principes. Franco's zwager, Ram\u00f3n Serrano S\u00fa\u00f1er, slaagde erin om de clans in de verscheidene partijen tegen elkaar uit te spelen zodat ze geen bedreiging zouden vormen tegenover Franco. Op een bepaald moment sloot hij zelfs oorspronkelijke leidende figuren van de Falange (Manuel Hedilla) en van de Carlisten (Manuel Fal Conde) uit hun respectievelijke partijen uit.\nVanaf het begin van 1937 moest elke doodstraf door Franco persoonlijk bevestigd worden. Vanaf het begin van de opstand waren de Junta-generaals zeer enthousiast in het uitvoeren van publieke executies ter afschrikking van eventuele opstandelingen - met name vanuit het Frankrijk van de socialist L\u00e9on Blum kwamen steeds gewapende communistische groepen en buitenlandse Republikeinse vrijwilligers Spanje binnen. Recent onderzoek, gecombineerd met opgravingen van massagraven, schat het aantal officieel of uit wraak ge\u00ebxecuteerden in de warrige periode na de oorlog tussen de 15.000 en de 270.000.\nHet einde van de burgeroorlog.\nDe burgeroorlog die op 17 juli 1936 was uitgebroken bereikte op 4 maart 1939 een finaal hoogtepunt, toen verschillende stromingen binnen het Republikeinse kamp slaags raken. Kolonel Segismundo Casado en Julian Besteiro kwamen in opstand om een coup binnen de Republikeinse gelederen tegen te houden. Zij namen Madrid in en probeerden een tussentijdse overeenkomst met Franco te bereiken. Franco weigerde echter alle voorstellen die geen onvoorwaardelijke overgave inhielden. Segismundo Casado en Julian Besteiro hadden geen andere keuze en op 27 maart 1939 namen Franco's troepen Madrid in. Op 1 april 1939 werd de oorlog be\u00ebindigd.\nHoewel de staatsgreep van Franco slaagde met een overwinning in de burgeroorlog, bleven Franco en zijn regime in het decennium erna een repressief beleid voeren, met een vervolging van iedereen die ook maar iets te maken zou kunnen hebben gehad met liberale, communistische of socialistische partijen en/of ideologie\u00ebn. Duizenden werden ter dood veroordeeld en ge\u00ebxecuteerd.\nEind 1944 viel een groep veteranen van de Republiek, die voordien in het Franse verzet hadden gestreden, binnen in de Val d'Aran, maar zij werden verslagen door het Spaanse leger. Tot aan zijn dood in 1975 bleef het antifranquistische verzet actief.\nDe Tweede Wereldoorlog.\nSpanje had zich wegens de ontvangen hulp in de burgeroorlog welwillend tegenover Duitsland en Itali\u00eb opgesteld. De regeringen van deze landen waren ideologisch verwant aan Franco's bewind en hoopten bovendien op een of andere tegenprestatie voor de verleende hulp. Toen Frankrijk in 1940 door nazi-Duitsland werd bezet, hoopte Franco door mee te doen aan een oorlog die toch al gewonnen leek een flinke beloning in de wacht te slepen. Gezien de nationale frustratie over verlies van koloni\u00ebn veertig jaar eerder verwachtte Franco op zijn minst geheel Frans-Marokko, Gibraltar en Tanger te krijgen. Verder wenste Franco meer economische steun en militaire hulp om het Spaanse leger na de burgeroorlog van wapens te voorzien.\nTijdens de Tweede Wereldoorlog had de anti-nazistische Duitse admiraal Wilhelm Canaris meerdere ontmoetingen met Franco waarbij hij Franco informeerde over de plannen van nazi-Duitsland met Spanje. Canaris was als leider van de Abwehr goed ge\u00efnformeerd, maar hij zwoer in het geheim tegen Hitler en het nationaalsocialisme samen. Canaris zorgde ervoor dat Franco zijn beste en meest ervaren troepen nabij de grens met Frankrijk positioneerde en het terrein daar volbouwde met anti-tankhindernissen - ondanks ogenschijnlijke kameraadschap met Duitsland. Duitse muziekkorpsen hielden parades in Madrid, maar aan de grens met Vichy-Frankrijk openden de Spanjaarden voor joden en zelfs voor vijandige Franse verzetslieden en liberalen de toegang en richtten landinwaarts ook interneringscentra voor vluchtelingen in. Via Spanje ontsnapten honderdduizenden joden naar het eveneens neutrale Portugal en reisden vandaar vaak door naar het Verenigd Koninkrijk, de Verenigde Staten en Latijns-Amerika.\nIn oktober 1940 ontmoette Hitler Franco in het spoorwegstation van de Zuid-Franse grensplaats Hendaye, geheel onverwacht voor de internationale pers. Daar bleek Hitler niet bereid Spanje meer toezeggingen te doen dan Gibraltar. Frans-Marokko wilde Hitler niet toezeggen aan Spanje uit angst dat deze in pro-Duitse handen zijnde Franse koloni\u00ebn dan naar de westelijke geallieerden en de groep Charles de Gaulle zouden overlopen, en omdat hij de medewerking van Vichy-Frankrijk nodig had. Hierdoor kwam niet meer dan een halfslachtige overeenkomst tot stand waarin Spanje slechts toezegde tot de As toe te treden op een moment dat het Franco uitkwam. Zowel Franco als Hitler verlieten de ontmoeting ontevreden - Franco had echter zijn doel bereikt, namelijk mogelijkheid tot neutraliteit scheppen. Hitler verklaarde later dat hij liever zonder verdoving een paar kiezen wilde laten trekken dan nog een keer zo'n ontmoeting met generaal Franco te hebben.\nFranco stond in 1941 wel de vorming toe van de Blauwe divisie, een vooral uit falangistische vrijwilligers bestaande Spaanse divisie van de Wehrmacht. De Blauwe divisie moest als herstel en dank gelden voor het Condor-Legioen in de burgeroorlog en vocht aan het Oostfront. De divisie werd echter al in 1943 teruggehaald, toen het duidelijk werd dat de geallieerden aan de winnende hand waren en de spanningen tussen Franco en de radicale nazi-leiding opliepen. Vanaf 1943 stelde hij zich formeel neutraal op in het conflict, in plaats van de eerder verkondigde \"non-belligerentie\". Franco begon zijn anti-communistische houding te onderstrepen, hij ontkende dat zijn regime fascistisch was en de fascistengroet werd afgeschaft. In 1946 werden lokale verkiezingen georganiseerd om het democratisch gehalte van zijn regime verhogen, maar dit alles maakte weinig indruk. In juni 1945 werd de Verenigde Naties opgericht, maar Spanje was van deelname uitgesloten.\nNa de Tweede Wereldoorlog.\nNa de Tweede Wereldoorlog begon Franco de bakens te verzetten. Om te beginnen werd in 1947 in naam de monarchie in Spanje hersteld. Spanje was dus officieel weer een koninkrijk, maar een koning was er niet. Verder rangeerde de Caudillo zijn zwager, de radicale falangist Serrano Su\u00f1er, op een zijspoor. Zo maakte hij zich, in de verhoudingen van de Koude Oorlog, aanvaardbaar als partner voor de Verenigde Staten. In november 1950 werd het de lidstaten van de Verenigde Naties weer toegestaan diplomatieke betrekkingen aan te knopen met Spanje. In ruil voor een financi\u00eble bijdrage kreeg de VS enkele militaire bases in Spanje. Maar de Europese bondgenoten verhinderden dat Spanje, zoals dat wel met mede-oprichter Portugal onder Salazar gebeurd was, lid kon worden van de NAVO. Franco-Spanje bleef ge\u00efsoleerd, met name door de sociaaldemocraten en liberalen in West-Europa; Ierland en Itali\u00eb hadden wel nauwe contacten met Spanje. Ook de EEG stond erop dat Spanje slechts dan lid van Europa kon worden als het volledig democratisch werd en de overige voorwaarden van de EU vervulde. In 1953 sloot Franco met het Vaticaan een voor de Rooms-Katholieke Kerk zeer voordelig nieuw concordaat dat het nationaalkatholicisme als staatsgodsdienst van Spanje invoerde, de echtscheiding en het burgerlijk huwelijk definitief afschafte en hem voor lange tijd de steun van het Spaanse episcopaat bezorgde. In 1955 werd Spanje toegelaten tot de Verenigde Naties. Ook onder Franco's naoorlogse bewind werd iedere vorm van oppositie hardhandig de kop ingedrukt.\nFranco had een gesloten economisch beleid gevoerd. Medio jaren vijftig waren de tekortkomingen hiervan duidelijk merkbaar. Met Amerikaanse financi\u00eble steun ging het economisch wel beter na 1953, maar er waren voedsel- en energietekorten, de inflatie was hoog en de levensstandaard daalde. Er kwamen stakingen om de looneisen kracht bij te zetten en Franco moest zijn economisch beleid aanpassen. In februari 1957 herschikte hij het kabinet, de nieuwe ministers zagen de noodzaak om het beleid van autarkie om te buigen naar een kapitalistisch model. Overheidsuitgaven werden beperkt, subsidies afgeschaft, de peseta gedevalueerd en buitenlandse investeerders kregen meer ruimte. Tussen 1960 en 1973 steeg het bruto binnenlands product gemiddeld met 7% per jaar. De toegenomen welvaart in de jaren zestig leidde tot een nieuwe middenklasse die naast economische ook meer politieke vrijheid ging eisen; vele leden van de nieuwe rijken ori\u00ebnteerden zich bovendien richting de VS, Frankrijk, Belgi\u00eb en Engeland. De kritiek op Franco nam sterk toe.\nEconomisch was het beleid aangepast, maar Franco bleef de macht in handen houden. Prodemocratische demonstraties werden uiteengejaagd en in 1966 kwam een nieuwe en strengere censuurwet van kracht. In januari 1969 maakte Franco zijn opvolger bekend, prins Juan Carlos. Franco leed aan de ziekte van Parkinson en in 1973 trok hij zich terug uit het landsbestuur. Franco had zijn opvolging goed voorbereid en de dagelijkse leiding van de regering overgedragen aan een premier, Carrero Blanco. Deze kwam echter zes maanden later bij een spectaculaire aanslag door de Baskische terreurbeweging ETA om het leven. De druk op het regime nam toe na de Anjerrevolutie in Portugal in april 1974 en de executie van vijf Spanjaarden in september 1975. Toen Franco in 1975 op 82-jarige leeftijd overleed, kwam een einde aan de laatste niet-communistische alleenheerschappij in Europa.\nEen half miljoen Spanjaarden stonden in de rij om Franco de laatste eer te bewijzen. Twee dagen na zijn dood werd Juan Carlos be\u00ebdigd als koning van Spanje. Hoewel hij een vertrouweling was van Franco, stuurde de koning toch al gauw onverwacht aan op herstel van de democratie en invoering van een federalisering van Spanje. De koning benoemde Carlos Arias Navarro tot premier en regeringsleider tot zijn aftreden op 1 juli 1976. Zijn opvolger Adolfo Su\u00e1rez speelde een beslissende rol bij de overgang van de dictatuur van Franco naar de huidige Spaanse parlementaire democratie.\nTot aan zijn dood hielden Fabiola de Mora y Arag\u00f3n en Boudewijn I van Belgi\u00eb zeer vriendschappelijke betrekkingen met Franco en droegen ertoe bij de relaties tussen de Spaanse staatsleider en de democratie\u00ebn in West-Europa te verbeteren. Met hem deelden ze een streng ultramontaans katholicisme.\nNet als de monarchie voor de Spaanse Burgeroorlog, bracht Franco zijn zomers door in San Sebastian, waarbij hij zijn intrek nam in het Paleis van Aiete, waar hij ook zijn ministerraad bijeen riep.\nErfenis.\nDe aanhang van Franco is na zijn dood snel afgenomen, hoewel die nooit helemaal verdwenen is. Zijn volks-fascistische volgelingen werden gemarginaliseerd; zijn uiterst rechtse gunstelingen werden weggepromoveerd.\nTijdens de democratische transitie in 1977 werd de Amnestiewet getekend door alle politieke partijen waarbij men overeenkwam dat het beste voor een nieuwe democratie zou zijn om een streep te trekken en opnieuw te beginnen. De meeste straten en pleinen die naar Franco en andere kopstukken uit de dictatuur genoemd waren, kregen nieuwe namen. De Avenida Francisco Franco in Madrid, waar de Nederlandse ambassade gevestigd was, herkreeg zo weer de oude naam van voor de Burgeroorlog: Paseo de La Castellana. Op 17 maart 2005 werd het laatste standbeeld van Franco in Madrid op last van de socialistische regering verwijderd.\nOndanks alles is er van een grondige rehabilitatie van de slachtoffers en een grondig onderzoek naar de misstanden tijdens de dictatuur lange tijd geen sprake geweest. Ook bestaat er anno 2019 nog steeds de Nationale Francisco Franco Stichting, opgericht in 1976 na de dood van de dictator, met als missie zijn nagedachtenis te eren en zijn werk te verspreiden.\nOp 31 oktober 2007 nam het Spaanse parlement de Wet op de historische herinnering aan. Daardoor kunnen de slachtoffers van de dictatuur of hun nakomelingen eerherstel en een financi\u00eble tegemoetkoming krijgen. Ook worden fondsen vrijgemaakt om de massagraven te onderzoeken, de slachtoffers te identificeren en te rehabiliteren. De wet dient er zorg voor te dragen dat de nabestaanden, mede door een uitgebreid DNA-programma, op de hoogte worden gebracht van informatie omtrent de locatie van de doden, zodat na al die jaren in een waardig eerbetoon kan worden voorzien.\nDe wet wilde een einde maken aan de straatnamen die franquistische helden eren. De alomtegenwoordige herdenkingsborden met de Falange-pijlenbundel ter ere van Jos\u00e9 Antonio Primo de Rivera moeten uit de kerken verwijderd worden, als die hun staatssubsidies willen behouden. Het graf van generaal Franco in de Vallei van de Gevallenen boven Madrid mag niet meer worden gebruikt voor het jaarlijkse eerbetoon rond de sterfdag van de dictator. De Partido Popular (christendemocratische en conservatieve partij), vreest een te eenzijdige socialistische herschrijving van de geschiedenis van Spanje en wijst er op dat ook de communisten en anarchisten tijdens de Spaanse Burgeroorlog in het land massamoorden hebben gepleegd, hetgeen volgens haar de \"betreurenswaardige\" repressie van Franco's regering tegen deze \"terroristen\" zou verklaren.\nIn die context is er voor de ondergrondse basiliek in de Vallei van de Gevallenen, veertig kilometer ten noorden van Madrid, die Franco in de jaren vijftig met de inzet van dwangarbeid liet bouwen nog geen oplossing gevonden. Dit monument was in eerste instantie bedoeld om de winnende zijde van de burgeroorlog te eren, maar later besloot Franco er een monument van verzoening van te maken. Dat deed hij door naast de nationalistische slachtoffers ook een aantal republikeinse gesneuvelden in de basiliek te begraven. De lichamen van deze republikeinse doden waren echter zonder toestemming van familieleden uit massagraven in heel Spanje gehaald, en zijn op zo'n manier in het ossuarium gelegd dat het vandaag de dag onmogelijk is om de resten te identificeren. Voor veel families met socialistische, anarchistische en communistische sympathie\u00ebn is het moeilijk te accepteren dat hun geliefden begraven zijn naast hun tegenstanders.\nDit gigantische en controversi\u00eble monument blijft alleen al door zijn afmetingen een probleem. In 2018 beloofde de toen net aangestelde minister-president Pedro S\u00e1nchez de stoffelijke resten van Franco uit het praalgraf in de basiliek in de \"Valle de los ca\u00eddos\" te halen. Dit ontaardde onmiddellijk in een juridische strijd tussen de regering en de nabestaanden van de voormalige dictator, die pas ten einde kwam in september 2019, met een uitspraak van het hooggerechtshof die voor de regering de weg vrij maakte het lichaam te herbegraven naast het lichaam van zijn vrouw op de begraafplaats van Mingorrubio. Deze omstreden herbegraving heeft plaatsgevonden op 24 oktober 2019."}
{"id": "6216", "revid": "276060", "url": "https://nl.wikipedia.org/wiki?curid=6216", "title": "November 2002", "text": "Dit artikel geeft een chronologisch overzicht van alle belangrijke gebeurtenissen per dag in de maand november van het jaar 2002."}
{"id": "6218", "revid": "26132", "url": "https://nl.wikipedia.org/wiki?curid=6218", "title": "Emma van Waldeck-Pyrmont", "text": "Adelheid Emma Wilhelmina Theresia, Prinses van Waldeck en Pyrmont, geboren als Adela\u00efde Emma Wilhelmina Ther\u00e8se Prinzessin zu Waldeck und Pyrmont (Arolsen, 2 augustus 1858 \u2013 Den Haag, 20 maart 1934), was de tweede echtgenote van koning Willem III der Nederlanden van 7 januari 1879 tot zijn dood op 23 november 1890 en koningin-regentes der Nederlanden van 1890 tot 1898. Als regentes nam zij het koninklijk gezag waar; eerst enkele dagen voor de dood van haar echtgenoot, de daarop volgende jaren voor haar minderjarige dochter Wilhelmina, de koningin.\nAfkomst.\nEmma was een telg uit de vorstelijke tak van het geslacht Zu Waldeck und Pyrmont en dochter van George Victor, vorst van Waldeck en Pyrmont, en Helena prinses van Nassau. Zij was het vierde kind, ze had vijf zusters en een broer. Haar grootmoeder van vaderszijde, Emma van Anhalt-Bernburg-Schaumburg-Hoym, naar wie ze was genoemd, was een kleindochter van prinses Carolina van Oranje-Nassau en Karel Christiaan van Nassau-Weilburg, een prins uit de Walramse linie van het Huis Nassau. Haar grootvader van moederszijde, Willem van Nassau, was een kleinzoon van hetzelfde echtpaar. Emma stamde dus via twee lijnen van het Huis Oranje-Nassau af.\nHaar betovergrootmoeder Carolina van Oranje-Nassau was een zus van stadhouder Willem V van Oranje-Nassau, een overgrootvader van koning Willem III. Emma's betovergrootvader koning Frederik I van W\u00fcrttemberg was ook nog een broer van Willems grootmoeder Sophia Dorothea Augusta Louisa van W\u00fcrttemberg.\nEmma's dochter Wilhelmina schreef in haar autobiografie \"Eenzaam maar niet alleen\" over haar moeders afkomst: \"Haar ouderlijk huis was bepaald verlicht te noemen. Vooral, als men rekening houdt met het feit, dat de kleine hoven in Duitsland toen een halve eeuw of meer ten achter waren bij de gewone maatschappij.\" \nJeugd.\nDe prinses groeide op in Schloss Arolsen. Zij kreeg thuis een gedegen, brede, christelijke opvoeding en kreeg les in handwerken, tekenen en Franse literatuur. Thuis werd Frans gesproken. Ze was leergierig en sociaal bewogen. Haar Engelse gouvernante had haar op de hoogte gebracht van de arbeidsverhoudingen in die dagen. In haar jonge jaren bezocht zij met haar familie onder meer Zuid-Frankrijk, Engeland, Itali\u00eb en Scandinavi\u00eb.\nEmma's moeder overleed in 1888, waarna haar vader in 1891 hertrouwde met Louise van Sleeswijk-Holstein-Sonderburg-Gl\u00fccksburg, die zeven maanden ouder was dan Emma. Met haar kreeg George Victor van Waldeck-Pyrmont nog \u00e9\u00e9n zoon.\nEmma vertelde in een interview uit 1929 dat haar moeder de spil van alles was en dat bij haar de praktijk van de opvoeding berustte.\nHuwelijk met koning Willem III.\nIn 1877 overleed de echtgenote van koning Willem III, Sophie van W\u00fcrttemberg, een volle nicht van hem. Toen de twee nog levende zoons niet in het huwelijk leken te gaan treden, zag Willem III zich genoodzaakt om voor een tweede maal te trouwen om zo de Oranje-dynastie voor uitsterven te behoeden.\nDe keuze voor Emma kwam tot stand nadat Willems ministers een huwelijk met de Parijse operazangeres \u00c9milie Ambre, Willems vriendin, resoluut hadden afgewezen en vervolgens drie vrouwen die wel in aanmerking kwamen weigerden met hem te trouwen. Op verzoek van zijn zuster Sophie nam hij contact op met het vorstenpaar van Waldeck-Pyrmont, dat meerdere huwbare dochters had. Op 28 juli 1878 maakte hij in de zomerresidentie van het echtpaar in Pyrmont tegelijkertijd kennis met de toen negentienjarige Emma en haar drie jaar oudere zuster Pauline. Zijn oog viel eerst op Pauline, maar al snel koos hij voor Emma.\nBij hun verlovingsfeest op 29 september 1878 in Bad Arolsen was Emma twintig en Willem eenenzestig jaar oud. In de maanden na haar verloving kreeg Emma les in onder meer de Nederlandse taal en geschiedenis. Bij het vaststellen van de huwelijksvoorwaarden kreeg Emma als bruidsschat van haar ouders 40.000 gulden mee. Van haar echtgenoot zou zij jaarlijks in contanten eenzelfde bedrag ontvangen voor kleed-, hand- en spiegelgeld ('speldengeld'). Van deze toelage hoefde zij niet haar eigen hofpersoneel te onderhouden. Voor elk kind dat uit het huwelijk geboren ging worden, zou Willem 50.000 gulden vastzetten in het Nederlands Grootboek Nationale Schuld. Het kind zou dat geld bij haar achttiende verjaardag ontvangen. Emma zou tot dan jaarlijks de rente krijgen. \nZe trouwden op 7 januari 1879 in Schloss Arolsen. Willem sprak geen Duits en tot zijn dood sprak Emma Frans met hem, wat ook in Nederland de hoftaal was. Emma leerde vrijwel perfect Nederlands.\nTroonopvolging.\nOp 11 juni 1879 stierf kroonprins Willem. Daarmee werd Alexander kroonprins. Op 31 augustus 1880 baarde Emma een dochter, Wilhelmina. Ze zou het enig kind van haar en Willem III blijven. In 1884 stierf de nog maar 32 jaar oude prins Alexander, de ongehuwde en dan nog enig overgebleven zoon van Willem III.\nKrachtens de grondwet werd nu prinses Wilhelmina de vermoedelijke troonopvolgster. De prinses was pas drie jaar en de koning vijfenzestig. Derhalve diende wegens de hoge leeftijd van de koning een regent aangewezen te worden om zo nodig namens de prinses tot aan haar meerderjarigheid het koninklijk gezag waar te nemen. De Verenigde Vergadering van de beide Kamers der Staten-Generaal wees hiervoor op 29 juli 1884 Emma aan.\nMet het overlijden van prins Alexander was de verwachting dat de Ottoonse Linie van het Huis Nassau in de mannelijke lijn zou uitsterven op het moment dat Willem\u00a0III zou komen te overlijden. Daarbij zou overeenkomstig artikel\u00a030 van de \"Erneuerte Nassauische Erbverein\" het groothertogdom Luxemburg worden ge\u00ebrfd door het hoofd van de Walramse Linie van het Huis Nassau, hertog Adolf van Nassau. Willem\u00a0III was ervan overtuigd dat er een regeling getroffen kon worden, zodat zijn dochter Wilhelmina hem ook in Luxemburg zou opvolgen. Emma ging er echter vanuit dat Luxemburg aan de Walramse Linie zou toevallen, zodat Adolf van Nassau, haar oom van moederszijde, Willem\u00a0III in Luxemburg zou opvolgen. De staatsminister van Luxemburg, F\u00e9lix baron de Blochausen, trachtte Emma ertoe over te halen zich met zienswijze van de koning te verenigen, maar tevergeefs. De onderhandelingen tussen Willem\u00a0III en Adolf van Nassau voor een overeenkomst over de toekomstige afwikkeling van zaken zoals de persoonlijke bezittingen van de koning in Luxemburg leidden tot een op 30\u00a0september 1884 gesloten verdrag tussen Willem\u00a0III en Adolf waarin definitief werd vastgelegd dat na het overlijden van Willem\u00a0III, als hij geen mannelijke nakomelingen zou hebben, het groothertogdom zou overgaan naar Adolf van Nassau en zijn nakomelingen, overeenkomstig de \"Erneuerte Nassauische Erbverein\". Bij het overlijden van Willem\u00a0III werd Adolf van Nassau de nieuwe groothertog van Luxemburg.\nRegentes.\nVier jaar later werd Emma tevens benoemd tot voogdes over de minderjarige troonopvolgster. Dit gebeurde omdat de gezondheid van de koning in oktober 1888 sterk achteruit ging. Hij deed haar in 1888 nog wel de Mellerio-parure cadeau, hoewel zij door zijn aanstaande overlijden deze niet meer kon dragen. In mei van dat jaar liet het koninklijk gezin de drukte van Den Haag achter zich en trok zich terug in Het Loo. Een maand later was de koning niet meer in staat om te regeren; daarom werd Emma op 14 november 1890 - met algemene stemmen - door de Staten-Generaal benoemd tot regentes en op 20 november in Den Haag be\u00ebdigd. Zij nam de koning slechts enkele dagen waar, want op 23 november 1890 overleed de vorst, drie\u00ebnzeventig jaar oud en werd het koningschap overgedragen aan de tienjarige prinses Wilhelmina. Emma nam als regentes voor haar dochter \"gedurende haren weduwelijken staat\" \u2013 op 8 december 1890 daartoe be\u00ebdigd \u2013 tot aan Wilhelmina's achttiende verjaardag in 1898 de regeringstaak waar.\nEmma erfde van Willem III roerende en onroerende goederen ter waarde van bijna zeven miljoen gulden. Daaronder bevonden zich Paleis Soestdijk en omliggend domein. Zij erfde eveneens het pand Noordeinde 138-140 in Den Haag. De meeste Luxemburgse eigendommen van Willem III werden na zijn overlijden te gelde gemaakt en Emma ontving hiervoor een geldbedrag van bijna 720.000 gulden, evenveel als haar dochter kreeg. Paleis Kneuterdijk en de bijbehorende Gotische Zaal werden gemeenschappelijk bezit van Emma en Wilhelmina. Dat gold ook voor het landgoed Oranje Nassau's Oord in het Gelderse Renkum. \nNa het overlijden van haar man ontving Emma een jaarlijks staatsinkomen van 150.000 gulden. Daarnaast kreeg zij als regentes een jaarlijkse toelage van 175.000 gulden. Dit laatste bedrag werd gekort op het staatsinkomen van haar dochter. Testamentair had Willem III bepaald dat zij tijdens de minderjarigheid van haar dochter mocht beschikken over Wilhelmina's priv\u00e9kapitaal. In 1896 kocht Emma van haar schoonzuster prinses Sophie Paleis Lange Voorhout in Den Haag. Op 1 januari 1899 werd Emma volledig eigenares van landgoed Oranje Nassau's Oord, in ruil waarvoor Wilhelmina alle eigendomsrechten kreeg van Paleis Kneuterdijk en de bijbehorende Gotische Zaal.\nEmma zette zo veel mogelijk de lijn van koning Willem III voort. Al direct trof zij maatregelen om elke minister eenmaal in de veertien dagen persoonlijk te ontmoeten. Anders dan haar overleden man hield zij zich nauwgezet aan de regels van het constitutionele koningschap. In de periode van koningin-weduwe-regentes kreeg Emma onder meer driemaal te maken met een kabinetsformatie.\nNaast haar bestuurlijke taken besteedde koningin-moeder Emma grote aandacht aan de opvoeding van haar dochter. In haar ogen diende de jeugd van de nieuwe koningin op haar zestiende voorbij te zijn, om dan nog twee jaar \"klaargestoomd\" te worden voor haar taak als regerende koningin die op 31 augustus 1898 zou beginnen. Tot 1896 werd Wilhelmina omringd door oude en wijze mensen, leden van de hofhouding en een gouvernante.\nEmma zag er al op middelbare leeftijd ouder uit dan haar jaren rechtvaardigden en haar gezondheid was broos.\nKoningin-moeder.\nTer gelegenheid van haar afscheid als regentes kreeg Emma als nationaal geschenk een bedrag van 300.000 gulden aangereikt. Het grootste deel gebruikte zij om van Oranje-Nassau's Oord een weldadige instelling te maken voor de bestrijding van tuberculose, een ziekte waaraan een van haar zusters overleden was en destijds in Nederland volksziekte nummer \u00e9\u00e9n. Het restant doneerde zij aan de Vereeniging voor Ziekenverpleging in Nederlandsch-Indi\u00eb. Oranje-Nassau's Oord werd in 1901 het eerste Nederlandse sanatorium. Aangezien het de bedoeling was dat ook het armere deel van de bevolking hiervan gebruik kon maken, werd er door de koningin-moeder een fonds opgericht waaruit de verpleegkosten betaald moesten worden en dat haar naam kreeg: het Emmafonds. Emma gaf ook geld aan andere liefdadigheidsinstellingen.\nAls regerend koningin koos de jonge Wilhelmina al snel haar eigen weg. Zij probeerde onder de druk van haar moeder uit te komen, maar ze moest toch vaak terugvallen op de grote kennis van Emma in protocollaire kwesties. Aanvankelijk woonden de beide vorstinnen samen in Paleis Noordeinde, maar in 1901, toen Wilhelmina trouwde, trok Emma zich terug in het Paleis Lange Voorhout. De zomers bracht zij normaliter door op Paleis Soestdijk. Zij was niet meer zo gesteld op het society-leven aan het hof, maar hield desondanks grote ontvangsten en ook audi\u00ebnties voor diplomaten. Ook al leefde ze vrij teruggetrokken met haar eigen koninklijke huishouding. Als weduwe van de oude koning voerde zij een grote staat.\nToen in 1909 een troonopvolger (Juliana) was geboren, moest opnieuw worden voorzien in een onverhoopt regentschap gedurende de minderjarigheid van Juliana. Wilhelmina's echtgenoot, Hendrik, werd door de regering minder geschikt gevonden, terwijl politiek Nederland goede herinneringen bewaarde aan het regentschap van Emma. Wilhelmina stemde toe en Emma was opnieuw de beoogde regentes van 1909 tot aan de staatsrechtelijke meerderjarigheid van prinses Juliana in 1927.\nEmma overleed op 20 maart 1934 op 75-jarige leeftijd aan de gevolgen van een longontsteking. Zij was eerst verkouden geworden en doordat er nog geen antibioticum bestond, verergerde de ziekte tot bronchitis en uiteindelijk tot de fatale longontsteking. Haar stoffelijk overschot werd op 27 maart bijgezet in de grafkelder van de Oranjes in de Nieuwe Kerk te Delft. De begrafenis werd rechtstreeks uitgezonden op de radio, in de eerste gezamenlijke uitzending van de Nederlandse omroepverenigingen.\nNa haar overlijden werden op verzoek van koningin Wilhelmina twee Nederlandsch-Indische bankbiljetten van 10 en 20 gulden uitgegeven met de afbeelding van koningin Emma."}
{"id": "6220", "revid": "189138", "url": "https://nl.wikipedia.org/wiki?curid=6220", "title": "Johan IV van Portugal", "text": "Johan IV, Portugees: \"Jo\u00e3o IV\" (Vila Vi\u00e7osa, 18 maart 1604 \u2013 Lissabon, 6 november 1656) was als Johan II de achtste hertog van Bragan\u00e7a en van 1640 tot 1656 koning van Portugal.\nBiografie.\nJohan was de zoon van Theodosius II, zevende hertog van Bragan\u00e7a, en Ana van Velasco en Giron.\nHij leidde de opstand van de Portugezen in 1640 tegen het Spaanse gezag en werd koning van het opnieuw onafhankelijke land. De Portugese Restauratieoorlog duurde vanaf 1 december 1640 tot 1668. Hij benoemde de Nederlander Jan Ciermans tot hoofdinspecteur van vestingwerken om deze te moderniseren en te versterken tegen Spaanse aanvallen.\nJohan was een verdienstelijk musicus en componist en de beschermheer voor een aantal componisten uit de school van \u00c9vora. Hij was waarschijnlijk een leerling van Manoel Cardoso met wie hij tot diens dood bevriend was. Johan zou de eerste versie van het lied \"Komt allen tezamen\" op papier hebben gezet.\nHuwelijk.\nJohan was in 1633 gehuwd met Marie Louise de Guzm\u00e1n (1613-1666), dochter van Johan de Guzm\u00e1n (1579-1638), hertog van Medina Sidonia, en werd de vader van:\nJohan had ook nog een buitenechtelijke dochter; Maria de Bragan\u00e7a (1644-1693)."}
{"id": "6221", "revid": "189138", "url": "https://nl.wikipedia.org/wiki?curid=6221", "title": "Manuel Cardoso (componist)", "text": "Manuel Cardoso (11 december 1566 \u2013 24 november 1650) was een Portugees componist.\nHij was een leerling van Manoel Mendes. Vanaf 1580 werkte hij waarschijnlijk in de Vila Vi\u00e7osa voor de zevende hertog van Bragan\u00e7a, Dom Theodosio II. Deze was de vader van Jo\u00e3o, de achtste hertog die in 1640 de opstand tegen het Spaanse bewind zou voeren en als Jo\u00e3o IV koning zou worden van het opnieuw onafhankelijke Portugal. Manuel en Jo\u00e3o waren jarenlang goede vrienden, en waarschijnlijk is Manuel ook de muziekleraar van Jo\u00e3o geweest. Jo\u00e3o had zelfs een portret van Mendes in zijn muziekbibliotheek.\nIn 1584 voltooide Manuel zijn opleiding aan het college van Ev\u00f3ra en het volgende jaar trad hij toe tot het klooster van de Karmelieten in Lissabon, waar hij 62 jaar zou blijven. Hij genoot veel aanzien zowel vanwege zijn devotie als zijn muzikale talenten. In 1625 verscheen een eerste volume met werken van zijn hand, opgedragen aan Jo\u00e3o. Het bevatte een aantal motetten in navolging van Palestrina, maar ook een missa \"Tui sunt coeli\". Cardoso schrijft in een geheel eigen harmonisch idioom dat hij vloeiend in zijn polyfone stukken weet te vlechten. Hoewel de tekst \"tui sunt coeli\" onderdeel is van een psalm die gebruikt werd voor het offertorium van de kerstmis, is het motief van de mis geen bekende melodie uit de liturgische gezangen. In 1648 verscheen zijn boek getiteld \"Livro de v\u00e1rios motetes\" met onder andere het prachtige \"Amen, dico vobis\" met zijn subtiele gebruik van chromatiek."}
{"id": "6223", "revid": "189138", "url": "https://nl.wikipedia.org/wiki?curid=6223", "title": "Manoel Mendes", "text": "Manoel Mendes (ca. 1547 \u2013 \u00c9vora, 24 september 1605) was een Portugees componist.\nHij had in Ev\u00f3ra veel leerlingen, zoals Manuel Cardoso en Felipe de Magelh\u00e3es, die op zijn beurt weer de leraar van Est\u00eav\u00e3o Lopes Morago en Est\u00eav\u00e3o de Brito was. Veertig jaar na zijn dood zag men hem als een van Portugals vier beste componisten, op hetzelfde vlak als de Spanjaarden Morales en Guerrero. Toch zijn er maar zes stukken van hem overgebleven. Hij trachtte tevergeefs zijn muziek in druk uit te geven."}
{"id": "6224", "revid": "189138", "url": "https://nl.wikipedia.org/wiki?curid=6224", "title": "Felipe de Magelh\u00e3es", "text": "Felipe de Magelh\u00e3es (ca. 1571 \u2013 1652) was een Portugees componist.\nHij was de favoriete leerling van Manoel Mendes en de leraar van onder andere Est\u00eav\u00e3o de Brito en Est\u00eav\u00e3o Lopes Morago'\nHij werd in 1585 tot priester gewijd en volgde Manoel Mendes op als koormeester van het jongenskoor van Ev\u00f3ra in 1589. Hij was verbonden aan de koninklijke kapel in Lissabon van 1596 tot 1641 en werd er kapelmeester in 1623. Hij was in de gunst van hertog Jo\u00e3o van Bragan\u00e7a, de latere koning. Daardoor was hij in staat zijn werk in druk uit te geven. In 1636 gaf hij een boek met Missen en een boek met Maria-hymnen uit."}
{"id": "6225", "revid": "189138", "url": "https://nl.wikipedia.org/wiki?curid=6225", "title": "Est\u00eav\u00e3o de Brito", "text": "Est\u00eav\u00e3o de Brito (circa 1575-1641) was een Portugees componist. \nHij was een leerling van Felipe de Magelh\u00e3es. Na zijn opleiding in Ev\u00f3ra werd hij maestro di capilla in de kathedraal van Badajoz in 1597. Hij werd in 1608 in Ev\u00f3ra tot priester gewijd. Hem werd ieder jaar met kerst en het feest van Corpus Christi tijd gegeven om vilhan\u00e7icos te schrijven. In zijn serieuzere werken stond hij bekend om zijn vermogen emotionele intensiteit in zijn muziek te leggen wanneer de tekst er om vroeg. \nZijn \"Salve regina\" is deels gregoriaans, deels meerstemmig maar in onregelmatige afwisseling. In dit stuk wordt de intensiteit eerder bereikt door het gebruik van lange notenwaarden, suspensies en uitersten in bereik dan door chromatiek, maar bijvoorbeeld in zijn \"Ave maris stella\" maakt hij niet alleen gebruik van chromatiek, maar ook van dissonanten."}
{"id": "6226", "revid": "1179522", "url": "https://nl.wikipedia.org/wiki?curid=6226", "title": "Villancico", "text": "Een villancico is een lied waarvan de tekst verwijst naar Kerstmis. Villancico\u2019s worden traditioneel gezongen in de periode voor en na Kerstmis. De traditie van de \"villancicos de Navidad\" gaat terug tot de dertiende eeuw, ofschoon de villancico's oorspronkelijk gewone liederen waren, die gezongen werden bij de vieringen, dus ook met Kerstmis. Pas later werden de villancico's in de kerken gezongen en specifiek met Kerstmis geassocieerd. De eerste \"canciones\" die zo kunnen worden genoemd, waren eigenlijk middeleeuwse hofdansen. Ze stonden aanvankelijk niet met religie in verband, maar geleidelijk beteugelde de kerk het volksgebruik en eigende ze zich de villancico's voor eigen doeleinden toe.\nIn Spanje heeft het woord \"villancico\" niet enkel betrekking op het volkse kerstlied, maar wordt onder dezelfde benaming gerefereerd aan een soort muziekstuk dat zijn oorsprong vindt in melodie\u00ebn die gezongen werden door de villano\u2018s. Het villancico heeft gewoonlijk een prefatoir refrein en herhaalde verzen, meest in ABA vorm. Een vilhan\u00e7ico of \"villancico\" is in de 16e eeuw een muziekstuk geschreven in (meestal) het Spaans. In de Renaissance (15de eeuw en 16de eeuw) onderging het villancico een gedaantewisseling naar eenstemmige liederen met begeleiding van vihuela of drie- of vierstemmige met volkse wortels. Vanaf ca. 1620 was het gewoonlijk een stuk met geestelijke inhoud: de villancico's werden een uitdrukking van vreugde ter wille van de geboorte van God. Hun wereldlijke evenbeeld werd \"tono humano\" of gewoon \"tono\" (deun) genoemd. In Spanje, Portugal (dat tot 1640 Spaans was) en de koloni\u00ebn waren de villancico's veel belangrijker geworden dan het motet. De catalogus van de muziekverzameling van koning Jo\u00e3o IV van Portugal bijvoorbeeld vermeldt er niet minder dan 2309. Zij werden gebruikt voor religieuze feestelijkheden die grote menigten aantrokken. Zelfs de Portugese componisten schreven ze meestal in het Spaans en dat is mogelijk de reden waarom zij door Jo\u00e3o V in 1723 verboden werden."}
{"id": "6227", "revid": "189138", "url": "https://nl.wikipedia.org/wiki?curid=6227", "title": "Est\u00eav\u00e3o Lopes Morago", "text": "Est\u00eav\u00e3o Lopes Morago (ca. 1575 - na 1630) is een Portugees componist. Hij werd in Spanje geboren. Na zijn studie onder Filipe de Magelh\u00e3es in Ev\u00f3ra werd hij maestro di capilla aan de kathedraal van Viseu in 1599. Hij werd priester in 1605.\nLopes Morago probeerde zijn muziek te laten uitgeven in druk, maar was daarin niet succesvol. Zijn \"gaudete cum laetitia\" benadrukt de vreugdevolle tekst met snelle loopjes op het woord gaudete die door alle stemmen herhaald worden. Daarna volgt ter contrast een gedeelte met een rijke textuur van akkoorden en harmonische verschuivingen. Ook zijn \"laetentur coeli\", ditmaal vijfstemmig, begint met uitgebreide herhalingen maar eindigt in een dramatische herhaling van \"quia Dominus noster veniet\" ingesloten in parallelle deciemen. Hij maakt gebruik van milde vormen van chromatiek met verminderde en vermeerderde kwinten."}
{"id": "6228", "revid": "905708", "url": "https://nl.wikipedia.org/wiki?curid=6228", "title": "Gaspar Fernandes", "text": "Gaspar Fernandes \"(Spaans: Gaspar Fern\u00e1ndez)\" (ca.1570 tot 1629) was een Portugees componist en kapelmeester werkzaam in Nieuw-Spanje (hedendaags Mexico). Hij staat bekend voor zijn muziek uit de koloniale periode in Spaans-America. \nBiografie.\nGaspar Fernandes was geboren en opgegroeid in Portugal. Als kleine jongen werd Gaspar zanger aan de kathedraal van de stad \u00c9vora. Na zijn wijding in 1599 kreeg hij als een van weinige Portugezen de gelegenheid naar de Spaanse gebieden in de Nieuwe Wereld te vertrekken om daar met zijn muzikaal talent het werk van de Missionarissen te ondersteunen. Dezen hadden al voordien Europese muziek in deze streken ingevoerd. Gaspar werkte als organist en orgelstemmer aan de kathedraal van Santiago de Guetemala (hedendaags Antigua Guatemala) en werd daar in 1602 \"maestro di capilla\" (kapelmeester). Hij aanvaardde eenzelfde positie aan de Puebla de los Angeles kathedraal bij Mexico-Stad. Hij is het best bekend van kleurrijke en interessante vilhan\u00e7icos in Spaans, Portugees en de talen van de Nieuwe Wereld zoals Nahuatl. Hij schijnt zich alleen dan aan liturgische polyfonie gewaagd te hebben als er anders een gat in de dienst zou vallen, misschien omdat hij zich daartoe niet bekwaam voelde. Toch heeft hij zich door op te treden als leraar, dirigent, kopiist en organist bijzonder verdienstelijk gemaakt voor de ontwikkeling van de muziekcultuur in de Nieuwe Wereld.\nCancionero musical.\nEen van zijn belangrijkste prestaties in zijn leven was het componeren van het liedboek \"Cancionero musical\". Het boek werd geschreven in het begin van de 17de eeuw en bevat 300 polyfone muziekstukken. Het was een Spaanse gewoonte om meerstemmige muziekstukken in een liedboeken te verzamelen. Echter, wijkt Fernandes van de Spaanse muziekstijl af door invloeden van Afrikaanse en Indiaanse muziektradities op te nemen. Zo zijn de kerk- en kerstliederen gedeeltelijk imitaties van Indiaanse of Afrikaanse dialecten. Hierdoor ontstonden nieuwe muzikale categorie\u00ebn binnen de Latijns-Amerikaanse cultuur zoals negros, guineos en negrillas. Het liedboek kan omschreven worden als een mix van verschillende tradities en talen. Deze mix bevat onder meer Spaanse, Indiaanse en mestiezendialecten, twee missen, psalmen en instrumentale stukken. Unesco heeft het boek opgenomen in een lijst van werelderfgoed. Unesco omschrijft Cancioneero Musical als een belangrijk muzikaal document over het ontstaan van een transnationale cultuur in Zuid-Amerika."}
{"id": "6229", "revid": "189138", "url": "https://nl.wikipedia.org/wiki?curid=6229", "title": "Pedro de Christo", "text": "Pedro de Christo (ca 1545-1618) was een Portugees componist. \n\"Dom Pedro\" bracht zijn leven door in het Santa Cruz klooster in Coimbra. Er is van hem bekend dat hij stierf aan de gevolgen van een val, waarbij hij met zijn hoofd tegen een kloosterpilaar aansloeg. Hij was bekend als een uitstekende speler van toetsenbord, fluit, fagot en harp. Hij was goed in de conversatie en iemand die veel vrienden achterliet. Hij schreef lichte en opgewekte muziek. Een voorbeeld daarvan is zijn vilhan\u00e7ico voor de kerst: \"Es nascido\". Toch zijn er van hem maar vijf stukken in de volkstaal over."}
{"id": "6230", "revid": "189138", "url": "https://nl.wikipedia.org/wiki?curid=6230", "title": "Francisco de Santiago", "text": "Francisco de Santiago (ca. 1578-1644) was een Portugees componist. \nFrancisco de Santiago werd in Lissabon geboren, onder de naam Veiga. Zijn eerste positie was die van koordirigent van de kathedraal van Plasencia. Daarna vertrok hij naar Spanje, eerst naar Madrid, daarna naar de kathedraal van Sevilla. Men stond hem echter toe iedere vijf jaar naar zijn geboorteland terug te keren. Hij schreef 538 vilhan\u00e7icos."}
{"id": "6232", "revid": "1056521", "url": "https://nl.wikipedia.org/wiki?curid=6232", "title": "Charlotte Bront\u00eb", "text": "Charlotte Bront\u00eb (Thornton, 21 april 1816 \u2013 Haworth, 31 maart 1855) was een Brits schrijfster en de oudste van de drie \"gezusters Bront\u00eb\", wier romans klassiekers van de Engelse literatuur zijn geworden.\nOok haar zusters zijn als romanschrijfster beroemd geworden: Anne, de jongste en Emily de middelste. Er was ook een broer, Branwell, die schilderde. Hun vader, Patrick Bront\u00eb (1777-1861), was een Ierse predikant.\nCharlotte schreef onder het pseudoniem Currer Bell. In 1831 volgde zij lessen in Roe Head waar ze Mary Taylor en Ellen Nussey ontmoette. Met hen bouwde ze een vriendschap op die levenslang standhield. Ze was er ook twee keer voor korte tijd gouvernante. In 1842 ging zij samen met haar jongere zuster Emily, met wie zij een priv\u00e9school wilde opzetten, naar het pensionaat Heger te Brussel, waar zij verliefd werd op de directeur. Deze periode in Brussel leverde de inspiratie voor enkele van de evenementen die ze beschreef in \"The Professor\" en \"Villette\".\nNadat haar zuster Emily Bront\u00eb was overleden, werd een postume editie van Emily's beroemde, maar enige boek \"Wuthering Heights\" uitgebracht, onder redactie van Charlotte.\nCharlotte trouwde in juni 1854 met de hulppredikant van haar vader, Arthur Bell Nichols. Nog geen jaar later overleed zij, drie weken v\u00f3\u00f3r haar 39e levensjaar - volgens de offici\u00eble lezing op de overlijdenspapieren, aan tuberculose, net als Emily en Anne. Volgens veel biografen is ze echter overleden aan uitputting als gevolg van hyperemesis gravidarum, oftewel extreem zwangerschapsbraken - een slopende aandoening die tot halverwege de 20e eeuw veelal leidde tot overlijden van moeder of embryo, of allebei. \nIn 1857 verscheen haar biografie \"Life of Charlotte Bront\u00eb\", geschreven door haar collega-schrijfster en vriendin Elizabeth Gaskell. Het boek focust vooral op de relatie tussen Charlottes identiteit als schrijfster en haar rol als dochter, zuster en echtgenote. Het boek maakt gebruik van de correspondentie tussen Bronte en Ellen Nussey (500 brieven) en Mary Taylor. "}
{"id": "6236", "revid": "1243959", "url": "https://nl.wikipedia.org/wiki?curid=6236", "title": "Slag bij Turnhout (1789)", "text": "De Slag bij Turnhout (27 oktober 1789) was de veldslag in Turnhout tegen het leger van de Oostenrijkse Nederlanden die de directe aanzet gaf tot de Brabantse Omwenteling en de (kortdurende) onafhankelijkheid van de Zuidelijke Nederlanden.\nAanleiding.\nKeizer Jozef II van het Heilige Roomse Rijk voerde een doorgedreven hervormingspolitiek in de door hem beheerste gebieden. Zo legde hij onder andere zijn persoonlijke wil op betreffende interne aangelegenheden van de kerk en schroefde hij het aantal toegelaten kermissen drastisch terug. Bovendien vaardigde hij allerlei edicten uit die de rechtspraak en het bestuur hervormden met als doel een versterking van de staatsmacht. Deze eerste wetten werden vooral door het gewone volk en de Kerk met weerzin onthaald, terwijl de bestuurlijke hervormingen door de burgerij beschouwd werden als een aanval op de democratie en hun burgerrechten. Deze reacties sloten bij elkaar aan en veroorzaakten een algemene opstand tegen het Oostenrijks gezag. Brabant weigerde nog belastingen te betalen; als reactie hierop schortte de keizer alle verleende privileges aan het hertogdom op. We schrijven januari 1789.\nIn mei van dat jaar werd het geheime genootschap \"Pro aris et focis\" opgericht. De Brabanders organiseerden zich in het Comit\u00e9 van Breda en verzamelden een leger onder leiding van Jan Andries vander Mersch. Het leger trok eerst - zonder op al te veel verzet te stuiten - Hoogstraten binnen, waar Hendrik van der Noot op 24 oktober het Manifest van het Brabantse Volk publiceerde. Hierin verklaarde hij de aanval van de Zuidelijke Nederlanden als een reactie op de meineed van de keizer, die zich niet aan de Blijde Inkomst had gehouden. Diezelfde dag trok Vander Mersch met enkele duizenden nauwelijks getrainde rekruten de Oostenrijkse Nederlanden binnen.\nDe Veldslag.\nVander Mersch wist dat zijn Brabanders in een slag op open terrein geen partij waren voor het reguliere leger en trok voorzichtig van stad tot stad, waarbij ze zich uiteindelijk in Turnhout verschansten, geholpen door de Westelse brouwerszoon Emmanuel Jozef van Gansen. De lokale bevolking was op hun hand en wierp barricades op met bomen, straatstenen en eigen meubilair. Het regeringsleger dat in de morgen van 27 oktober arriveerde onder generaal Gottfried von Schr\u00f6der had een numeriek en kwalitatief overwicht, daar het als enige beschikte over dragonders, grenadiers en artillerie, zodat Schr\u00f6der besliste om aan te vallen zonder te wachten op de twee colonnes gestuurd door Richard d'Alton. Vijf uur lang werd er gevochten in de straten. Sluipschutters vuurden op het keizerlijke leger en vanuit de ramen werden kasseien gegooid door opstandelingen en inwoners, vaak vrouwen. Zoals Vander Mersch had gehoopt wisten de Oostenrijkers zich niet te organiseren in de stad. Na Belgische tegenaanvallen op de flanken moesten de Oostenrijkers zich terug trekken. \nGevolgen.\nHet nieuws van de overwinning in Turnhout verspreidde zich over de Zuidelijke Nederlanden en wakkerde het verzet aan. Hoewel Vander Mersch het niet aandurfde verder op te rukken door plattelandsgebied en zich in eerste instantie weer terugtrok naar Breda, kreeg de Brabantse Omwenteling toch haar beslag. De Brabanders veroverden achtereenvolgens Gent, Diest, Tienen en Brussel. In januari 1790 verklaarden de Verenigde Nederlandse Staten zich onafhankelijk. Vander Mersch trok zich terug in Frankrijk en Jozef van Gansen zou later de befaamde Boerenkrijg leiden."}
{"id": "6237", "revid": "1078671", "url": "https://nl.wikipedia.org/wiki?curid=6237", "title": "Juliana der Nederlanden", "text": "Juliana Louise Emma Marie Wilhelmina, Prinses der Nederlanden, Prinses van Oranje-Nassau, hertogin van Mecklenburg, prinses van Lippe-Biesterfeld (Paleis Noordeinde, Den Haag, 30 april 1909 \u2013 Paleis Soestdijk, Baarn, 20 maart 2004) was koningin der Nederlanden van 4 september 1948 tot en met 30 april 1980. Juliana was getrouwd met prins Bernhard van Lippe-Biesterfeld (1911\u20132004), met wie zij vier dochters kreeg, en was enig kind uit het huwelijk van koningin Wilhelmina der Nederlanden (1880\u20131962) met prins Hendrik van Mecklenburg-Schwerin (1876\u20131934). Juliana was prinses-regentes, toen haar moeder het koninklijk gezag tijdelijk neerlegde, van 14 oktober 1947 tot 1 december 1947 en van 14 mei 1948 tot 30 augustus 1948.\nGeboorte en doop.\nEind 1908 maakte de voorzitter van de ministerraad Theo Heemskerk bekend dat koningin Wilhelmina in verwachting was. De orangisten waren behoorlijk opgelucht, aangezien haar in 1901 gesloten huwelijk nog steeds kinderloos was. Na een miskraam van Wilhelmina in 1901, gevolgd door een levensbedreigende ziekte in 1902 met opnieuw een miskraam en een derde in 1906, bestond er grote vrees dat er geen troonopvolger zou komen. In dat geval zou de troon overgaan naar de nakomelingen van Wilhelmina's tante, prinses Sophie. De meest genoemde naam was die van Willem Ernst van Saksen-Weimar-Eisenach, een zoon van een volle neef van Wilhelmina.\nIn de tweede helft van april 1909 waren er meer dan eens valse geruchten dat het kind geboren was, aangezien de baby medio april al verwacht werd. Uiteindelijk was de geboorte op 30 april in Paleis Noordeinde in Den Haag. De melding aan de media werd in plechtig Frans gedaan door een jonkheer. De volgende dag deed de vader in Paleis Noordeinde de aangifte voor de burgerlijke stand.\nNa enkele weken werden de namen van het prinsesje openbaar gemaakt:\nDe offici\u00eble roepnaam werd Juliana, terwijl haar moeder haar vaak \"junior\" noemde, en haar informele roepnaam was \"Jula\".\nOp 5 juni 1909 werd prinses Juliana gedoopt in de Haagse Willemskerk. Voorafgaand botste de koets van koningin-moeder Emma op die van de ouders met de kleine Juliana. Juliana droeg de doopjurk die haar moeder had gedragen bij haar eigen doop. De plechtigheid werd geleid door waarnemend-hofpredikant Jan Hendrik Gerretsen. Hij preekte over Lucas 7:15 \"En Hij gaf hem zijne moeder\". Sommige aanwezigen waren gechoqueerd, anderen, zoals minister van Koloni\u00ebn Alexander Willem Frederik Idenburg vonden de preek juist briljant, artistiek en origineel. De oorzaak van de opwinding was de zinsnede: \"Wij gaan onze prinses begraven\". Gerretsen doelde op het begraven van het aardse leven, het afleggen van de oude mens al in dit leven. Dit gebeurt symbolisch bij de doop. Hij zei dit alles tegen de achtergrond van zijn tekstkeus: \"De opwekking van de jongeling te Nain\".\nDe slotzang van de kerkdienst was Psalm 105:24, met de beginregels: \"Die gunst heeft God Zijn volk bewezen, opdat het altoos Hem zou vrezen\". Haar acht doopouders waren de grootmoeders Emma van Waldeck-Pyrmont, Marie van Schwarzburg-Rudolstadt, overgrootmoeder prinses Mathilde von Schwarzburg-Rudolstadt, prinses Marie van Oranje-Nassau, prinses Louise Marie Elisabeth van Pruisen, oudtante vorstin Elisabeth van Waldeck-Pyrmont en haar ooms hertog Johan Albrecht van Mecklenburg-Schwerin en hertog Adolf Frederik van Mecklenburg-Schwerin.\nJeugd en opleiding.\nHaar moeder trachtte Juliana een iets minder afgeschermde opvoeding te geven dan die van haar zelf. Zij doorliep tot in 1919 vier jaar lang de lagere school in het paleis, in een klasje met enkele dochters uit zorgvuldig uitgezochte families. Deze meisjes waren de freules Miek de Jonge, Elise Bentinck en Elisabeth van Hardenbroek. Daarna kreeg zij priv\u00e9onderwijs, opgesteld door de pedagoog J.B. Gunning. Koningin Wilhelmina vond het wat de leerstof betreft van groot belang dat Juliana op haar achttiende jaar voldoende zou zijn toegerust om het koningschap zo nodig direct te kunnen overnemen. Het leerplan bevatte de normale lesstof, aangevuld met onder andere schilderen, viool- en zangles, maar ook met vakken die voor haar als toekomstig staatshoofd belangrijk werden geacht, zoals Indische land- en volkenkunde. Er was geen formeel examen en het leerplan voldeed daarom niet aan de eisen voor toegang tot een universiteit. Tot haar docenten behoorden de historicus Nicolas Japikse en de Indi\u00ebkenner Johan van Eerde.\nIn 1921 richtte Juliana de 'Tijdelijke Toneelvereeniging Achmajeem' op. De naam was samengesteld uit de voorletters van de negen leden, allen vrouwelijk. Er werd wekelijks gerepeteerd. De stukken die opgevoerd werden waren zelf geschreven, met titels als 'De boerin op de Kostschool' en 'De Gouden Pantoffel', maar er werd ook teruggevallen op bekende werken als 'De prinses op de erwt' van Hans Christian Andersen. Gespeeld werd er voor familie en andere bekenden.\nIn 1922 werd de erfopvolging gewijzigd, waarbij werd geregeld dat Juliana de enige opvolger van haar moeder werd. Vanaf haar achttiende verjaardag kreeg Juliana een jaarlijkse staatstoelage van 200.000 gulden en de beschikking over Paleis Kneuterdijk. Zij bleef echter bij haar moeder inwonen.\nHet was Juliana's eigen wens om na het be\u00ebindigen van haar middelbare school verder te studeren. Ze verhuisde naar de villa In 't Waerle in Katwijk om ondanks het ontbreken van het juiste schooldiploma een verkorte studie te volgen aan de Rijksuniversiteit Leiden, die geheel werd toegespitst op de taak die haar wachtte. Zij was daarmee de eerste Oranjetelg die aan een universiteit ging studeren. Juliana's verblijf op de universiteit was er een van 'op voet van onderlinge gelijkheid' en zij liet zich \u2013 ook naar wens van haar ouders \u2013 om die reden door haar medestudenten tutoyeren en aldus aanspreken met Jula.\nIn september 1927 schreef zij zich er in als studente bij de studierichting rechten, maar had een 'vrij' studieprogramma. Tot de colleges die zij volgde, behoorden die van oudvaderlands recht, adatrecht van Nederlands-Indi\u00eb, fenomenologie van de religie, sinologie, slavistiek, Germaanse mythologie, Frans en Nederlands. Juliana werd lid van de Vereniging van Vrouwelijke Studenten te Leiden (VVSL), waar ze ontgroend werd. Haar jaarclub, met veertien andere studentes, heette de \"zestigpoot\", naar de vijftien leden en hun vier ledematen. Een van hen was Kiekie Leenmans, die later bekendheid zou verwerven als de dichteres M. Vasalis. Samen herschreven ze het sprookje over Blauwbaard tot een nieuw toneelstuk. De jaarclub zou na haar studie in Leiden nog regelmatig bijeenkomen, vaak op uitnodiging van Juliana en meestal in haar paleis te Baarn. Juliana zou in eerste instantie een jaar in Leiden gaan studeren, maar haar verblijf werd eerst met een vol jaar en daarna met nog enkele maanden verlengd. Op die manier kon ze nog net het dertigjarig bestaan van VVSL bijwonen.\nEen honderddertigtal studenten schreef als eerstejaars een jaarlied en dat van Juliana werd als beste gekozen. Alle liedjes waren onder een pseudoniem ingediend, dat van Juliana was Nofrititi. Het lied werd gezongen op de wijs van het kroningslied uit 1898, het jaar waarin haar moeder ingehuldigd werd als koningin.\nJuliana mocht geen examens afleggen, maar als 'toehoorster' wel mondelinge tentamens doen. Een daarvan werd afgenomen door de dichter en hoogleraar Nederlandse letterkunde Albert Verwey. Zij deed er drie, om op 31 januari 1930 de studie af te sluiten met een eredoctoraat, waarvoor geen formele vooropleiding vereist is. De humanist en cultuurhistoricus Johan Huizinga fungeerde voor het eredoctoraat als haar promotor.\nOp 12 juni 1927 werd Juliana 'aangenomen en bevestigd' als lidmaat van de Nederlandse Hervormde Kerk. Voor de plechtigheid had haar moeder de Julianakerk in het Haagse Transvaalkwartier uitgekozen.\nIn 1931 werd Bonne de Jonge gouverneur-generaal van Nederlands-Indi\u00eb. Hij was de vader van een vriendin van Juliana en stelde nog voor zijn vertrek naar Batavia aan de toenmalige voorzitter van de ministerraad Charles Ruijs de Beerenbrouck voor dat Juliana Nederlands-Indi\u00eb zou bezoeken. Hij wilde daarmee bewerkstelligen dat er voor het eerst een Oranjevorst op de troon zou komen die in Indi\u00eb was geweest. Hij stelde wel uit praktische overwegingen als voorwaarde dat de persoonlijke begeleiding vanuit Nederland minimaal zou zijn. Ruijs de Beerenbrouck ging onmiddellijk akkoord, maar Wilhelmina hield de plannen tegen. Zij was bang dat Juliana er een ziekte zou oplopen en vond ook dat het land te ver weg lag. Juliana zou uiteindelijk pas na haar abdicatie als koningin de inmiddels voormalige kolonie voor het eerst te zien krijgen.\nHaar vader, die hartpati\u00ebnt was, stierf in 1934 op 58-jarige leeftijd. Juliana zag af van zijn erfenis omdat de schulden hoger waren dan de baten. Wel nam zij zijn voorzitterschap van het Nederlandse Rode Kruis over. Haar vader liet haar ook een buitenechtelijk verwekte halfbroer na, Pim Lier (1918\u20132015).\nZoektocht huwelijkskandidaat.\nOm de troonopvolging veilig te stellen moest er een echtgenoot voor Juliana gevonden worden. Een kandidaat diende protestant, buitenlander, ebenb\u00fcrtig te zijn en deel uit te maken van een vorstenhuis dat minimaal tot 1918 had geregeerd. Bij de zoektocht maakte Wilhelmina gebruik van de Almanach de Gotha. Ook de in Londen wonende prinses Alice van Albany, een volle nicht van Wilhelmina, hielp mee. Zij probeerde in de Britse hoofdstad Juliana via bals aan een geschikte huwelijkspartner te helpen, maar Juliana moest het bezoek na het overlijden van haar vader plotseling afbreken. Later dat jaar was ze terug om prins Karel van Zweden te ontmoeten tijdens een gearrangeerd samenzijn. Minister De Graeff van Buitenlandse Zaken schreef er aan de Nederlandse gezant in Berlijn het volgende over: \"Prinses afschuwelijk gekleed. Openlijke ruzie en heftige woordenwisseling hierover met pr. Alice die haar handen van HKH wil aftrekken. Prinses komt overal te laat (...), houding en uiterlijk optreden beneden peil enz. enz.(...) Prins Karl kijkt HKH aan, zo werd gemeld, alsof hij een lepel wonderolie moet slikken.\" \"Is u het met me eens dat kennismaking met Duitse prinsen thans ongewenst is?\", vroeg Wilhelmina vervolgens aan haar raadgevers. Het antwoord was genadeloos: \"Beggars are no choosers\".\nUiteindelijk liet de uit verarmde adel afkomstige Duitse prins Bernhard zur Lippe-Biesterfeld op eigen initiatief zijn interesse blijken. Juliana ontmoette hem voor het eerst op 11 februari 1936 in Igls. Bernhard was ernaartoe gegaan om haar het hof te maken. Nadien ontmoetten ze elkaar met Pasen en Pinksteren in Paleis Het Loo. De volgende ontmoeting was op 11 juli in Apeldoorn waar Bernhard haar \u2013 vergeefs \u2013 ten huwelijk vroeg. Juliana gaf als reden voor haar afwijzing dat ze elkaar nog te kort kenden, maar ze toonde wel interesse en al een maand later werd een ontmoeting in Zwitserland belegd om het huwelijkscontract te bespreken. Juliana hield van Bernhard en Wilhelmina gunde haar een huwelijk uit liefde. Gezien Juliana's relatief gevorderde leeftijd \u2013 zij was inmiddels 27 jaar \u2013 en omdat ze voor veel andere kandidaten geen aantrekkelijke partij was liet de situatie volgens Wilhelmina niet veel keus. De zoektocht had verder al bijna zeven jaar geduurd en Juliana's zelfvertrouwen aangetast. Op 15 augustus, pal na de succesvolle onderhandelingen, ging Juliana in het Alpenland akkoord met een verloving. Juliana en Bernhard hadden elkaar toen zo'n veertien dagen gezien, verdeeld over vijf ontmoetingen.\nDe verloving werd vooralsnog geheim gehouden. Afgesproken werd dat Bernhard eerst naar Nederland zou komen om drie maanden lang de Nederlandse taal te leren en de cultuur te leren kennen. Juliana en Bernhard zouden dan volop de gelegenheid krijgen nader met elkaar kennis te maken. Als het stel dan nog steeds bij elkaar wilde blijven, zou de verbintenis eind dat jaar wereldkundig worden gemaakt. Diverse Nederlandse dagbladen schreven echter op 20 augustus over een zekere \"Duitsche prins von Schaumburg-Lippe\", die deel uitmaakte van haar gezelschap. Er stond een foto bij van Juliana in gezelschap van meerdere personen, onder wie Bernhard. In het fotobijschrift werd echter niemand specifiek met naam genoemd. Wilhelmina voelde zich gedwongen de aankondiging van de verloving flink te vervroegen en op 8 september 1936 volgde de bekendmaking. De verloving leidde in het door een economische crisis beheerste Nederland tot een golf van vreugde.\nHuwelijk.\nOp 7 januari 1937 trouwde Juliana met Bernhard in Den Haag. De kerkelijke bevestiging was in de Grote of Sint-Jacobskerk en werd gedaan door hofprediker Herman Theodorus Obbink. Juliana's getuigen waren de voormalige \"dame du palais honoraire\" jonkvrouw Louise van de Poll, haar oom Adolf van Mecklenburg-Schwerin, Johan Huizinga en de vicepresident van de Raad van State Frans Beelaerts van Blokland. Het burgerlijk huwelijk werd gesloten door burgemeester De Monchy. Alle kinderen in het lager en voortgezet onderwijs kregen op die dag een rijmprent cadeau met een gedicht van P.C. Boutens en een tekening van Andr\u00e9 van der Vossen: \"Een nieuwe lente op Hollands erf\". \nHet paar vestigde zich in Paleis Soestdijk. Bernhards komst in Juliana's leven betekende in allerlei opzichten een keerpunt voor haar. Hij zorgde ervoor dat Juliana radicaal brak met de kleinburgerlijke levensstijl waarin zij was opgevoed. Beginnend met hun huwelijksreis naar onder meer Krynica-Zdr\u00f3j (in \"Hotel Patria\" van de Poolse operazanger Jan Kiepura) en Zakopane in Polen, nam Bernhard Juliana voor het eerst mee naar de grote steden van Europa. Bernhards \"tante\" (vriendin van zijn moeder) en beschermvrouwe Allene Tew, een schatrijke Amerikaanse, liet haar kennismaken met de moderne mode en stijl van opmaken; ofwel het leven in de wereld buiten het minder mondaine en enigszins stijve achtergebleven Nederland. Bovendien liet Tew Juliana een tiental kilo's afvallen. Bernhard zorgde voor een niet aflatende stroom \"jetset\"-vrienden en -vriendinnen uit heel Europa die bij het jonge paar kwamen logeren, feesten en jagen.\nKinderen.\nJuliana en Bernhard kregen vier dochters:\nGedurende acht jaar na de geboorte van Beatrix werden de kinderen vooral opgevoed door gouvernante Sophia Feith.\nVolgens de toenmalige Nederlandse wetgeving had een zoon bij de troonopvolging voorrang op een dochter. Pas toen Juliana niet meer in staat was om kinderen te baren, wist Nederland dat de uiteindelijke troonopvolger een meisje zou zijn.\nDe bezettingsjaren.\nOp 10 mei 1940 vond de invasie van Nederland door nazi-Duitsland plaats. Twee dagen later vluchtte Juliana met haar gezin per boot naar Engeland. Toen Duitsland ook Engeland dreigde binnen te vallen, vertrok zij met haar dochters op 2 juni over zee naar Canada. Bernhard bleef achter bij Wilhelmina en kwam uiteindelijk zes keer over. Over haar vlucht schreef Juliana aan een vriendin: \"Ik vind het zo heerlijk dat we Hitler verlakt hebben &amp; ontvlucht zijn\".\nIn 1943 werd haar derde kind Margriet geboren in een ziekenhuis te Ottawa. In november dat jaar bezocht zij Suriname. Juliana bezocht minstens acht keer de Amerikaanse president Franklin Delano Roosevelt en zijn echtgenote en hield zestig toespraken over de strijd tegen het Duitsland van Adolf Hitler, de zogenoemde \"pep talks\". Roosevelt was hiermee zeer ingenomen, omdat het hem rugsteunde bij zijn streven het Amerikaanse congres te winnen voor Amerikaanse interventie in Europa om de invloed van Hitler tot staan te brengen. Het Nederlands bataljon in Stratford werd door haar zes keer met een bezoek vereerd. Van Amerikaanse universiteiten ontving zij drie eredoctoraten.\nIn 1943 bezocht zij het eiland Sint-Maarten en verrichtte de offici\u00eble opening van het plaatselijke vliegveld dat naar haar vernoemd werd, het Princess Juliana International Airport. Na de geallieerde invasie in Normandi\u00eb en de eerste successen daarna was de verwachting dat de oorlog snel afgelopen zou zijn en begin september keerde Juliana op verzoek van haar moeder alvast terug naar Londen. De Duitsers wilden zich echter nog niet gewonnen geven en in januari 1945 vertrok zij weer naar Canada. Vlak na het einde van de oorlog in Europa keerde zij met haar dochters op 2 augustus via Engeland terug naar Nederland. Deze keer werd er gevlogen en op vliegveld Teuge in Gelderland werd voor het eerst voet op Nederlandse bodem gezet.\nOp persoonlijk vlak zorgden de 'Canadese' jaren van zelfstandigheid \u2013 met haar moeder en echtgenoot tijdens de oorlog in Engeland \u2013 ervoor, dat Juliana opbloeide. V\u00f3\u00f3r 1940 was ze altijd als een klein meisje geweest dat erg aan haar moeder en echtgenoot hing. Bernhard zou in later jaren geregeld opmerken dat Juliana toen ze uit Canada terugkeerde veel meer een zelfstandige vrouw was geworden: een ervaren moeder, een vrouw die stevig in haar schoenen stond en op eigen benen durfde te staan en vooral onder de schaduw van haar moeder vandaan was gekomen.\nRegent- en koningschap.\nJuliana oefende haar eerste politieke daden uit als prinses-regentes voor haar moeder, toen deze tijdelijk het Koninklijk Gezag had neergelegd (van 14 oktober 1947 tot 1 december 1947 en van 14 mei 1948 tot 30 augustus 1948). Zij was toen betrokken bij haar eerste kabinetsformatie. Nadat Juliana de troon van haar moeder had overgenomen, bleek zij een geheel andere stijl dan haar moeder te hebben. Juliana had er geen bezwaar tegen als zij in plaats van met majesteit aangesproken werd met mevrouw, het had zelfs haar voorkeur. Juliana's lossere stijl verkleinde de afstand tussen koningshuis en volk. Mede hierdoor bleef zij tot haar dood zeer populair. Onder Beatrix werd de stijl weer monarchaler. Juliana bleef op Paleis Soestdijk wonen, maar ook Huis ten Bosch in Den Haag was voor haar als woonpaleis ingericht. Zij zou er echter heel zelden de nacht doorbrengen.\nToen in 1949 premier Malan van Zuid-Afrika Nederland bezocht, werd hij met alle egards in Den Haag ontvangen door het kabinet-Drees-Van Schaik. Juliana ontving hem ook, op Paleis Soestdijk, maar zij gaf hem te verstaan dat zij geen tegenbezoek aan zijn land zou kunnen brengen zolang Apartheid daar offici\u00eble politiek zou zijn. Zij was in deze haar tijd ver vooruit. Prins Bernhard had geen gewetensbezwaren. Hij zou Zuid-Afrika verschillende keren priv\u00e9 bezoeken, bijvoorbeeld om er te jagen.\nOp 27 december 1949 ondertekende Juliana in het Paleis op de Dam in Amsterdam het verdrag waarmee driekwart van de landoppervlakte van Nederlands-Indi\u00eb onafhankelijk werd verklaard. In 1964 werd ook het overgebleven deel, Nederlands-Nieuw-Guinea, aan Indonesi\u00eb afgestaan. Van 1949 tot 1956 was Juliana \"Hoofd van de Nederlands-Indonesische Unie\", een soort Gemenebest, bestaande uit Nederland, Nederlandse Antillen, Suriname, Nederlands-Nieuw-Guinea en het afgestane deel van Nederlands-Indi\u00eb. Op 25 november 1975 scheidde ook Suriname zich af van het koninkrijk. In 2005 erkende de Nederlandse regering dat Nederlands-Indi\u00eb feitelijk al op 17 augustus 1945 onafhankelijk was geworden.\nNa de Tweede Wereldoorlog was de doodstraf in Nederland heringevoerd. In totaal werden er in Nederland 39 ter dood veroordeelden daadwerkelijk ge\u00ebxecuteerd, waarvan 18 tijdens de regeerperiode van koningin Juliana. Koningin Juliana had grote gewetensbezwaren tegen de doodstraf en weigerde onder meer het doodvonnis van de oorlogsmisdadiger Willy Lages te ondertekenen. Zijn doodvonnis werd omgezet in een levenslange gevangenisstraf. Ook bij de andere drie van Breda werd het doodvonnis niet uitgevoerd. De laatste maal dat de doodstraf in Nederland werd voltrokken was op 21 maart 1952, toen de oorlogsmisdadigers Wilhelm Artur Albrecht en Andries Pieters werden ge\u00ebxecuteerd.\nIn 1952 ontving Juliana een eredoctoraat van de Columbia-universiteit van New York. Bij de Watersnoodramp van 1953 vielen op 1 februari in drie landen ruim 2500 doden, waarvan meer dan 1800 in de Nederlandse provincie Zeeland en op de Zuid-Hollandse eilanden. Juliana was snel ter plaatse, geschoeid met kaplaarzen, om de getroffen Nederlandse bevolking te troosten en moed in te spreken.\nIn 1964 ontving zij een eredoctoraat aan de Rijksuniversiteit Groningen voor haar inzet gedurende vele jaren op maatschappelijk terrein.\nOp haar verjaardag, een nationale feestdag, trok het volk \u2013 op uitnodiging \u2013 in optocht langs het bordes van Paleis Soestdijk. Juliana stond hen met haar voltallige familie op te wachten. Alle deelnemers aan het defil\u00e9 kregen de gelegenheid bloemen op de trappen van het paleis neer te leggen. Ook werden cadeaus overhandigd. Deze bloemendefil\u00e9s waren bij het volk immens populair.\nOp 11 juli 1967 brachten Juliana en Bernhard een bezoek aan het waddeneiland Terschelling. In het natuurreservaat de Boschplaat maakten ze een fietstocht. Het versterkte aanzienlijk het beeld dat Juliana \"zo gewoon\" was. De foto van een fietsende koningin haalde alle Nederlandse kranten en gaf haar regeerperiode gekscherend de bijnaam 'fietsende monarchie'.\nJuliana had in de 32 jaar dat zij koningin was te maken met tien premiers. Onder Piet de Jong werd op diens verzoek het wekelijkse spreekuur tussen staatshoofd en minister-president ingesteld. Zij bleek zeer ge\u00efnteresseerd in maatschappelijke vraagstukken, meer dan in financieel-economische en defensiekwesties. In een televisie-interview dat zij zes jaar na haar aftreden gaf, bekende Juliana dat mocht zij in een burgergezin geboren zijn waarschijnlijk maatschappelijk werk was gaan doen.\nCrises.\nTijdens haar koningschap deden zich enkele politieke crises voor, zoals de affaire in 1956 rond de gebedsgenezeres Greet Hofmans, die te veel invloed zou uitoefenen op Juliana. Bernhard had haar hulp gevraagd in een uiterste poging uitkomst te vinden voor Marijke, hun jongste dochter, die aan een oog blind en aan het andere met staar was geboren, omdat Juliana tijdens haar zwangerschap rodehond had opgelopen. Doktoren vreesden dat Marijke ook aan het andere oog blind zou worden. Hofmans nam na enige tijd haar intrek in Paleis Soestdijk. Juliana begon openlijk te spreken over pacifistische idealen. Zij deed dit onder meer in een zelfgeschreven toespraak in het Amerikaanse Huis van Afgevaardigden. De overtuiging was dat Hofmans daarop van grote invloed was geweest. Juliana's woorden wekten bevreemding bij de NAVO-bondgenoten. Ook prins Bernhard verschilde hierover sterk van mening met zijn vrouw. Het Westen was immers onder aanvoering van de Verenigde Staten verwikkeld in de Koude Oorlog met het Oostblok. Thuis begonnen volgelingen van Hofmans belangrijke functies in de hofhouding over te nemen. Een en ander verwerd tot een crisis die het huwelijk van Juliana en Bernhard zwaar onder druk zette. Juliana wilde op een gegeven moment zelfs een echtscheiding. Ook het paleispersoneel was in twee kampen verdeeld. Bernhard bracht de problematiek in de openbaarheid door via een bevriende journalist een artikel in het West-Duitse weekblad \"Der Spiegel\" te laten publiceren. Het kabinet verbood de verkoop van de uitgave in Nederland, maar het kwaad was al geschied. Op initiatief van Juliana en Bernhard werd een commissie van wijze mannen \u2013 de commissie-Beel \u2013 ingesteld, die deze verwikkelingen tot een einde bracht. Greet Hofmans verdween voorgoed uit het paleis, het huwelijk hield stand en Juliana bleef koningin.\nRond prinses Irene brak een andere crisis uit, nadat zij zich in 1964 verloofde met prins Carlos Hugo van Bourbon-Parma, die aanspraak maakte op de Spaanse troon. Om die reden zou Irene voor haar voorgenomen huwelijk geen parlementaire goedkeuring krijgen. Ze zag er daarom van af om die toestemming aan te vragen en verloor daarmee haar plaats in de lijn van Nederlandse troonopvolgers. Om met Carlos Hugo te kunnen trouwen bekeerde Irene zich tot het rooms-katholieke geloof. Haar ouders en zussen waren niet aanwezig bij het huwelijk, evenmin kwam er iemand van het kabinet opdagen.\nIn het voorjaar van 1975 was er een plan van Zuid-Molukkers om Juliana te gijzelen. Door een tip kon dit verijdeld worden, waarna een deel van de beramers veroordeeld werd tot een celstraf van vijf jaar.\nPrins Bernhard raakte in 1976 betrokken in een omkoopschandaal (de Lockheed-affaire). Een door de regering ingestelde onderzoekscommissie concludeerde dat door de Amerikaanse vliegtuigbouwer Lockheed in de jaren 1960\u20131962 een bedrag van 1,1 miljoen US-dollar aan smeergeld was overgemaakt die bestemd was voor de prins. Ook kwam aan het licht dat hij Lockheed in 1974 om een tweede miljoenenbedrag aan smeergeld had gevraagd. Een monarchale crisis werd door de regering afgewend door geen verzoek in te dienen voor een strafrechtelijk onderzoek. Om alsnog het rechtsgevoel te bevredigen werd Bernhard opgedragen al zijn functies in de Nederlandse krijgsmacht en die in het bedrijfsleven per direct neer te leggen. Tevens werd hem ten sterkste ontraden nog langer een militair uniform te dragen. Minister-president Joop den Uyl hield voor de buitenwereld verborgen dat hij ook door het concurrerende vliegtuigbedrijf Northrop was omgekocht, voor een bedrag van 750.000 US-dollar. Was ook deze affaire bekendgemaakt, dan was een strafrechtelijk onderzoek waarschijnlijk niet meer te voorkomen geweest.\nVrouwengezelschap Gooische en Stichtse Schonen.\nJuliana was sinds september 1948 lid van het eerder dat jaar opgerichte en ongeveer twintig leden tellende vrouwengezelschap Gooische en Stichtse Schonen (GSS). Het gezelschap van vriendinnen kwam in het begin elke drie weken bij elkaar en later elke donderdagmiddag. Er werd gepraat over literatuur, er werden lezingen gegeven en er waren excursies, filmavonden en muziekmiddagen. Tot de onderwerpen behoorden onder meer zwakzinnigenzorg, de psychologie van de hedendaagse vrouw, alsook kerstgebruiken, kantklossen en bloembollen. Juliana gaf ook zelf soms lezingen, over haar Antillenreis in 1983, vliegende schotels en over de Russische presidentsvrouw Raisa Gorbatsjov en de positie van vrouwen in de toenmalige Sovjet-Unie. Het gezelschap bestond 51 jaar en kwam op 21 oktober 1999 voor de 823ste en laatste keer bij elkaar.\nVermogen en inkomen.\nJuliana genoot vanaf haar achttiende een jaarlijks staatsinkomen van 200.000 gulden. In het interbellum deed Juliana in tijden van tegenspoed meerdere keren vrijwillig afstand van een tiende deel van het grondwettelijk inkomen dat vervolgens voor de Staat der Nederlanden behouden bleef. De eerste keer was in 1927. Volgens oud-hoofd van het Koninklijk Huisarchief Bernard Woelderink had zij vooraf aan haar achttiende verjaardag nauwelijks eigen vermogen opgebouwd.\nJuliana schonk grote geldbedragen aan het Nationaal Crisis Comit\u00e9, waarvan zij ere-voorzitster was. In 1932 schonk zij 60.000 gulden, een jaar later 50.000 gulden en in 1933 150.000 gulden. Juliana zag in 1934 af van de erfenis van haar dat jaar overleden vader omdat de schulden hoger waren dan de baten. Op 1 januari 1937 had haar effectenportefeuille een waarde van zo\u2019n 350.000 gulden.\nIn januari 1938 werd bij een Grondwetswijziging bepaald dat Juliana jaarlijks een staatsinkomen van 200.000 gulden ontving, zolang zij nog geen koningin was. Haar echtgenoot Bernhard kreeg eenzelfde bedrag. Mocht zij weduwe worden, dan zou zij alleen recht krijgen op het bedrag van haar man zolang zij nog geen koningin zou zijn.\nTijdens de Tweede Wereldoorlog werd in september 1941 haar vermogen in Duits bezet gebied door de Duitse bezetter in beslag genomen. Na de oorlog werd een bedrag van zo\u2019n 450.000 gulden teruggevonden van door de Duitsers in beslag genomen gelden van Juliana en Bernhard. Het overgrote deel werd aan Juliana uitgekeerd.\nBij haar aantreden als koningin in 1948 ontving zij van de Staat der Nederlanden jaarlijks een bedrag van een miljoen gulden, eenzelfde bedrag dat haar moeder sinds 1938 ontving. Dit werd bij wet in 1952 verhoogd tot 1,5 miljoen gulden en in 1961 tot 2,5 miljoen gulden.\nZij was de enige erfgename van haar in 1962 overleden moeder. Drie jaar later werden de pensioenen van gepensioneerd hofpersoneel met 15% verhoogd dankzij een inkoopsom uit de particuliere fondsen van Juliana. Haar inkomen uit Kroondomein I bedroeg in de jaren 1960-66 750.000 tot 900.000 gulden per jaar. In 1966 bedroegen haar personeelslasten 3,7 miljoen gulden. Dat jaar waren in hofdienst 279 personen, dertien hoffunctionarissen en 266 man overig personeel, waarvan er 46 tot het onderhoudspersoneel behoorden.\nIn januari 1966 schonk Juliana om niet de Koepel van Fagel aan de Staat der Nederlanden. Dit had als voordeel dat de benodigde ingrijpende restauratie van het voormalige tuinhuis door de staat bekostigd werd, terwijl Juliana het gebruiksrecht behield.\nOp 22 februari 1966 werd in een tv-programma over de Oranjes door de Amerikaanse zender NBC beweerd dat Juliana de rijkste vrouw ter wereld zou zijn. Dagblad \"De Telegraaf\" schreef op 21 januari 1967 dat Juliana's vermogen meer dan twee miljard gulden zou bedragen. Op 27 februari 1968 daarentegen deelde de accountant van Juliana aan een rijkscommissie mee dat het vermogen van Juliana 'slechts' tachtig miljoen gulden bedroeg. Het overgrote deel was verliesgevend of onrendabel. De effectenportefeuille leverde inkomsten op, de laatste jaren zo\u2019n 1,5 miljoen gulden per jaar. Tot de onroerende goederen behoorden Paleis Soestdijk, Paleis Lange Voorhout, enkele woningen bij Soestdijk en in Den Haag (waaronder het pand Noordeinde 66), Landgoed De Horsten en enkele eigendommen op de Veluwe, doch door hoge functionele kosten teerde Juliana al enkele jaren jaarlijks zo'n 2,5 miljoen gulden in op haar particuliere vermogen. In de periode 1961-1966 zou Juliana meer dan tien miljoen gulden uit priv\u00e9bezit hebben bijgelegd. Zo had Juliana op eigen initiatief de salarissen van haar personeel verhoogd tot het niveau van ambtenaren. Zij moest hierdoor jaarlijks 1,4 miljoen gulden toeleggen.\nOp 23 juli 1966 diende het kabinet een wetsvoorstel in om de jaarlijkse toelage aan het staatshoofd te verhogen van 2,5 naar 5,2 miljoen gulden. Volgens het kabinet had Juliana eigenlijk zes miljoen gulden nodig, maar een bedrag van gemiddeld 800.000 gulden zou zij volgens de ministers kunnen betalen uit haar inkomsten van het Kroondomein I. Onder het voorgestelde bedrag bevond zich 450.000 gulden voor onderhoud en personeel van Paleis Soestdijk dat particulier eigendom van Juliana was. De gedachte daarbij was - ten onrechte - dat de bedragen alleen betrekking hadden op het persoonlijk inkomen van Juliana. De voorstellen werden in de Nederlandse media zeer kritisch ontvangen. De media wezen daarbij op de buitenlandse berichtgeving dat Juliana tot een van de rijkste vrouwen ter wereld zou behoren. Uiteindelijk werd een besluit uitgesteld.\nIn de jaren zestig werden door Juliana enkele stichtingen opgericht die diverse van haar roerende goederen in bezit kregen. De in 1968 opgerichte Stichting Regalia kreeg de insignia van de Kroon (rijksappel, scepter, kroon) en de sieraden van de kroondrager in eigendom. De Stichting Archief kreeg de bronnen die in het Koninklijk Huisarchief bewaard werden. De in 1972 opgerichte Stichting Historische Verzamelingen van het Huis Oranje-Nassau ontving de museale verzamelingen in de paleizen en Koninklijk Huisarchief. In 1992 schonk Juliana het gebouw van het Koninklijk Huisarchief en bibliotheek aan laatstgenoemde stichting. Zij gaf daarbij ook een geldbedrag waarmee in de jaren negentig een aanvang kon worden gemaakt met de restauratie van dit uit eind negentiende eeuw stammende gebouw.\nBij wet van 18 december 1968 kreeg Juliana met terugwerkende kracht vanaf 1966 een jaarlijks bedrag van 4.750.000 gulden voor zichzelf en het hofpersoneel. Bij die van 23 december 1970 vond er een andere verdeling van de gelden plaats en ontving Juliana vanaf 1971 jaarlijks 750.000 gulden voor zichzelf. Bij wet van het Financieel Statuut van 1972 werd de Wet van het Kroondomein van 1963 ingetrokken, waardoor Juliana geen batige saldi uit dit domein meer ontving. Wel behield zij de batige saldi van het Kroondomein 1959, vanaf 1973 \u2018Kroondomein\u2019 genoemd, doch zij droeg ook de gevolgen van eventuele negatieve bedrijfsresultaten. De winsten behoorden tot haar belastbare inkomensdeel.\nEind 1970 werd Paleis Soestdijk en bijbehorend domein door Juliana verkocht aan de Staat der Nederlanden voor een bedrag van precies 4,2 miljoen gulden. De reden was dat de jaarlijkse onderhoudskosten te zeer op het eigen vermogen van Juliana zouden drukken. Zij wist daarbij te bewerkstelligen dat zij en haar man tot hun dood om niet in het paleis mochten blijven wonen. Het Stadhouderlijk Hof in Leeuwarden werd door Juliana in 1971 voor een bedrag van 285.000 gulden verkocht aan de gemeente Leeuwarden. In 1983 verkocht zij het pand Noordeinde 66 in Den Haag voor 750.000 gulden aan haar kleinzoon Willem-Alexander. In de jaren tachtig betaalde de Staat der Nederlanden voor de overname van de inboedel van drie paleizen (Het Loo, Noordeinde en Huis ten Bosch) zo'n twintig miljoen gulden aan Juliana. Begin 1990 verkocht zij Paleis Lange Voorhout voor 4,5 miljoen gulden aan de gemeente Den Haag.\nHoeveel vermogen Juliana bij haar overlijden naliet, is niet publiek gemaakt. Volgens het tv-programma \"Zembla\" zouden haar drie jongste dochters gezamenlijk zeker 8,8 miljoen euro minder aan erfbelasting hebben hoeven te betalen doordat zij kunstvoorwerpen en meubilair van Juliana aan de Staat der Nederlanden schonken.\nJuliana was erg gehecht aan Porto Ercole in Toscane, lange tijd een favoriete plek van de Nederlandse koninklijke familie voor hun zomervakantie.\nTroonsafstand en laatste levensjaren.\nOp 31 januari 1980, de verjaardag van haar dochter Beatrix, maakte zij tijdens een rechtstreekse televisie-uitzending vanuit Paleis Soestdijk bekend dat zij op 30 april dat jaar, haar 71ste verjaardag, afstand zou doen van de troon ten gunste van haar dochter Beatrix. Op 4 januari had ze minister-president Dries van Agt hierover al ingelicht. Als reden gaf ze aan dat haar krachten aan het afnemen waren. Tevens gaf ze te kennen om na de abdicatie niet langer als koningin, maar als prinses Juliana aangesproken te willen worden.\nNa haar troonsafstand verscheen ze nog regelmatig in het openbaar. Een van haar liefhebberijen was het dineren in voortreffelijke restaurants \u2013 een favoriet was de \"Auberge de l'Ill\", in Illhaeusern, in de Elzas. Na 1995, toen haar algemene gezondheid begon af te nemen en ze last kreeg van geheugenverlies, werden de verschijningen in het openbaar steeds minder. Op 12 april 1998 brak zij bij het fotograferen in de Keukenhof haar heup.\nJuliana's laatste openbare optreden was op 30 mei dat jaar bij het huwelijk van haar kleinzoon prins Maurits. Vooraf was door de Rijksvoorlichtingsdienst bekendgemaakt dat de prinses na de noodzakelijke heupoperatie soms last had van acute verwardheid. Er ontstond enige opschudding over het feit dat zij tijdens het kerkelijk huwelijk van prins Maurits als protestant ter communie ging. De priester die de heilige hostie toediende werd later door kardinaal Ad Simonis ter verantwoording geroepen.\nOp 23 februari 1999 werd een communiqu\u00e9 uitgevaardigd met de mededeling dat het haar door haar hoge leeftijd te zwaar viel om nog officieel op te treden.\nOp 20 januari 1997 werd zij voor het eerst overgrootmoeder.\nIn een interview ter gelegenheid van de negentigste verjaardag van prins Bernhard in 2001 zei de prins over zijn vrouw dat ze soms de mensen niet meer herkende: \"het geheugen, kan je zeggen, is nul\". Ze verliet het terrein van Paleis Soestdijk soms in een busje om een rondrit te maken door de omgeving van Soestdijk. Daarbij werd ze enige jaren voor haar overlijden gefotografeerd door een fotograaf van het roddelblad \"Weekend\". Het bleek de laatste publieke foto van de prinses.\nNa de geboorte van prinses Amalia op 7 december 2003 waren er in Nederland voor het eerst in 163 jaar weer vier troongeneraties tegelijkertijd in leven.\nNadat zij door een longontsteking al enige weken het bed had moeten houden, verslechterde haar gezondheidstoestand op 19 maart 2004 aanzienlijk. De volgende ochtend kort voor zes uur overleed zij in haar slaap, een maand voor haar vijfennegentigste verjaardag, in het bijzijn van haar drie oudste kinderen. Juliana overleed op de dag af zeventig jaar na haar grootmoeder koningin-regentes Emma. Conform haar wens werd zij opgebaard in haar voormalige werkkamer aan de achterzijde van Paleis Soestdijk. Haar tweede achterkleinzoon, Claus-Casimir, werd daags na haar overlijden geboren.\nJuliana was sinds 20 december 1993 de langstlevende Oranje ooit. Eind 2004 eindigde ze op nummer 14 in de verkiezing van De grootste Nederlander.\nUitvaart en bijzetting.\nVan 25 tot 28 maart was er voor belangstellenden gelegenheid om van Juliana afscheid te nemen. Bijna 50.000 mensen defileerden langs haar kist. De bijzetting vond plaats op 30 maart 2004 in de grafkelder van Oranje-Nassau in de Nieuwe Kerk in Delft. Negenduizend militairen liepen mee of stonden langs de veertien kilometer lange route tussen Paleis Noordeinde en de Nieuwe Kerk in Delft. Op uitdrukkelijk verzoek van Juliana werd de dienst niet door een man geleid. Naar haar wens was gekozen voor de remonstrantse dominee Welmet Hudig-Semeijns de Vries van Doesburgh, bij leven haar gezelschapsdame op het gebied van theologie. Prinses Christina zong op Juliana's verzoek het lied \"It's a gift to be simple\". Onder de klanken van \"Morgenstimmung\" van Edvard Grieg daalde de kist met het stoffelijk overschot de trappen af naar de laatste rustplaats.\nVanaf de bijzetting wordt Juliana officieel weer betiteld als 'Koningin Juliana'.\nLeo Vroman dichtte na het vernemen van het overlijden:\nVerheven\nWie zich nooit verhief,\nzo had men heel Haar leven lief,\nen nu, niet achter wolk\nen gouden poort\nmaar in de harten van het volk\nleeft zij voort.\nO te kunnen heersen zonder macht,\nals wering voor wie zich niet kon verweren,\nzo vorstelijk menselijk, zo zacht,\nkon ik dat zelf maar leren!\nPersoonlijke titels.\nJuliana voerde tijdens haar regeerperiode de volgende aan het koningschap verbonden titels:\nBij restaurantreserveringen heeft Juliana \"Van Buren\" als schuilnaam gebruikt.\nOnderscheidingen.\nAls prinses en als regerend koningin werd Juliana vele malen gedecoreerd. Zie daarvoor de"}
{"id": "6238", "revid": "246910", "url": "https://nl.wikipedia.org/wiki?curid=6238", "title": "Beleg van Maastricht (1579)", "text": "Het Beleg van Maastricht vond plaats van 8 maart tot 29 juni 1579, tijdens de Tachtigjarige Oorlog, in en rondom de stad Maastricht. De groots opgezette aanval van de Spaanse veldheer Alexander Farnese (prins, later hertog van Parma) op de vesting Maastricht leidde tot de bijna vier maanden durende belegering, de gewelddadige inname, de daarop volgende driedaagse plundering en de terugkeer van het Spaanse gezag in Maastricht (tot 1632).\nVoorgeschiedenis.\nMaastricht was sinds de hoge middeleeuwen een tweeherige stad, gezamenlijk bestuurd door de prins-bisschop van Luik en de hertog van Brabant. In 1430 traden de Bourgondische hertogen in de rechten van de Brabantse hertogen, vanaf 1482 waren dat de Habsburgers. In 1555 erfde Filips II van Spanje de titel 'hertog van Brabant' en was daarmee tevens mede-heer van Maastricht. De stad was destijds vanwege zijn geografische ligging en zijn economische betekenis een strategisch belangrijke garnizoensstad en de belangrijkste grensvesting van de Nederlanden. Sinds de Beeldenstorm van 1566 was hier een permanent garnizoen gelegerd, voor een groot deel bestaand uit huurlingen uit diverse delen van het Heilige Roomse Rijk. Na het staatsbankroet van het Spaanse Rijk in 1575, konden de troepen in de Habsburgse Nederlanden niet of nauwelijks worden betaald. In Maastricht (en Antwerpen) leidde dat in 1576 tot de Spaanse Furie, eindigend in een bloedbad en de plundering van de stad.\nIn 1578 trad de stad toe tot de Pacificatie van Gent en verklaarde zich daarmee openlijk voor de Staten-Generaal van de Nederlanden. Een aanval op de stad werd daarna elk moment verwacht. De hertog van Parma had in juni 1578 al het Spaanse gezag weten te herstellen in een groot deel van de Landen van Overmaas vlak bij Maastricht, onder andere door de inname van de burchten van Limburg aan de Vesder, Valkenburg en Dalhem. Het zou een aanloop zijn voor de grote aanval op Maastricht.\nWillem van Oranje had weinig vertrouwen in de militaire gouverneur van Maastricht, Melchior van Schwarzenberg, en benoemde daarom de Lotharinger Sebastiaan Tapijn (S\u00e9bastien Tapin) tot vestingcommandant. Tapijn had roem vergaard met de versterking van de Hugenotenvesting La Rochelle, voorafgaand aan het met succes afgeslagen beleg van 1573 tijdens de vierde Hugenotenoorlog. Alexander Farnese was op 2 maart begonnen met de Slag bij Borgerhout (bij Antwerpen), maar verplaatste zijn legers plotseling in oostelijke richting. Hij kwam op 8 maart 1579 voor Maastricht aan, waarna hij de stad een aanbod deed van algemene amnestie en waarborg van alle rechten en privileges, mits de stad zich zou overgeven en uitsluitend de katholieke godsdienst en het gezag van de Spaanse koning zou aanvaarden. Het aanbod werd afgeslagen, waarmee het beleg begonnen was.\nStaat van beleg.\nIn januari had de prins de vestingingenieur Sebastiaan Tapijn naar Maastricht gezonden, aanvankelijk om onder Fran\u00e7ois de La Noue te dienen, echter La Noue wist niet tijdig binnen de stad te komen. Tapijn's voornaamste taak was om de nodige verbeteringen aan de vestingwerken aan te brengen. Hij nam allerlei maatregelen om de stad op een aanval van de Spaanse troepen voor te bereiden. Zo werd op de Jeker een molen gebouwd om buskruit mee te fabriceren en de boeren die naar de stad waren gevlucht werden ingelijfd bij de verdedigende troepen. Buiten de wallen liet Tapijn mijnen leggen en hij liet de verdedigingsgrachten schoonmaken en verder uitdiepen. Alle burgers moesten verplicht aan de vestingwerken meebouwen. Al deze maatregelen waren nagenoeg voltooid toen Parma voor de stad verscheen met een leger van ruim achttienduizend man.\nDe Italiaanse jezu\u00efet en geschiedschrijver Famiano Strada, die rond 1600 \"De Bello Belgico decades duae, 1555-1590\" schreef, een van de belangrijkste bronnen voor de geschiedenis van de Tachtigjarige Oorlog, beschreef de verdediging van de Maastrichtenaren. De burgers hadden achter de bestaande vestingwerken van de stad een geheel nieuwe linie opgeworpen, onzichtbaar voor het oog van de belegeraars. De nieuwe vestingwerken waren net als de andere werken voorzien van een diepe gracht, hoge wallen met borstwering. Deze waren aan de bestaande wallen gekoppeld middels een houten brug. Via de brug kon de verdediging zich terugtrekken naar de nieuwe linie als zij zouden moeten wijken voor een aanval. Vanaf die tweede linie moest de aanval weer opnieuw worden opgezet.\nBinnen Maastricht bestond het verdedigende garnizoen uit huurlingen, Fransen, Engelsen en Schotten, in totaal ongeveer twaalfduizend man, met daarnaast een burgermilitie bestaande uit twaalfhonderd leden van de schutterij en zo'n tweeduizend andere burgers, mannen en vrouwen, aangevuld met boeren uit de omgeving. De totale bevolking van Maastricht ten tijde van het beleg bedroeg naar schatting vijftien- tot vierendertigduizend inwoners. Door de aanwezigheid van het garnizoen en grote aantallen boeren uit de naburige dorpen, werd het geld in Maastricht dagelijks schaarser en werd er daarom gebruikgemaakt van een octrooi van landvoogd Matthias van Oostenrijk en de prins van Oranje om zelf munt te slaan, waarvoor de kopervoorraad van de burgers werd aangesproken. Men sloeg stukken van een halve en een hele stuiver en daarnaast eenheden van twee, zes, acht, twaalf en vierentwintig stuivers. Hierdoor kwam er voldoende geld in omloop om lonen en soldij uit te betalen.\nHet beleg.\nInsluiting.\nOp 12 maart had de berenning van Maastricht plaatsgevonden. De Spaanse troepen werden grotendeels in de omliggende dorpen ondergebracht. Parma zelf betrok zijn hoofdkwartier op het kasteel Pietersheim. Parma liet de stad van twee kanten omsingelen. Er werden twee schipbruggen aangelegd over de Maas om verbinding te houden en tegelijkertijd werd de stad afgesneden van de buitenwereld. Er werd een linie met forten rondom de stad aangelegd, alsof er een tweede stad omheen gebouwd werd. Parma liet zes grote forten opwerpen, waarvan vier op de linker Maasoever: aan de noordwestzijde tegenover de Boschpoort, bij de Brusselsepoort, tegenover het Sint-Servaasbolwerk (bij de Tongersepoort), en aan de zuidwestzijde tegenover de Sint-Pieterspoort. De twee andere forten lagen op de rechter Maasoever, rondom het stadsdeel Wyck. De forten deden dienst als soldatenverblijf en opslag voor het geschut. Zij moeten een behoorlijke omvang hebben gehad. Hier en daar werden ook kleinere schansen opgeworpen, een contravallatielinie werd (nog) niet opgezet. Door middel van twee schipbruggen werd gemeenschap gehouden met de legerafdelingen op de linker- en rechteroever. Toen de aanleg van deze linie voltooid was werd aangevangen met het graven van approches. Intussen hadden gevechten plaatsgevonden tussen bezetting en belegeraars.\nDubbele aanval.\nDe loopgraven van de aanvallers leidden aanvankelijk naar de Brusselsepoort. Twee dagen later deden de Maastrichtenaren een uitval, daarbij gebruik makende van eerder aangelegde contra-approches waardoor zij de aanvallers gevoelige verliezen toebrachten en veel van hun tunnels werden vernield. Toen de aanvallers het contrescarp van Maastricht hadden bereikt merkten zij dat de stad op dit punt juist niet het zwakst, maar het sterkst verdedigd was. Daardoor werd vanaf dat moment gekozen voor een nieuwe locatie, de Tongersepoort, waar op 23 maart een nieuwe aanval begon. Er werd tegenover deze poort een batterij opgeworpen met daarop zesenveertig stukken geschut. Toen Parma het gerucht van ontzet vernam liet hij uit voorzorg rondom de stad door middel van wolfskuilen en verhallingen, alle toegangswegen afsluiten.\nDe batterijen vuurden twee dagen onophoudelijk op de wallen zonder enig resultaat. Waar al een geringe bres was ontstaan ontdekten de aanvallers achter de muur de tweede verschansing. Om die reden liet Parma de graaf van Mansfeld met twintig stukken geschut de stad op een tweede punt aanvallen, de Boschpoort. Mondragon schoot vanuit Wijck op de stad. De inwoners van Maastricht groeven tunnels om de aanvallers ondergronds te ontmoeten. In de ondergrondse tunnels ontbrandde een felle strijd los. Honderden belegeraars werden gedood door kokend water dat in de tunnels werd gegoten. Anderen stierven door rook en zuurstofgebrek zodra de Maastrichtenaren vuren boven de tunnels aanstaken. Hopman Rhosne, een gunsteling van Parma stelde voor om een mijn onder het ravelijn te leggen. Vijfhonderd Spaanse soldaten stierven toen de kruitlading, bedoeld om de muren op te blazen, vroegtijdig ontplofte. Ortiz, een Spaans geniekapitein, verloor ook zijn leven daarbij. Vijfenveertig jaar na het beleg van Maastricht werd hij teruggevonden tijdens het graven van een bouwput. In volle wapenuitrusting, met een gouden ketting om zijn nek, spade en houweel bij zijn voeten, onverminkt, schijnbaar gereed om zo weer de strijd te hervatten.\nTunnels en loopgraven.\nAanhoudende regen had het waterpeil van de gracht doen stijgen, waardoor de aanvallers gedwongen werden kanalen aan te leggen voor de afwatering. Intussen woedde de oorlog ondergronds in alle hevigheid. De strijd onder de grond werd door de drie Maastrichtse vrouwenvendels gestreden. De vrouwenvendels werden geleid door \"mijnmeesteressen\" zoals zij zich zelf noemden. Door middel van orgelpijpen bliezen ze rook in de tunnels, of gooiden kokend water naar binnen, honderden aanvallers kwamen daarbij om het leven. Onder de grond navigeerden ze met een kompas, een loodlijn en een maatstok. Waar de aanvallers ook groeven, steeds troffen ze contre-approches waar zij verdreven werden met kokend water en/of brandend pek. Parma koos tien vrijwilligers die voorzien van houten schilden van ruim tien centimeter dikte (door twee soldaten gedragen) voorzien van schietgaten de tunnel gingen uitkammen met lange pistolen. Vier piekeniers begeleidden deze vrijwilligers. Uiteindelijk wisten de aanvallers toch de contrescarp te bereiken van een toren, niet ver van de Tongersepoort. Daar groeven zij de gang onder de gracht door tot aan de saillant en legden daar een mijn. Op 3 april werd de mijn tot ontploffing gebracht wat een groot deel van het vestingwerk deed springen. De bres werd bestormd, deels bemachtigd, maar het geschut van de daarachter gelegen verschansing noodzaakte de aanvallers zich weer terug te trekken. In de bres poogden zij zich nog staande te houden maar werden in de flank aangevallen door Tapijn. Parma zette verse troepen in voor een tweede aanvalsgolf, maar ook deze werd afgeslagen. Na grote verliezen moest Parma van verdere aanvallen afzien. Op 7 april waren de kanalen gereed. De stad werd anderhalf dag onophoudelijk beschoten, maar iedere bres werd hersteld. Op 8 april werd de stad opnieuw van alle kanten beschoten en aangevallen. De burgers verdedigden echter verwoed de stad. Ook vrouwen streden mee, en alles wat maar als wapen kon dienen, stenen, dorsvlegels en rieken werd tegen de vijand gebruikt. Toch besloot Parma een nieuwe aanval te wagen. De hoofdaanval zou op de Boschpoort plaatsvinden waar de bres het grootste was. De aanvallers hadden schanskorven, steenklompen en dergelijke in de gracht gesmeten waardoor deze begaanbaar was. Maar om de kracht van de verdediging te verdelen werd ook een aanval op de Tongersepoort ingezet.\nOp 9 april werd besloten de stad te bestormen nadat er een bres geschoten was. De stad werd verdedigd door soldaten en burgers. Onder de burgers was iedereen vertegenwoordigd, vrouwen, bejaarden en kinderen. In de vroege morgen moesten de aanvallers de stad bestormen in een regen van musketkogels, stenen, vuurballen, pikkransen en meer. In dichte drommen, met grote verliezen stormden zij voorwaarts. Urenlang werd een verbitterde strijd geleverd. De aanvallers verzamelden lijken om daarvan borstweringen te bouwen. De aanvallers bestormden zo hardnekkig dat uiteindelijk de hindernis genomen werd om daar te zien dat er een tweede verschansing achter was gebouwd. Geheel met stormpalen en diepe gracht voorzien, zij waren weer terug bij af. Ze moesten nu van een verdere aanval afzien. Bij de Tongersepoort was het al niet anders vergaan. Tegen de avond gaf Parma het bevel \"staakt-het-vuren\". Na een bloedig gevecht moesten de aanvallers wijken. Parma zag in dat een bestorming niet afdoende was in dit geval, hij besloot de verdere aanval ondergronds voort te zetten. Hij liet een groot aantal sappeurs uit Luik komen die tunnels moesten graven. Intussen werd bovengronds het netwerk van linies omsloten.\nContravallatielinie.\nParma schreef aan de koning dat bij deze aanval honderdvijftig Spaanse en vreemde ridders het leven hadden gelaten en vierhonderd edelen zwaargewond waren geraakt. In totaal zouden er die dag tweeduizend doden zijn gevallen, evenveel als het totale verlies van 12 maart tot 9 april. Binnen een maand tijd was het leger van Parma door ziekte en oorlogshandelingen uitgedund met een derde. Parma vond het nu noodzakelijk om de omsingeling van Maastricht te vervolmaken. Er moest een contravallatielinie komen. Daarvoor liet hij de militaire ingenieur Serbelloni een ontwerp maken, dat later als een meesterstuk zou worden beschouwd. De linie werd versterkt met zestien forten, elf op de linker- en vijf op de rechteroever. De linie werd zo sterk gemaakt dat vier- tot vijfduizend man genoeg zou zijn om haar te bemannen. De bouw van deze linie werd echter bijna dagelijks gehinderd door beschietingen vanuit de stad. In de eerste helft van mei werd de linie toch voltooid. Intussen had men in de stad evenmin stil gezeten en waren bijna alle verwoestingen hersteld. Daarnaast hadden de Maastrichtenaren voor de Brusselsepoort een redoute opgeworpen, deels omgeven met muren en voorzien van natte grachten. In de keel was een traverse opgeworpen met een klein, driehoekig grachtje. Bovenop waren caponni\u00e8res gemaakt en langs de grachtboorden mijnovens. Verder werden onderaardse gangen gegraven vanaf de buitenste gracht naar buiten om uitvallen te kunnen plegen.\nOranje probeerde intussen geld in te zamelen om Maastricht te kunnen ontzetten. Oranje liep echter tegen onenigheid, besluiteloosheid en langdradigheid van de Staten aan. Geld werd een steeds groter probleem voor de voortslepende strijd tegen de Spanjaarden. Tevergeefs maande Oranje de Staten van Vlaanderen aan om hun aandeel in de kosten van de strijd, tweehonderdduizend gulden, in de pot te storten.\nStrijd om een ravelijn.\nParma liet nu het ravelijn van de Brusselsepoort beschieten. Hij liet daarvoor een \"beukerij\" oprichten, een gesloten schans van ruim twintig meter hoog en vier meter dik met een face en flanken van ruim zeventien meter. Drie stukken geschut schoten vanaf de beukerij onophoudelijk op de stad, met als hoofddoel zoveel mogelijk schade aan te richten aan de ravelijn. Na vijftien dagen was de saillant geheel vernield. Nu lukte het de aanvallers om de ravelijn in te nemen, waarbij echter de poging om over de gracht te geraken mislukte. De Maastrichtenaren slaagden er zelfs in de aanvallers enigszins terug te drijven. Daarop zette Parma in om de brug tussen de stad en de redoute in handen te krijgen. De redoute kon vanuit het veld beschoten worden. Parma liet aan beide kanten een batterij opwerpen voor vier kanonnen. De werkzaamheden werden zwaar belemmerd door beschietingen vanuit de nabijgelegen torens. Parma begreep dat eerst dat geschut het zwijgen opgelegd moest worden. Hij liet daartoe een derde batterij bouwen waar vanaf de torens beschoten konden worden. In korte tijd werden de borstweringen van de torens kapotgeschoten, waardoor de verdedigers gedwongen werden het geschut terug te trekken. Nu kon de brug ongehinderd beschoten worden waardoor de verdedigers al gauw gedwongen werden de redoute op te geven. Deze verovering kostte Parma echter tweeduizend manschappen en vijf weken tijd.\nNegen bestormingen.\nNu kon Parma aan beide kanten van de Brusselsepoort een galerij aanleggen van vier- tot vijfhonderd meter. De sappeurs konden nu uit hun \"sappes\" komen en de muren naderen. Ondanks herhaalde uitvallen vanuit de stad lukte het de mijnenleggers om mijnen te leggen en een deel van de muur op te blazen. De ontstane bres werd ingenomen door de aanvallers, de verdedigers trokken zich terug naar een achterliggende verschansing, waar acht stukken geschut stonden opgesteld. Daarachter was nog een tweede borstwering. Parma liet een paalbrug bouwen over de gracht, die hier tien meter breed was. Ondanks beschietingen van musketiers was de brug in korte tijd gereed. Op de puinhoop van de oude ringmuur plaatsten de belegeraars een batterij met halve kartouwen en veldslangen. Op 24 juni openden zij het vuur. Daarnaast had Parma mijnen laten leggen bij de brug en onder de verschansing, waarmee een deel van de wal werd opgeblazen. Als tijgers vielen Parma's troepen en de Maastrichtse verdediging elkaar aan in de ontstane bres. Twee uur lang werd gevochten, waarbij Tapijn zwaargewond raakte door een kogelschot in zijn arm. Op dat moment was er een tweede bres in de wal geschoten en leek het alsof de slag voorbij was. De verdediging echter bleef op de grote batterij schieten en bracht hen zoveel schade toe dat het aanvallende vuur zo goed als stil kwam te liggen. Maar liefst negen bestormingen werden op de bres ondernomen en allemaal werden ze door de Maastrichtenaren afgeslagen (waarbij drieduizend doden vielen onder vriend en vijand).\nPoging tot ontzet.\nNa deze aanval was de toestand in Maastricht vrijwel onhoudbaar geworden door gebrek aan voedsel en het uitbreken van ziekten. Bewoners en soldaten kwijnden weg door hongersnood of buiktyfus, waardoor de bezetting al met zo'n vierhonderd man was geslonken. Velen waren zo verzwakt dat ze nauwelijks op hun benen konden staan. Een bode van de Staatsen kwam met het heuglijke bericht dat binnen twee weken ontzet zou komen. Echter, de drie- tot vierduizend ruiters onder aanvoering van Jan van Nassau met ondersteuning van honderd compagnie\u00ebn voetvolk, die enige tijd later ten tonele verschenen, troffen Parma's leger zo sterk verschanst aan dat zij het niet waagden om de aanval in te zetten. De prins probeerde intussen in Keulen een wapenstilstand te regelen, maar Parma was onverzettelijk, wetende dat de overwinning nabij was. De ondergrondse strijd duurde voort. Bijna dagelijks vonden schermutselingen plaats in de tunnels en loopgraven. Op 18 juni sneuvelde Gilles van Berlaymont, een belangrijk veldheer en koningsgezind stadhouder van verschillende gewesten.\nIntussen eiste de hongersnood binnen de stad een steeds grotere tol. Het garnizoen wilde zich overgeven, maar een deel van de burgers, aangemoedigd door predikanten, weigerden. Toen de verdediging van de stad onhoudbaar bleek, ontwikkelde Tapijn het plan om de nog bestaande eerste stadsmuur van Maastricht als reserveverdedigingslinie te gebruiken, om de bevolking de gelegenheid te geven zich in het stadsdeel Wyck terug te trekken. Dit compacte stadsdeel op de oostelijke Maasoever verwachtte hij nog zeker twee maanden met succes te kunnen verdedigen, daarmee tijd winnend voor het verhoopte ontzet door het Staatse leger. Het plan werd niet uitgevoerd doordat Tapijn tijdens de gevechten bij de Brusselsepoort ernstig gewond raakte en de gevechtsleiding op het kritieke moment verloor.\nBestorming, inname en plundering.\nOp 28 juni wist een soldaat van de belegeraars op de muur te klimmen bij de Brusselsepoort en zag dat een bres niet gevuld was en dat de schildwachten moe en uitgemergeld in een diepe slaap lagen. Hij meldde dit bij zijn officieren, die meteen een afdeling soldaten stuurden om de schildwachten te overvallen. Even later volgde de bestorming van de stad vanuit verschillende richtingen. De garnizoenssoldaten en burgers van Maastricht verzetten zich tot het laatst tegen de invallers. Toen verder verzet zinloos bleek, probeerden soldaten en burgers alsnog via de Maasbrug de voorstad Wyck te bereiken. De aanvallers joegen hen achterna en honderden vielen onder het zwaard. Bovendien was het houten deel van de brug eerder door de Wyckenaren in brand gestoken als verdedigingsmaatregel, waardoor velen van de brug stortten en verdronken. Sebastiaan Tapijn werd in Wyck gevangengenomen en naar het hoofdkwartier van Parma te Pietersheim overgebracht, waar hij enkele dagen later aan zijn verwondingen stierf. Melchior van Schwarzenberg sneuvelde eveneens bij de inname.\nDoordat Maastricht zich tot het laatst was blijven verzetten, volgde daarop, in overeenstemming met het toenmalige krijgsrecht, een driedaagse plundering van de stad. Tijdens de inname en de daarop volgende plundering lag Parma met hoge koorts op bed, waardoor de inname waarschijnlijk bloediger verliep dan gebruikelijk. Vooral de Duitsers en Walen zouden zich zeer misdragen hebben. De wraak van de overwinnaars, die immers ook grote verliezen hadden geleden, richtte zich niet slechts op diegenen die hadden meegeholpen met de verdediging van de stad. Na de inname werd niets of niemand ontzien. Mannen, vrouwen, bejaarden en zelfs kinderen werden afgeslacht. De straten lagen vol met lijken. Hoewel dergelijke gruwelen in de Nederlanden geen uitzondering meer waren, lijkt de inname van Maastricht in dat opzicht uitzonderlijk gewelddadig te zijn geweest.\nLater werd het aantal slachtoffers, de ernst van de gruwelen en de omvang van de plunderingen sterk overdreven, met name bij het protestantse volksdeel in de Republiek der Verenigde Nederlanden. In de 17e eeuw beweerden Bor en Van Meteren dat de bevolking op enkele honderden na werd uitgemoord en dat alle leegstaande huizen in brand waren gestoken. Alleen al op de eerste dag zouden vierduizend mensen zijn omgebracht. De straten zagen rood van het bloed, hoofdeloze rompen, afgeslagen ledematen, overal lagen rottende hopen menselijke overblijfselen. Volgens sommige kroniekschrijvers richtte de bloeddorst van de overwinnaars zich met name op vrouwen, die van huis tot huis werden achtervolgd, verkracht en vermoord, en daarna van daken en uit vensters werden gesmeten. Sommige moeders sprongen met hun kinderen in de armen uit wanhoop in de Maas. Het moordtoneel was zo ijselijk dat het lang voortleefde in de verbeelding van velen. Volgens sommige bronnen overleefden minder dan vierhonderd burgers het bloedbad. Walen vestigden zich in de ontvolkte stad. Maastricht was tot een woestenij gemaakt.\nIn werkelijkheid weet niemand precies wat zich in die drie dagen van plunderingen heeft afgespeeld, omdat er weinig betrouwbare gegevens zijn. De raadsheer van de Spaanse koning, Christoffel d'Assonleville, die kort na de inname in Maastricht aankwam, sprak over 800 burgerslachtoffers, 5 tot 8 % van de bevolking. Parma schatte in een brief aan koning Filips de verliezen van het Maastrichtse garnizoen op een kleine duizend, ongeveer 80 % van de oorspronkelijke bezetting. Dat klopt met berichten over de aankomst van het restant van het garnizoen van iets meer dan 250 manschappen in Antwerpen, dat pas in 1585 in Spaanse handen zou komen.\nGevolgen.\nParma hield pas op 2 juli 1579, drie dagen na de inname, zijn intocht in Maastricht. Van juli 1579 tot maart 1580 verbleef hij in de Proosdij van Sint-Servaas. Op 10 augustus 1579 kondigde hij een generaal pardon af. Een groot aantal Maastrichtenaren die de Reformatie aanhingen, waren al voor of direct na het beleg de stad ontvlucht. De protestanten die achterbleven, kregen de kans zich te bekeren tot het katholicisme (met uitzondering van predikanten). Parma zou op 15 maart 1580 in het Spaans Gouvernement de vogelvrijverklaring van Willem van Oranje hebben ondertekend.\nDe vestingwerken, de brug en veel gebouwen binnen de muren van Maastricht waren tijdens het beleg zwaar beschadigd. Het zou jaren duren voordat alle herstelwerkzaamheden waren uitgevoerd. Ook buiten de stad was veel schade. Zo werd het Norbertinessenklooster van Rekem verwoest. Door de plunderingen waren veel kunstschatten en relikwie\u00ebn uit kerken en kloosters verdwenen, waardoor de stad belangrijke trekpleisters voor bedevaartgangers was kwijtgeraakt. Het voornaamste verlies, zowel uit religieus als economisch oogpunt, betrof de \"hemelse doeken\" uit de kerkschat van de Sint-Servaaskerk, doeken die aan Sint-Servaas werden toegeschreven. De toning van de drie doeken vanaf de dwerggalerij van de kerk aan de verzamelde menigte op het Vrijthof, vormde in de eeuwen daarvoor het hoogtepunt van de zevenjaarlijkse heiligdomsvaarten, die tienduizenden pelgrims op de been brachten.\nDe tweeherigheid van Maastricht bleef gehandhaafd, maar de stad moest een gedeelte van haar autonomie prijsgeven. In 1580 vond een hervorming van de stedelijke magistraat plaats, waarbij een einde kwam aan de sinds 1379 bestaande relatieve democratie (die in 1428 al enigszins was ingeperkt). De door de Luikse en Brabantse (= Habsburgse) soevereinen benoemde schouten en schepenen kregen veel meer invloed in de raad. Bovendien moesten alle raadsleden elke twee jaar herbenoemd of vervangen worden door commissarissen-deciseurs, die door de soevereinen waren aangesteld. De Maastrichtse ambachten (gilden) verloren alle politieke invloed. De stedelijke schutterijen werden opgeheven en vervangen door een permanent garnizoen.\nDe economische positie van Maastricht als handelsstad, die toch al te lijden had gehad van de oorlog in het algemeen, was door het beleg ernstig verzwakt. De nijverheid, op de leerlooierij na, verdween vrijwel uit de stad. De werkelijke oorzaak van de ineenstorting van de stedelijke economie was echter niet zozeer het beleg van 1579, maar het verstoorde economische evenwicht in het Maas- en Rijnland, waar ook steden als Namen en Keulen zwaar door getroffen werden. Monetaire en sociale problemen rond het midden van de 16e eeuw versterkten dit effect.\nDe gewelddadige inname van de stad door het koninklijke leger was voor de Maastrichtse bevolking een traumatische ervaring geweest, die nog eeuwenlang nagalmde. Bij latere oorlogsdreigingen herinnerde men telkens aan het beleg van 1579, waarbij de burgerij er bij de garnizoensleiding op aandrong om de stad vroegtijdig over te geven, ter voorkoming van een herhaling van 1579. In 1632 werd Maastricht opnieuw belegerd, waarbij de rollen echter omgekeerd waren: de stad werd verdedigd door een Spaans garnizoen (samen met de burgers van Maastricht); de aanvallers waren de Staatse troepen onder leiding van prins Frederik Hendrik van Oranje.\nCultuurhistorisch erfgoed.\nDe belegering en de inname van Maastricht door Parma maakte in heel Europa grote indruk. In katholiek Europa vooral in positieve zin; in protestants Europa als afschrikwekkend voorbeeld. Koning Filips II liet voor zijn Koninklijk Paleis van Aranjuez een hero\u00efsch doek van \"El Asalto a Mastrique\" schilderen. De Spaanse toneelschrijver Lope de Vega schreef in 1614 de tragikomedie \"El assalto de Mastrique, por el pr\u00edncipe de Parma\". De Italiaanse jezu\u00efet en historicus Famiano Strada beschreef het beleg in zijn \"De Bello Belgico\" (1632-1650), ge\u00efllustreerd met gravures van Pierre Du Ryer. Gravures die de gruweldaden van de Spanjaarden in beeld brachten, werden nog tot aan het eind van de 17e eeuw verspreid, onder andere door Jan Luyken en Romeyn de Hooghe.\nIn de Heerderberggroeve, een mergelgroeve in Cadier en Keer, bevindt zich een graffito die waarschijnlijk tijdens het beleg van 1579 tot stand is gekomen. De groeve diende toen mogelijk als schuilplaats voor bewoners van dorpen uit de omgeving, die in of nabij de circumvallatielinie lagen. De uit twee delen bestaande, ingekraste tekening toont een fase uit het beleg, zoals dat vanaf de ingang van de Heerderberggroeve, gelegen op de rand van het Plateau van Margraten, kon worden waargenomen: links een kanonnier bij een kanon; rechts de Duitse Poort in Wyck (in haar 16e-eeuwse verschijningsvorm met drie torenspitsen). Boven de poort steken enkele stormladders uit. Boven de poortdoorgang zijn een vijftal symbolen ingekrast: een omega (als christelijk symbool; zie Alfa en Omega), een Latijns kruis met een cirkel, een zeis (als symbool van de dood; zie Magere Hein), een zandloper (symbool van de eindigheid van het leven; zie vanitas) en een sleutel (de Sint-Servaassleutel?). De symbolen geven uitdrukking aan de doodsangst en het geloofsvertrouwen van zowel de belegerden in de stad als de vluchtelingen in de mergelgroeve.\nVan een enkele gesneuvelde Spaanse officier bleef de grafsteen of een epitaaf bewaard, zoals die van Marco Antonio Simoneta in de Sint-Matthiaskerk. Van het gros van de duizenden doden is echter niet bekend waar ze begraven zijn. In 2004 werd in een tuin aan de Picardenlaan in de Maastrichtse wijk Biesland-Campagne een zevental skeletten gevonden, die bleken uit de tijd van het beleg te dateren. Van een van de schedels werd een gelaatsreconstructie gemaakt, die in 2010 in het Centre C\u00e9ramique was te zien.\nTer genoegdoening aan de door het kapittel van Sint-Servaas geleden oorlogsschade liet de hertog van Parma het zwaar beschadigde borstbeeld van Sint Servaas herstellen en deels vernieuwen. Deze verguld zilveren reliekhouder en portretbuste van de stadspatroon is nog steeds een van de pronkstukken in de Schatkamer van de Sint-Servaasbasiliek.\nIn 1598 werd een groot verdedigingswerk ten zuiden van het stadsdeel Wyck vernoemd naar de zegevierende veroveraar van Maastricht, het Parmabastion. Het bastion is in de 19e eeuw gesloopt, maar in 2002 zichtbaar gemaakt in het plaveisel van de Avenue C\u00e9ramique. Pas in 1934 werd de toen al enige tijd bestaande kazerne in het gebied De Kommen vernoemd naar de vergeten verdediger van Maastricht: de Tapijnkazerne."}
{"id": "6239", "revid": "20437", "url": "https://nl.wikipedia.org/wiki?curid=6239", "title": "Bodemverontreiniging in Nederland", "text": "De bodemverontreiniging in Nederland is sterk in de belangstelling geraakt bij Lekkerkerk en de Volgermeerpolder. Ook in Alphen aan den Rijn is in de Coup\u00e9polder bodemverontreiniging geconstateerd onder de vuilnisbelt. Die vuilnisbelten werden gebruikt voor illegale stortpraktijken. Ook de bodemvervuiling in het Utrechtse Griftpark, Kralingen, put van Weber, teerputten in het Twentse Vasse en de zogenaamde kleigaten van Morselt en Scholten aan de Steenbakkerweg in het eveneens in Twente gelegen Borne zijn beruchte voorbeelden van zeer ernstige vervuilde locaties uit de jaren 50, 60, 70 en 80. De bodemwetgeving heeft sinds het ontdekken van de eerste verontreiniging veel verandering en aanvullingen gehad. In 2005 is de Wet Bodembescherming voor de derde maal in zijn bestaan gewijzigd.\nZo zijn er nog vele andere plekken in Nederland waar bodemvervuiling opgedoken is, niet alleen onder oude vuilstortplaatsen, maar ook onder oude chemische fabrieken (bijvoorbeeld gasfabrieken, aluminiumfabrieken en wasserijen).\nIn 2005 werd bekend dat in Nederland op zo'n 600.000 locaties de bodem is verontreinigd. De totale kosten voor sanering werden in 2003, toen schattingen nog uitgingen van ruim 175.000 locaties, al geschat op zo'n 18,15 miljard euro. Duidelijk is dat bodemverontreiniging een ernstig maatschappelijk en milieuprobleem is.\nOm de omvang van de bodemverontreiniging in Nederland in kaart te brengen zijn in het kader van het Nationale Milieubeleidsplan 3 (NMP3) archiefinventarisaties uitgevoerd. Bij deze inventarisaties is gekeken naar potentieel bodembedreigende (bedrijfsmatige) activiteiten die zijn opgenomen in bijvoorbeeld Hinderwetvergunningen, archieven van de Kamer van Koophandel, kadaster enzovoort. In een aantal gevallen is ook luchtfoto-onderzoek uitgevoerd om dempingen en ophogingen met bijvoorbeeld baggerspecie te kunnen lokaliseren. Naast de archieven met potentieel verontreinigde locaties zijn ook de reeds onderzochte locaties in beeld gebracht. Tezamen vormen potentieel (ernstig) verontreinigde locaties en onderzochte locaties het zogenaamde Landsdekkend beeld 2005 (spoor 1). Als onderdeel van het verkrijgen van uniforme benamingen binnen het Landsdekkend Beeld is nationaal een basisbestand opgesteld, het zogenaamde UBI-bestand.\nHet Landsdekkend beeld bodemverontreiniging is op 1 januari 2005 gereed gekomen (LDB 2005). Dit Landsdekkend beeld bestaat uit bodemkwaliteitskaarten die de diffuse bodemverontreiniging weergeven (Landsdekkend beeld spoor 2) en gegevensbestanden met potentieel (ernstig) verontreinigde locaties en onderzochte locaties. Een aantal gemeenten en provincies stellen de gegevens via websites ter beschikking (onder andere Gemeente Rotterdam, provincie Utrecht en de provincie Groningen en er volgen er vast nog meer).\nOp basis van het Landsdekkend beeld 2005 is het aantal verontreinigde locaties geschat op 600.000, waarvan ongeveer 60.000 locaties moeten worden gesaneerd. In 2030 moeten uiteindelijk alle gevallen van bodemverontreiniging zijn gesaneerd of worden beheerst.\nOnderzoek naar bodemverontreinigingen.\nBinnen Nederland is het onderzoeken van bodemverontreinigingen in normen beschreven, bijvoorbeeld de NEN 5740. Op deze wijze wordt een eenduidige wijze van onderzoek uniform geregeld en zijn resultaten van bodemonderzoeken onderling vergelijkbaar.\nEen misverstand is dat een schone grond verklaring wordt afgegeven. Deze kreet is niet meer dan een kreet. Er bestaat geen bevoegd gezag die een dergelijke verklaring afgeeft. De reden hiervoor is dat elke bodem wel concentraties aan \"contaminanten\" bevat. In ieder geval blijken, van de parameters die in de bodemonderzoeken standaard onderzocht worden, vaak wel licht verhoogde gehalten te worden gemeten. Echt het schoon verklaren zal men om die reden nooit doen. Het enige wat met een milieukundig bodemonderzoek wordt aangetoond wordt in een rapportage vastgelegd, waarmee de kwaliteit van de bodem wordt beschreven.\nNederlandse bodemsaneringsmethoden.\n\"Zie ook: bodemsaneringstechnieken.\"\nOp diverse wijzen is de aanpak van een bodemverontreiniging te realiseren. Het belangrijkste is het wegnemen van drie soorten van risico's: humane-, ecologische en verspreidingsrisico's.\nDe mate van risico is onder meer afhankelijk van: verontreinigingssoort, verontreinigingsgraad (concentraties - zie Streef- en Interventiewaarden), blootstellingsroute, oplosbaarheid in water etc. In de Wet bodembescherming (Wbb) zijn een groot aantal beleidsstandpunten verankerd, waaronder de mogelijkheid van functiegericht of functioneel saneren.\nNederlandse preventieve maatregelen van de overheid.\nDe Nederlandse rijksoverheid heeft een groot aantal wetten, richtlijnen en besluiten gemaakt om milieuverontreiniging aan banden te leggen. Ook door het treffen van een aantal preventieve bodembeschermende maatregelen is bodemvervuiling te voorkomen. Enkele voorbeelden:\nDaarnaast bestaat de Nederlandse Richtlijn Bodembescherming Bedrijfsmatige Activiteiten, die bedrijven ondersteunt bij het nemen van preventieve maatregelen. Deze richtlijn wordt o.a. gebruikt voor het opstellen van vergunningen en voor de handhaving van de Wet Milieubeheer (WM)."}
{"id": "6240", "revid": "622142", "url": "https://nl.wikipedia.org/wiki?curid=6240", "title": "Slag bij Jemmingen (1568)", "text": "De tweede Slag bij Jemmingen, thans het Duitse Jemgum, vond plaats op 21 juli 1568 tussen een staatsgezind (Nederlands) leger onder Lodewijk van Nassau en een Spaansgezind leger onder Caspar de Robles en Fernando \u00c1lvarez de Toledo, hertog van Alva.\nNa de voor de Nederlandse opstandelingen op 23 mei 1568 succesvolle overwinning in de Slag bij Heiligerlee bleef Alva even in het defensief. Lodewijk van Nassau belegerde met hulp van de watergeuzen de stad Groningen, maar gaf dit op toen Alva met een nieuw leger naar het noorden trok. De troepenmacht van Alva was dubbel zo sterk en bestond voor een belangrijk deel uit Spaanse keurtroepen. Lodewijk wist dat zijn troepen in het open veld geen partij waren voor die van Alva en trok zich daarom terug aan de Eems. Op de linkeroever had hij zijn leger in stelling gebracht. Lodewijk meende dat die zo sterk was dat hij van de veronderstelling uitging dat Alva hem daar niet zou durven aanvallen. Lodewijks rechtervleugel werd gedekt door drassige grond en zijn linkervleugel door het aan de Eems gelegen Duitse dorpje Jemmingen. Het dorp was alleen bereikbaar via de uiterwaarden en de rivierdijk die door Lodewijk met verschansingen werden beschermd. Lodewijk wilde net zo lang bij Jemmingen gestationeerd blijven totdat Alva zich gedwongen zou voelen om naar Brabant terug te keren, vanwege de inval daar van Lodewijks broer Willem van Oranje. Vervolgens zou Lodewijk dan opnieuw Groningen belegeren. Proviand voor zijn troepen verkreeg Lodewijk via de Eems, aangezien de watergeuzen de monding voor de Spanjaarden hadden afgesloten. \nLodewijk van Nassau stelde zijn infanterie op achter een greppel in twee brigades van ongeveer 5000 man elk. Deze bestonden vrijwel geheel uit huurlingen en pas geworven militia. Hier achter stond de ruiterij, zijn zestien kanonnen stelde hij op voor de infanterie. De hertog van Alva beschikte over 12\u00a0000 man voetvolk (vier \"tercios\"), 3000 man ruiterij en een onbekend aantal kanonnen.\nAlva, wetende dat een frontale aanval tot mislukken gedoemd was, bedacht een list. Hij stuurde een voorhoede van drie haakbuseenheden (1500 man) en 300 man cavalerie vooruit. Al deze soldaten bestonden uit Spaanse keurtroepen. Met de rest van zijn troepen sloot hij het schiereiland af. Gedurende drie uren voerde de Spaanse voorhoede voorzichtige aanvallen uit op de Nederlandse linie. Deze antwoordde met kleine tegenaanvallen. Toen verkenners aan Lodewijk berichtten dat er verder geen Spaanse troepen in de buurt waren, gaf deze het bevel op te rukken. Hij stuitte echter reeds na enkele honderden meters op fel haakbus- en musketvuur. Toen de Spaanse ruiterij op het slagveld verscheen, gaf Lodewijk opdracht terug te trekken. Deze terugtocht ontaardde in een vlucht naar de veren over de Eems. Aan Nederlandse zijde werden 7000 man gedood. Alva verloor minder dan honderd man. Lodewijk kon ternauwernood ontsnappen door zonder kleren of wapens de Eems over te zwemmen.\nDeze veldslag betekende het einde van de Nederlandse veldoperaties. Het Spaanse leger had voorlopig vrij spel.\nAlva maakte alle kanonnen van de vijand buit en liet deze omsmelten tot een standbeeld van zichzelf, dat hij in Antwerpen liet plaatsen. Het is hierom, dat hij ook wel de \"IJzeren Hertog\" werd genoemd."}
{"id": "6241", "revid": "6224", "url": "https://nl.wikipedia.org/wiki?curid=6241", "title": "Decibel (eenheid)", "text": "De decibel, symbool dB, meervoud decibels of ook decibellen, is een verhouding op een logaritmische schaal. Daarbij betekent 0\u00a0dB een verhouding 1, dus dat de gemeten waarde gelijk is aan een ijkwaarde of referentiewaarde. \nDe decibel wordt gebruikt om de hoeveelheid aan te geven van grootheden die een groot bereik kennen, zoals de geluidsdruk of elektrische spanning. De geluidsdruk in pascal wordt in verhouding tot een internationaal afgesproken referentiedruk omgerekend naar het geluidsniveau in decibel.\nDe decibel is afgeleid van de bel, genoemd naar Alexander Graham Bell. De bel is echter een weinig gebruikte aanduiding, meestal alleen gebruikt in de definitie. Gebruik van de decibel, 0,1 bel is gebruikelijk. Geadviseerd wordt om geen andere afgeleide eenheden, zoals millibel, te gebruiken. Men schrijft dus bij voorkeur 0,03\u00a0dB en niet 3\u00a0mB.\nElke verhoging met 10 decibel (1 bel) betekent een vergroting in vermogen of energie met een factor 10 (101). Een verhoging met 20\u00a0dB (2\u00a0bel) betekent dus een factor 100 (102), een verhoging met 30\u00a0dB (3\u00a0bel) een factor 1000 (103) enz. Vooral verhoudingen van vermogens worden uitgedrukt in dB. Het aantal decibel is dus een dimensieloze grootheid met 0,1 als schaalverdeling.\nDefinitie.\nVan twee in dezelfde eenheid gemeten grootheden van het type vermogen of intensiteit, betekent een niveauverschil van 1 bel een verhouding 10\u00a0:\u00a01. Voor veldgrootheden, waarvoor in lineaire systemen het vermogen evenredig is met het kwadraat daarvan, betekent een niveauverschil van 1 bel een verhouding in ontwikkeld vermogen van 10\u00a0:\u00a01, en daarmee een verhouding in sterkte van \u221a10\u00a0:\u00a01.\nVoor vermogens of intensiteiten formula_1 en formula_2 is \nhet niveauverschil formula_3 in decibel gedefinieerd door:\nAls van de grootheden formula_1 en formula_2 het niveauverschil formula_3 in decibel is gegeven, dan wordt hun verhouding bepaald door:\nVoor veldgrootheden formula_9 en formula_10, zoals elektrische spanning, elektrische stroomsterkte en geluidsdruk, is het niveauverschil formula_3 in decibel gedefinieerd door:\nen wordt hun verhouding dus bepaald door:\nDat voor veldgrootheden het niveauverschil in decibels wordt uitgedrukt als de logaritmische verhouding van de kwadraten van de amplitudes, vindt z'n oorsprong in het feit dat in lineaire systemen, als de overige omstandigheden gelijk zijn, het vermogen evenredig is met het kwadraat van de amplitude. Om het niveauverschil formula_3 in vermogen te laten overeenkomen met het niveauverschil in amplitude, bepaalt men het niveau als de logaritmische verhouding van hun kwadraten.\nDoor het logaritmische karakter worden vermenigvuldigingen omgezet in optellingen, zodat een intensiteitstoename met een factor 2 vertaald wordt als toename met 10 \u00b710log(2) = 3,01\u00a0dB. \nOmdat mensen graag in eenheden denken zegt men gewoonlijk dat het vermogen formula_15 gelijk is aan bijvoorbeeld ca. 3\u00a0dB. Daarmee gaat men er dan stilzwijgend van uit dat de referentiewaarde formula_16 als nulniveau bekend is. In het voorbeeld is dan formula_17.\nVoorbeeld.\nSpanningen die een factor 100 verschillen, ontwikkelen in eenzelfde weerstand vermogens die een factor 1002 verschillen. De vermogensversterking is daarbij 10.000, in decibel uitgedrukt: 10\u00b7log(10000) = 40\u00a0dB. Hoewel de verhouding tussen de spanningen een factor 100 bedraagt, wordt het niveauverschil in decibel berekend als 20\u00b7log(100) = 40\u00a0dB, om overeen te stemmen met het niveauverschil voor de ontwikkelde vermogens.\nGeschiedenis.\nDe decibel werd oorspronkelijk in de telefonie gebruikt om de signaalverzwakking, dus het vermogensverlies, in kabels aan te duiden. Omdat een tweemaal zo lange kabel een twee keer zo groot verlies geeft, was een logaritmische schaal handig. Immers je kon dan van een bepaald type kabel zeggen dat het verlies bijvoorbeeld 4\u00a0dB per km is, wat inhoudt dat na elke kilometer het signaal een factor 100,4 = 2,5 zwakker is geworden. Het verlies in een bepaalde lengte van de kabel is dan eenvoudig deze kabellengte in kilometers vermenigvuldigd met het verlies in dB per km. De verliezen in dB van delen van een kabel kunnen gewoon opgeteld worden om het totale verlies van de kabel te bepalen. De verliezen zijn deels afhankelijk van de kwaliteit van de gebruikte kabel, deels van de gemeten frequentie. Hoe hoger de frequentie, hoe hoger het verlies voor dezelfde afstand en dezelfde kabel.\nGeluid.\nDe decibel wordt ook in de akoestiek meestal gebruikt om het geluidsniveau weer te geven. De reden hiervan is dat de geluidsdruk in meer ordes van grootte kan vari\u00ebren. Bovendien geldt dat het menselijk oor ook min of meer volgens een logaritmische schaal werkt.\nElektrische spanning.\nBehalve voor vermogensverhoudingen wordt de decibel ook gebruikt voor spanningsverhoudingen. Omdat het vermogen \"P\" dat door een spanning \"U\" in een weerstand \"R\" ontwikkeld wordt, gelijk is aan:\nis de vermogensverhouding het kwadraat van de spanningsverhouding. Een spanningsverhouding betekent een vermogensverhouding van:\nHet maakt echter niet uit of we met spanningen of vermogens werken, als de waarde steeds betrekking heeft op dezelfde weerstandswaarde. Een spanningsdaling tot 1/10, ofwel een factor honderd daling in vermogen, betekent altijd 20\u00a0dB daling,\nEen veelgebruikte aanduiding is een afname van 6\u00a0dB/octaaf in frequentiekarakteristieken. Men bedoelt daarmee dat bijvoorbeeld bij een eenvoudig filter de spanning een factor 2 afneemt bij een toename van de frequentie met een factor twee. Dit is echter een afgeronde waarde. De werkelijke waarde, berekend volgens bovenstaande formules, is 6,02...\u00a0dB voor een factor twee in spanning, dus een factor vier in vermogen.\nReferentie.\nAchter \"dB\" kan men ook een aanduiding geven ten opzichte van welke waarde wordt gemeten. Zo staat bij een dBm de \"m\" voor een referentiewaarde 1\u00a0mW, veel gebruikt in audio-, telefoon- en radiotechniek, de dBV is ten opzichte van 1\u00a0V en de dB\u03bcV, beide in radiotechniek veel gebruikt, heeft 1\u00a0microvolt als referentie. In alle gevallen betreft het aantal dB een vermogensverhouding.\nVoor het weergeven van het geluidniveau wordt in veel gevallen een zogenaamde A-weging toegepast, een frequentie-afhankelijke weging. Hieruit resulteert de dB(A). Deze wegingskromme komt het meest overeen met de geluidsbeleving van een mens. Andere wegingskrommen zijn de B- en C-krommen.\nElektrotechniek.\nIn de elektrotechniek wordt ook veel gebruikgemaakt van de dB. Vooral in gevallen waar zwakke signalen vele malen worden versterkt en gefilterd, is het handiger om in dB te werken. Een reden daarvoor is dat de verschillende versterkings- en verzwakkingsfactoren opgegeven in dB eenvoudig kunnen worden opgeteld.\nBij radio en televisie wordt veel gebruikgemaakt van dB\u03bcV, dus met 1\u00a0microvolt als referentie. Een analoge televisieontvanger heeft ongeveer 65\u00a0dB\u03bcV, dat komt overeen met 1,78\u00a0mV, nodig om een redelijk goed beeld te geven, een digitale televisie-ontvanger heeft aan 40\u00a0dB\u00b5V genoeg, dus: 10(40/20)\u00a0\u00b5V = 100\u00a0\u00b5V. Ook de stoorspanningen die apparaten mogen opwekken, worden in deze eenheden gemeten. Die liggen in de orde van 48\u00a0dB\u00b5V tussen 1 en 30\u00a0MHz gemeten met een bandbreedte van 9\u00a0kHz.\nBij antennes wordt de versterking ook in dB opgegeven. De dBd wordt vaak gebruikt, dat is de versterking ten opzichte van een halve golflengte dipool. Daarnaast is de dBi in gebruik, dat is de antenneversterking ten opzichte van een isotrope antenne. Het gaat in beide gevallen om toename van veldsterkte bij gelijk aangeboden vermogen, in beide gevallen gemeten in de richting waarin de elektromagnetische straling maximaal is. Deze toename is vanwege het reciprociteitsbeginsel gelijk aan de toename van afgegeven elektrisch vermogen van de antenne aan een ontvanger, wanneer deze elektromagnetische straling omzet in een elektrisch signaal.\nDe effective radiated power ERP komt overeen met het zendvermogen dat aan een halve-golflengte dipool moet worden toegevoerd voor dezelfde veldsterkte op een gegeven afstand en richting van de zender. De ERP kan zowel in watt, maar dan niet op een logaritmische schaal, als in decibel worden uitgedrukt.\nElektrische en magnetische veldsterkte worden op dezelfde manier weergegeven, dus in dB\u00b5V/m en dB\u00b5A/m.\nAndere logaritmische schalen.\nAndere voorbeelden van logaritmische schalen zijn de neper, de schaal van Richter voor aardbevingen, de pH van vloeistoffen en de DIN voor filmgevoeligheid."}
{"id": "6245", "revid": "583675", "url": "https://nl.wikipedia.org/wiki?curid=6245", "title": "Tenach", "text": "De Tenach of Tanach (Hebreeuws: \u05ea\u05b7\u05bc\u05e0\u05b7\u05f4\u05da\u05b0) is het heilige boek van het jodendom. De Tenach bevat 39 Bijbelboeken die ook in het Oude Testament voorkomen (maar in een andere volgorde). De algemene term, gebruikt in de wetenschap, is Hebreeuwse Bijbel. Een alternatieve naam is \"Mikra\" wat 'geschrift' betekent.\nHet woord Tenach.\nTenach is een Hebreeuws acroniem dat is gevormd uit de eerste letters van de drie onderdelen waaruit het is opgebouwd:\nHet geschreven Hebreeuws bestaat van origine slechts uit medeklinkers, en ook tegenwoordig worden klinkertekens in het Hebreeuws weinig gebruikt. Het acroniem \"Tnch\" is dan ook alleen uit medeklinkers opgebouwd. De klinkers zijn voor de uitspraak echter nodig en worden in de transliteratie wel geschreven.\nDe Tenach is in het Hebreeuws geschreven (met uitzondering van een paar passages die in het Aramees zijn geschreven in de Bijbelboeken Ezra (4:8 - 6:18 en 7:12-26) en Dani\u00ebl (3:4b - 7:28)).\nHoofdindeling.\nWet.\nDe wet (Hebreeuws: Thora) bestaat uit de vijf boeken van Mozes: Beres'jiet, Sjemot, Wajikra, Bemidbar en Devariem (ook, in dezelfde volgorde, de eerste vijf Bijbelboeken van het Oude Testament). De Thora is het belangrijkste onderdeel van de Tenach. Ten behoeve van de wekelijkse lezing en studie is de Thora verdeeld in 54 gedeeltes, de zogenaamde parasjot.\nProfeten.\nDe Profeten (Hebreeuws: \"Nevie'iem\") volgt de Thora op en begint met de nieuwe leider Jozua die Mozes opvolgde. Nevie'iem is onderverdeeld in de vroege profeten (Jozua, Richteren, Samu\u00ebl en Koningen) en de late profeten (Jesaja, Jeremia, Ezechi\u00ebl en twaalf kleine profeten).\nGeschriften.\nDe Geschriften (\"Ketoeviem\") bestaan uit een zeer diverse verzameling van literatuur en bestaat uit 11 boeken. Het bevat alle resterende geschriften van de Tenach inclusief de vijf rollen. Ze worden ook wel ingedeeld volgens de categorie\u00ebn de \"sifree emet\" (\u05e1\u05e4\u05e8\u05d9 \u05d0\u05de\u05ea - boeken van de waarheid), die bestaan uit Psalmen, Spreuken en Job, \"wijsheid\": Prediker, Job en Spreuken, \"po\u00ebzie\": Psalmen, Hooglied en Klaagliederen en \"geschiedenis\": Ezra, Nehemia en I en II Kronieken. De telling komt in totaal op 11 aangezien Ezra en Nehemia, zoals de beide Kronieken, als 1 boek worden gezien."}
{"id": "6247", "revid": "51863151", "url": "https://nl.wikipedia.org/wiki?curid=6247", "title": "Polymeerchemie", "text": "De polymeerchemie is het deel van de organische chemie dat zich bezighoudt met de synthese en eigenschappen van materialen met een bijzonder hoge molaire massa. Meestal zijn dit polymeren. Polymeren zijn organische verbindingen die door een steeds herhaalde reactie van een zogenaamd monomeer bijzonder lange ketens of netwerken vormen.\nEen voorbeeld: polyetheen.\nEen voorbeeld van een polymeer is polyetheen. Deze bekende kunststof wordt veel gebruikt in de vorm van boterhamzakjes, vuilniszakken en flessen voor melk en huishoudmiddelen. De monomere bouwsteen voor deze stof is etheen, C2H4. Deze koolwaterstof is niet verzadigd: hij bevat een dubbele binding. De structuurformule is H2C=CH2. Onder invloed van een katalysator (een radicaal) is het mogelijk deze dubbele binding deels open te breken en een binding tot het volgende etheen molecuul te maken. Er ontstaat dan een lange keten:\nAfhankelijk van de omstandigheden van de polymerisatiereactie kan de molaire massa van de gevormde keten oplopen tot enige honderdduizenden of zelfs miljoenen Daltons.\nVariaties in de molecuulstructuur.\nDe eigenschappen van twee polymeren die van hetzelfde monomeer worden gemaakt kunnen door de gemiddelde molaire massa en de massa-verdeling belangrijk verschillend zijn. Ook kan de richting van de polymere moleculen van belang zijn: als we een polyetheenmolecuul vergelijken met een spaghetti-spriet, dan is een bord spaghetti een \"gewoon\" polyetheen, en het doosje waar de spaghetti in zat voor het kopen is een geordende variant.\nThermoplasten en thermoharders.\nAls, zoals in dit voorbeeld, het polymeer een lange lineaire verbinding van monomeren vormt, gedraagt het zich als een thermoplast: als het boven de \"verwekingstemperatuur\" wordt verwarmd, dan wordt het zacht. Thermoplasten binden zich met vanderwaalsbindingen en eventueel met waterstofbruggen. \nMonomeren die niet zoals etheen twee maar meer reactieve plaatsen hebben, kunnen als polymeren netwerken vormen. Zulke netwerk-polymeren worden niet zacht als ze worden verwarmd. Deze polymeren worden thermoharders of ook wel thermosets genoemd. Thermoharders binden zich met atoombindingen.\nReactiemechanismen.\nVerschillende chemische reacties kunnen de basis vormen voor een polymerisatie:\nOver het algemeen kan op dezelfde manieren als bij een polyester elk paar van twee groepen die met elkaar kunnen binden worden gebruikt om een synthetisch polymeer te vormen. \nZie ook: Polymerisatie\nCopolymeren.\nWanneer twee verbindingen worden gemengd om \"samen\" een polymeer te vormen spreekt men bij het product van een copolymeer. Dit kan, zoals bij een polyester, gaan om twee stoffen die 1:1 met elkaar reageren, maar ook om stoffen die gewoon bij elkaar worden gegooid omdat de willekeurige copolymeer interessante eigenschappen heeft. Naast de willekeurige vorm (random copolymeer, AAABABBABBBABAABA) en de om-en-om vorm (alternating copolymer, ABABABABABABAB)bestaat er ook nog een \"blok-copolymeer\" waarbij blokken van de twee monomeren elkaar afwisselen (Voor monomeren A en B bijvoorbeeld AAAAAAABBBBBBAAAABBBBBB...). Er bestaan ook \"graft-copolymeren\" met zijtakken.\nBiopolymeren.\nNaast deze synthetische polymeren zijn er de grote moleculen die de basis van het leven vormen, de zogenaamde \"biopolymeren\": eiwitten, polysachariden en DNA."}
{"id": "6249", "revid": "628344", "url": "https://nl.wikipedia.org/wiki?curid=6249", "title": "Van Gogh Museum", "text": "Het Van Gogh Museum is een aan de Nederlandse kunstschilder Vincent van Gogh gewijd museum, aan de Paulus Potterstraat en het Museumplein in Amsterdam, in het stadsdeel Zuid. De verzameling bevat ruim tweehonderd schilderijen, vijfhonderd tekeningen en zevenhonderd brieven van Vincent van Gogh, alsmede diens verzameling Japanse prenten, en de bibliotheek omvat meer dan 23.000 titels.\nGeschiedenis.\nVan Vincent van Gogh werden bij leven slechts twee schilderijen verkocht. Bij zijn dood in 1890 liet Vincent zijn complete werk na aan zijn jongere broer, Theo van Gogh. Bij Theo's dood ging de verzameling over in handen van diens weduwe, Jo van Gogh-Bonger. Zij verkocht een aantal werken, maar hield een collectie bijeen die representatief was voor Van Goghs oeuvre. Een bod van Anton Kr\u00f6ller op de hele verzameling wees ze van de hand.\nNa haar overlijden in 1925 kwamen de kunstwerken in bezit van haar zoon Vincent Willem van Gogh. In 1960 richtte deze de \"Vincent van Gogh Stichting\" op. Naast hemzelf en zijn echtgenote hadden ook zijn drie nog levende kinderen zitting in de stichting, evenals een vertegenwoordiger van de Nederlandse regering.\nOp 21 juli 1962 werd een overeenkomst ondertekend tussen de Staat der Nederlanden en de Vincent van Gogh Stichting. De familie Van Gogh droeg voor vijftien miljoen gulden de gehele verzameling, bestaande uit tweehonderd schilderijen van Vincent van Gogh en Paul Gauguin, vierhonderd tekeningen, en alle brieven van Vincent over aan de staat. De belangrijkste voorwaarde was dat de gehele collectie in een aan Van Gogh gewijd museum zou worden ondergebracht. Hiermee werd de grondslag gelegd voor het Van Gogh Museum. Het museum opende in 1973 zijn deuren met Emile Meijer als eerste directeur. Destijds was het een rijksmuseum, tegenwoordig is het museum een zelfstandige stichting en maken de kunstwerken - op grond van de overeenkomst tussen de staat en de stichting - deel uit van de rijkscollectie.\nMet ingang van 1 februari 2020 is Emilie Gordenker directeur van het museum als opvolger van Axel R\u00fcger. Gordenker, voorheen directeur van het Mauritshuis in Den Haag, is de eerste vrouwelijke directeur van het Van Gogh Museum.\nCollectie.\nHet hart van de collectie vormen de schilderijen van Van Gogh, de grootste collectie van zijn schilderijen ter wereld. Bekende werken van Van Gogh, zoals \"De aardappeleters\", \"Het gele huis\", \"Zonnebloemen\" en \"De slaapkamer\" zijn hier te vinden.\nHet grootste deel van de schilderijen in het museum komt uit de periodes:\nBrieven.\nVincent van Gogh schreef veel brieven, vooral aan zijn broer Theo van Gogh.\nDe meeste worden bewaard in het museum.\nAndere kunstschilders.\nVan Goghs invloed op het expressionisme, het fauvisme en de vroege abstractie was enorm en kan worden gezien in vele andere aspecten van de twintigste-eeuwse kunst. Daarom heeft het museum naast werken van Van Gogh ook werk van andere kunstschilders die door hem zijn be\u00efnvloed of met hem hebben samengewerkt. Het museum heeft werken van onder meer:\nSinds 1991 valt De Mesdag Collectie in Den Haag onder de verantwoordelijkheid van het Van Gogh Museum.\nDiefstal.\nOp 7 december 2002 werden twee schilderijen van Van Gogh uit het museum gestolen. Het ging om \"Het uitgaan van de Hervormde Kerk te Nuenen\" uit 1884 en \"Zeegezicht bij Scheveningen\" uit 1882. Twee dieven, Octave \"Oky/Okkie\" Durham en Henk B., pleegden de inbraak. De dieven waren via een ladder het dak van het museum opgeklommen en kwamen het museum in door een ruit in te tikken. In december 2003 werden de daders veroordeeld, maar pas in 2016 werden de doeken in Itali\u00eb teruggevonden. Ze bleken in het bezit te zijn van de Napolitaanse maffia en waren verstopt in een huis bij Pompe\u00ef. Vanaf 22 maart 2017 zijn de twee werken weer te zien in het museum. \nHet gebouw.\nHet Van Gogh Museum bestaat uit twee gebouwen: het hoofdgebouw dat in 1973 werd geopend, en de nieuwe vleugel die in 1999 werd geopend.\nHoofdgebouw.\nHet hoofdgebouw werd in 1963-1964 in opdracht van de Staat der Nederlanden (Rijksgebouwendienst) ontworpen door de Nederlandse architect Gerrit Rietveld. Eerder was men in gesprek met architect Marius Duintjer, maar om onbekende redenen werd deze samenwerking be\u00ebindigd. Na Rietvelds dood in 1964 werd diens schetsontwerp uitgewerkt door zijn compagnons Joan van Dillen en J. van Tricht. Daarbij werd nadrukkelijk afgeweken van Rietvelds plannen voor de gevels, die afwisselend uit geglazuurde baksteen en uit staalplaten met een holle vorm bekleed hadden moeten worden. Rietvelds opvolgers kozen voor een overal aangebrachte imitatiebreuksteen van beton, die al snel grote technische problemen in het interieur zou gaan opleveren. Met de bouw werd in 1969 begonnen. De opening vond plaats op 2 juni 1973; de bibliotheek was overigens al in 1969 opengegaan. Het gebouw uit betonsteen en glas bestaat uit een aantal ruimtes rond een centrale \"vide\", ontworpen op een \"grid\" van vijf meter. Zowel de permanente collectie als de tijdelijke tentoonstellingen werden hier ondergebracht. In de loop der jaren werden in het gebouw tal van wijzigingen aangebracht.\nTerwijl de nieuwe vleugel werd gebouwd, werd het hoofdgebouw in 1998-1999 verbouwd, naar een ontwerp van Martien van Goor. Hij bracht de indeling van het hoofdgebouw meer in overeenstemming met het oorspronkelijke ontwerp, en verplaatste de kantoren naar een glazen aanbouw. Sinds de opening van de nieuwe vleugel wordt het hoofdgebouw alleen gebruikt voor de permanente tentoonstelling.\nNieuwe vleugel.\nDe nieuwe vleugel is ontworpen door Kisho Kurokawa. Het gebouw is speciaal bedoeld voor tijdelijke tentoonstellingen en werd gefinancierd door een gift van \"The Japan Foundation\" van de verzekeringsmaatschappij Yasuda in Tokio. Het is een met natuursteen en titanium bekleed, ellipsvormig gebouw, uitgevoerd in beton, dat half in de grond van het Museumplein verzonken is. Via een ondergrondse doorgang, die sinds 2015 ook als hoofdingang dient, is de nieuwe vleugel met het hoofdgebouw verbonden. De openingstentoonstelling was gewijd aan Vincents broer Theo van Gogh.\nVerbouwing.\nEind september 2012 sloot het museum voor de duur van een zeven maanden. In verband met nieuwe brandveiligheidseisen vond een verbouwing plaats, waarbij onder andere vluchtroutes voor het publiek werden aangelegd en het gebouw werd gerenoveerd. De 75 belangrijkste werken waren in die periode (tot eind april 2013) te zien in museum De Hermitage in Amsterdam, waar de tentoonstelling van de schilderijen van Van Gogh werd gecombineerd met een tentoonstelling van Franse impressionisten, een collectie uit De Hermitage in Sint-Petersburg. De verbouwing werd aangekondigd op 24 juni 2011, terwijl de andere musea aan het Museumplein, het Rijksmuseum en het Stedelijk Museum, langdurig gesloten waren wegens verbouwing. De heropening was op 1 mei 2013. In 2011 was het Van Gogh Museum het best bezochte museum van Nederland met gedurende dat jaar 1,5 miljoen bezoekers."}
{"id": "6250", "revid": "1364734", "url": "https://nl.wikipedia.org/wiki?curid=6250", "title": "Parachute", "text": "Een parachute of valscherm is een hulpmiddel waarmee iets of iemand in het zwaartekrachtveld van een hemellichaam zijn snelheid kan afremmen door wrijving met de atmosfeer.\nMen spreekt van parachutespringen of valschermspringen wanneer een persoon een valscherm gebruikt.\nEtymologie.\nHet woord \"parachute\" is in 1824 gevormd door de Franse ballonvaarder Fran\u00e7ois Blanchard. Hij zou het woord gevormd hebben uit het voorvoegsel para-, dat \"bescherming tegen\" uitdrukt en afgeleid is van het Italiaanse \"parare\" (\"beschutten, afweren\"), mogelijk via de gebiedende wijs \"para\", en/of van het Latijnse \"parare\" en het Franse \"chute\" (\"val\"). Van Dale Groot woordenboek van de Nederlandse taal leidt het eerste deel echter af van het Oudgriekse \u03c0\u03b1\u03c1\u03ac, \"para\". Het eerste deel van het vergelijkbare woord \"parasol\" leidt Van Dale echter wel weer af van het Italiaanse \"parare\". Het woord \"valscherm\" is een leenvertaling die ook in andere Germaanse talen bestaat. Bijvoorbeeld: \"valskerm\" in het Afrikaans, \"Fallschirm\" in het Duits, \"Faldsk\u00e6rm\" in het Deens, \"Fallskjerm\" in het Noors en \"Fallsk\u00e4rm\" in het Zweeds.\nGeschiedenis.\nPioniers.\nDe eerste parachutesprongen werden gemaakt in China, waarschijnlijk in de veertiende eeuw. Leonardo da Vinci was de eerste westerse wetenschapper die - in 1483 - een ontwerp maakte in de vorm van een piramide die open was aan de onderzijde. De eerste sprong vanaf een toren werd in 1783 gemaakt door de fysicus Louis-S\u00e9bastien Lenormand. Hij gebruikte daarvoor een stijf valscherm. Op 22 oktober 1797 deed de Fransman Andr\u00e9-Jacques Garnerin de eerste parachutesprong vanuit een luchtballon. De open parachute bestond uit een mand onder een doek van zijde, versterkt met palen om hem open te houden. Een ballon bracht hem tot een hoogte van vele honderden meters waarna Garnerin de touwen doorsneed waarmee hij onder aan de ballon bevestigd was. De Fransman landde veilig op de grond waar een grote menigte hem een ovatie gaf. Enkele jaren later werd een parachute ontwikkeld zonder verstijvingen om hem open te houden. \nModerne parachute.\nDe oorsprong van de moderne parachute ligt in de periode voor en tijdens de Eerste Wereldoorlog. Het was het eerste reddingsmiddel voor piloten van vliegtuigen die onklaar waren geraakt. Nadat de piloot het vliegtuig verlaten had kon hij met de parachute veilig neerkomen. Vaak ging dit toch nog met kwetsuren gepaard maar die waren meestal niet ernstig.\nKort daarna begon men valschermspringen ook als hobby, voor de sport, te beoefenen. De Amerikaan Leslie Irvin maakte in 1919 als eerste een vrije val met aansluitende parachutesprong. Dit was het eigenlijke begin van parachutespringen als sport, hoewel het pas na de Tweede Wereldoorlog echt doorbrak als buitensport voor het grote publiek.\nTijdens de Tweede Wereldoorlog kwam een nieuwe toepassing van het valscherm tot ontwikkeling. Het werd aangewend voor het droppen van soldaten, voorraden en uitrustingsstukken achter het front. Deze toepassing kan de vorm aannemen van zowel kleinschalige commandoacties als van de inzet van parachutisten in het kader van grootschalige luchtlandingsoperaties.\nSinds de jaren 60 en 70, het tijdperk van ruimtereizen, is de parachute veelvuldig gebruikt om ruimtecapsules bij het neerkomen op Aarde en andere hemellichamen met een atmosfeer (extra) af te remmen.\nTijdens de Vietnamoorlog ontwikkelden de Amerikanen een speciale rechthoekige vorm, waardoor men tijdens het neerkomen grote horizontale afstanden kon afleggen. Neergeschoten piloten konden zich zo meestal redden door van het land weg te glijden en in de buurt van Amerikaanse oorlogsschepen neer te komen. Deze \"vliegende matras\", werd de voorloper van de latere square parachutes en de parapente.\nOp dit ogenblik wordt de ronde parachute op individueel vlak enkel nog gebruikt als noodvalscherm en ook hiervoor is het einde in zicht. Soms is het valscherm nog in gebruik bij parasailing.\nBij een ronde parachute kun je niet spreken van vliegen. De definitie van vliegen is: zich op vleugels in de lucht bewegen.\nHet gebruik van de ronde parachute als middel voor de buitensport parachutespringen is verdrongen door de vierkante parachute, omdat deze wel bestuurbaar is. Men kan hiermee zweven en zelf een landingsplek binnen het bereik van de parachute uitkiezen.\nHet gebruik van de parapente als individueel middel voor buitensport wordt sterk aangevuld maar niet volledig verdrongen door de paramotor of gemotoriseerd glijschermvliegen omdat er naast de bestuurbaarheid ook de mogelijkheid van stijgen en dalen is. Men kan dus van re\u00ebel vliegen spreken.\nGebruik.\nNa de vrije val zal de springer zijn parachute openen op ongeveer 900-1500 meter. Vlak voor de landing remt de parachutespringer van een moderne parachute af met zijn stuurlijnen. Daarmee wordt de horizontale beweging in een opwaartse kracht (liftkracht) omgezet. Er is dan bijna geen verticale snelheid meer en een geringere horizontale snelheid. Afhankelijk van hoe hard de wind waait stapt de parachutist dan gewoon op de grond, of moet hij nog een stukje flink hardlopen. Er wordt bij voorkeur ook altijd tegen de wind in geland.\nBij de klassieke koepel is er nauwelijks voorwaartse snelheid bij het landen en kan de chute speelbal van de wind worden. De springer wordt dan over de grond gesleept, maar kan de wind dan uit de chute halen door de onderste lijnen naar zich toe te trekken. Daardoor kantelt de koepel en wordt die steeds kleiner tot de springer hem weer onder controle heeft. \nBij een boomlanding is het verstandig dat de springer eerst zichzelf veilig stelt op een tak, v\u00f3\u00f3r hij de koepel afwerpt. Bij de planning van een waterlanding moet er voor gewaakt worden dat het reddingsvest over het harnas (tuig) wordt gedragen en desondanks de beugel om de chute te openen goed bereikbaar blijft. Als het harnas over het reddingsvest wordt gedragen ontstaat er bij de landing in het water een probleem, doordat het vest zichzelf automatisch opblaast als de zoutpatroon in aanraking met het water smelt. Het parachutespringen boven een kassengebied vraagt extra nauwkeurige navigatie van vlieger en springers, het gebruik van een of meerdere streamers kan daarbij helpen. Een streamer is een stukje hout waar zoveel cr\u00eapepapier omheen is gewikkeld (pakweg 3 tot 4 meter) dat de daalsnelheid overeenkomt met de daalsnelheid van de gebruikte parachute. \nVoor het geval dat de parachute niet goed opengaat, heeft een parachutespringer altijd een reserveparachute bij zich. Hij moet dan eerst de hoofdparachute afwerpen (\"choppen\"), en vervolgens zijn reserveparachute trekken.\nIn bijna elk parachutesysteem zit tegenwoordig een automatische opener, die op luchtdruk werkt. Die automatische opener grijpt in als de parachutist te lang door blijft vallen. De reserveparachute wordt dan meestal geopend op een hoogte van ongeveer 230 meter.\nOnderdelen en vorm.\nEen parachute bestaat uit een doek en hanglijnen. Bij gebruik voor personen zijn er de hangriemen en het harnas. Het harnas is het draagstel voor de persoon en heeft een zak (pack) waarin de gevouwen parachute opgeborgen wordt. Het scherm is in verticale richting verdeeld in stroken en horizontale in panelen. Bovenaan is een opening die trilling tegengaat.\nDe normale, automatische opening voor dropping van militairen, hobbyspringers en materiaal gebeurt door een \"static line\", een koord dat de sluiting van de zak met het vliegtuig verbindt. Deze static Line opent het pack waarna door de valsnelheid een speciaal aangebracht breekkoordje breekt en de verbinding tussen de parachute en het vliegtuig verbroken wordt. Bij het openen van het pack ontsnapt een \"pilot chute\", die als luchtanker fungeert. De parachute wordt nog in de sleeve door dat luchtanker en de valbeweging van de parachutist uit het pack getrokken. Als die geheel uitgetrokken is trekt de pilot chute de sleeve van de parachute en de parachute opent zich relatief langzaam boven de springer doordat de sleeve een snelle opening verhindert. De pilot chute met de sleeve zal daarna werkloos op de parachute neerdalen.\nDe opening van het scherm bij het sportparachutespringen in vrije val gebeurt door aan een handgreep te trekken.\nWerking van de parachute.\nEen ronde parachute vertraagt de snelheid van de parachutespringer doordat de luchtweerstand bij het openen van de parachute veel groter wordt. Een variant van de koepelparachute was de \"Dubbel-L\"-parachute. Dit valscherm had twee L-vormige openingen aan de linker- en rechterachterzijde van de koepel. Deze openingen veroorzaakten een beperkte mate van voortstuwing. De voorwaartse snelheid zorgde ervoor dat door de bolvorm van de chute er enige lift ontstond (als bij een vliegtuigvleugel), zodat de valsnelheid afnam. Door een van deze gaten door middel van stuurlijnen dicht te trekken nam aan die kant de voortstuwing af, terwijl aan de andere kant de voortstuwing intact bleef en de koepel draaide. Hierdoor was de \"dubbel-L\"-parachute bestuurbaar. Moderne \"square\" parachutes werken volgens het principe van de vliegtuigvleugel. De voorwaartse snelheid buigt de lucht naar beneden af en cre\u00ebert zo een opwaartse kracht. Deze moderne parachutes zijn veel kleiner en vliegen sneller en verder en landen zachter dan hun ronde voorgangers.\nOok hier wordt begonnen door een klein parachuutje uit te werpen, de \"pilot chute\". Aan de pilot chute zit een lijn (een bridle) die de \"bag\" met daarin de hoofdparachute uit het \"rig\" (de rugzak) trekt. De hoofdparachute wordt uit de bag getrokken.\nAls de parachute opengaat, oefenen de lijnen van de parachute gedurende korte tijd een grote opwaartse kracht uit op de vallende parachutespringer, waardoor de snelheid sterk afneemt. Deze kracht is meerdere malen de sterkte van de zwaartekracht. Dit wordt de openingsschok genoemd. De lijnen moeten daarom zeer sterk zijn. Voor de springer is het voelen van de openingsschok een bevestiging dat de parachute open is gegaan.\nStoringen van de parachute.\nHet voordeel van de parachutes is dat er nagenoeg geen storingen optreden.\nEen beginner in de sport wordt geleerd een \"para-landing fall\" te maken om geen breuken op te lopen. Een ervaren parachutist lukt het om de parachute zo af te remmen (\"flaren\" genoemd) dat hij gewoon af kan stappen, of slechts een paar passen hoeft te lopen.\nEen van de mogelijke storingen is dat bij het openen van de parachute er een lijn over de bovenkant van de parachute loopt, \"line over\" genoemd, waardoor de parachute niet volledig opengaat. Soms komt de parachute helemaal niet tevoorschijn.\nVoor de meeste storingen geldt dat de hoofdparachute moet worden afgeworpen en geland moet worden met de reserveparachute. De kans dat de reserveparachute ook niet opengaat is zo goed als nihil. Dit komt doordat de bag helemaal wordt afgeworpen (dit wordt \"freebag\" genoemd) en de reserveparachute gevouwen is door een specialist, de \"rigger\", in tegenstelling tot de hoofdparachute die meestal gevouwen wordt door de parachutist zelf.\nToch gebeuren er bij de parachutesport ongelukken. In Nederland was er in 2004 gemiddeld \u00e9\u00e9n blessure op op elke 1448 sprongen. In 1995 bedroeg dat \u00e9\u00e9n blessure op de 991 sprongen. Verder valt er in Nederland gemiddeld jaarlijks \u00e9\u00e9n dode. De ernstigste en dodelijke ongevallen gebeuren meestal doordat de parachutist verkeerd vliegt met een goed geopende parachute, waarbij hij bijvoorbeeld botst met een andere parachutist.\nAndere toepassingen.\nWellicht de grootste parachute ter wereld werd door het Russische bedrijf Parachutostroenja gemaakt voor het gecontroleerd laten neerdalen van de opstuwraketten van de Russische spaceshuttle \"Boeran\". De Boeran is echter het ontwikkelingsstadium nooit voorbijgekomen, waarna een nieuwe toepassing werd gevonden voor de stuwraketten van de Europese raket \"Ariane V\". De parachute heeft een diameter van 48 meter (groter dan een flinke circustent) en zorgt ervoor dat de uitgebrande opstuwraket, die dan nog altijd een gewicht heeft van ongeveer 40 ton, met een snelheid van niet meer dan 25\u00a0m/s in de oceaan plonst. Zonder parachute zou dit 200 tot 350\u00a0m/s zijn. Voordat de parachute geopend wordt, zorgt een cluster van drie kleinere parachutes ervoor dat de valsnelheid van de stuwraket zover wordt verlaagd, dat de bovengenoemde hoofdparachute geopend kan worden zonder dat de krachten te groot worden.\nRemparachute.\nDe remparachute wordt gebruikt in militaire straaljagers en in het verleden bij de space shuttle. Hij wordt in de staart van het vliegtuig aangebracht en geopend net na de landing om de uitrolafstand in te korten. De remparachute wordt ook toegepast bij \"dragrace auto's\".\nVanuit de cabine kan er een pen losgetrokken zodat de strak ingevouwen parachute vrijkomt.\nReven van de parachute.\nEen parachute krijgt de grootste belasting te verwerken gedurende de opening. In het algemeen wordt ernaar gestreefd om de openingsschok te beperken tot drie maal het gewicht van de lading. Als de snelheid v\u00f3\u00f3r de opening te groot is wordt er gebruikgemaakt van een reeflijn. Deze wordt door de buitenrand van de parachute geregen en is zo kort dat de parachute niet tot zijn maximale diameter open kan gaan. Na enkele seconden, als de snelheid voldoende is afgenomen wordt deze reeflijn met een tijdmechanisme doorgeknipt waarna de parachute zich alsnog tot zijn maximale diameter kan openen. Indien nodig kan dit proces zelfs in meer stappen plaatsvinden.\nWetenschappelijke benadering.\nFysica.\nAls de daalsnelheid constant geworden is geldt: formula_1 Voor de luchtwrijving geldt formula_2 Het is mogelijk om door middel van een formule uit te rekenen wat de daalsnelheid ongeveer is van een parachute. Hieronder staat de formule die je uit de bovenstaande kunt afleiden voor een halvebol-vormige parachute. De daalsnelheid van de klassiek militaire koepelvormige parachutes ligt om en bij de 5\u00a0m/s of 18\u00a0km/u. Dit komt overeen met een sprong van een hoogte van ongeveer 1,3 meter.\nDeze formule laat zien dat de weerstand van een parachute tijdens de constante daalsnelheid gelijk is aan de aantrekkingskracht van de aarde op de combinatie van de parachute samen met het voorwerp wat er onder hangt.\nOp basis van bovenstaande en enkele meteorologische gegevens is het mogelijk om diverse geautomatiseerde berekeningen uit te voeren voor de parachutisten en voor de piloten van het vliegtuig.\nEnkele voorbeelden hiervan zijn:\nDe gegevens die hiervoor worden gebruikt zijn de METAR, de TAF en het Weerbulletin Kleine luchtvaart.\nGeneeskunde.\nEr is tot heden geen enkele gerandomiseerde studie verricht naar de effici\u00ebntie van parachutegebruik om ernstige letsels te voorkomen bij een val van meer dan 100 meter."}
{"id": "6251", "revid": "231402", "url": "https://nl.wikipedia.org/wiki?curid=6251", "title": "733 v.Chr.", "text": "Het jaar 733 v.Chr. is een jaartal volgens de christelijke jaartelling."}
{"id": "6253", "revid": "10033", "url": "https://nl.wikipedia.org/wiki?curid=6253", "title": "Slag bij Turnhout", "text": ""}
{"id": "6254", "revid": "1267155", "url": "https://nl.wikipedia.org/wiki?curid=6254", "title": "Wielersport", "text": "De wielersport is een verzamelnaam voor alle sporten waarbij gebruik wordt gemaakt van een fiets. Voor de fietssporten waarbij het op snelheid aankomt (en dat zijn de meeste) wordt ook de term wielrennen gebruikt. Er zijn verschillende takken binnen de wielersport. Binnen elke tak draagt de wereldkampioen op een bepaald onderdeel altijd de regenboogtrui. De Internationale Wielerunie (UCI) is de wereldwijde overkoepelende organisatie binnen de wielersport.\nDisciplines.\nDe verschillende takken van de wielersport zijn:\nVerschillende van deze sporten hebben subdisciplines, zoals het tijdrijden bij het wegwielrennen, de sprint en de achtervolging bij het baanwielrennen, enz.\nGeschiedenis van het wegwielrennen.\nDe fiets werd uitgevonden in de 19e eeuw en is vandaag de dag in veel regio's nog steeds het belangrijkste vervoermiddel.\nDe eerste wielerwedstrijd vond plaats op 31 mei 1868 in het Parc de Saint-Cloud in Parijs, over een afstand van 1200 meter. De wedstrijd werd gewonnen door de Brit James Moore. Hij reed de wedstrijd op een fiets met rubberen banden.\nDe eerste wedstrijd op Belgische bodem werd verreden in Gent op 11 april 1869. In de zomer van 1869 werd tussen Veurne en Adinkerke de eerste intergemeentelijke wegwedstrijd georganiseerd. De wedstrijd werd gewonnen door de Belg Justin Vandermeeren, een schoenmaker uit Alveringem.\nOp 7 november 1869 werd met Parijs-Rouen de eerste volwaardige wedstrijd tussen twee steden gereden. De wedstrijd werd opnieuw gewonnen door James Moore. Hij legde de 123 kilometer tussen beide steden af in een tijd van 10 uur en 40 minuten.\nDe oudste wielerwedstrijd ter wereld die nog steeds wordt verreden, is Milaan-Turijn. De wedstrijd werd voor het eerst verreden in 1876 en werd toen gewonnen door de Italiaan Paolo Magretti.\nZo rond 1895 ontstond in de wielersport (dus ook bij het wegwielrennen) een tweedeling tussen de amateurs en de professionals. De oorzaak zal vooral aan de kant van de amateurs, liefhebbers die niet voor een vergoeding wilden strijden en ook niet tegen tegenstanders wilden aantreden die dat wel deden. Belangrijk om deze splitsing goed te begrijpen is dat amateurs vaak welgesteld waren en zich konden veroorloven om op eigen kosten mee te doen. Professionals konden de prijzen (of de sponsoring door rijwiel- of bandenfabrikanten) juist goed gebruiken om in hun levensonderhoud te voorzien. In de kern gaat het dus om een klassenverschil. Soms ging dit onderscheid zo ver dat amateurs vooral onderling wilden wedijveren op basis van hun talent, en dat talent geen training behoefde. Zij zagen trainen dan ook als onsportief.\nWereldkampioenschappen.\nIn elke olympische wielerdiscipline worden jaarlijks wereldkampioenschappen gehouden. De wereldkampioen krijgt de regenboogtrui. In de populairste tak van de wielersport, het wegwielrennen, zijn Alfredo Binda, Rik Van Steenbergen, Eddy Merckx, \u00d3scar Freire en Peter Sagan recordhouder met elk drie wereldtitels.\nUitrusting.\nVoor iedere discipline wordt gebruikgemaakt van een ander soort fiets. De maten van de verschillende onderdelen, het soort rem, de banden, de wielmaat en allerlei andere factoren maken hierbij het verschil. Bij het tijdrijden is het bijvoorbeeld belangrijk om een gestroomlijnde fiets te hebben, om op die manier zo weinig mogelijk luchtweerstand te ervaren.\nDe kleding bestaat onder andere uit een speciaal wielrennersshirt, een wielrennersbroek en wielrennersschoenen. Ook dragen de renners tegenwoordig in vrijwel alle disciplines een helm. Meestal dragen ze ook handschoenen die tot de helft van de vingerkootjes reiken.\nWegwielrennen.\nHet wielrennen op de weg is de bekendste en populairste tak van de wielersport. In het wegwielrennen vinden wedstrijden plaats op de openbare weg, die hiervoor veelal wordt afgezet. Hierbij zijn drie subdisciplines:\nDe meeste renners nemen aan alle drie de disciplines deel en in meerdaagse wedstrijden worden ze vaak gecombineerd. In dergelijke etappewedstrijden worden de tijden die de renners nodig hebben om elke etappe af te leggen, bij elkaar opgeteld om het algemeen klassement te bepalen.\nIn het wegwielrennen heeft de Ronde van Frankrijk het meeste aanzien. Daarnaast zijn ook de twee andere \"Grote Rondes\" (de Ronde van Itali\u00eb en de Ronde van Spanje), de vijf \"Monumenten\" (Milaan-San Remo, de Ronde van Vlaanderen, Parijs-Roubaix, Luik-Bastenaken-Luik en de Ronde van Lombardije) en het wereldkampioenschap belangrijk.\nSinds 2011 zijn de belangrijkste wedstrijden samengevoegd in de UCI World Tour. Dit is de opvolger van verschillende eerdere wereldranglijsten die sinds 1948 hebben bestaan. De overige wedstrijden voor (semi)profs zijn gegroepeerd in de continentale circuits.\nVeiligheid.\nBlessures.\nFrequente wielrenners kunnen geblesseerd raken. Door een val kan een hersenschudding of ernstig schedel- of hersenletsel ontstaan, of breuken of luxaties van de schouder en het sleutelbeen.\nDoor overbelasting kunnen klachten optreden bij de knie\u00ebn, in de onderrug, aan de nek of schouder. Veel wielrenners hebben last van zadelpijn, tintelingen in de handen en brandende voeten. Bij vrouwen kan een niet omkeerbare zwelling van de schaamlippen optreden, de bicyclist's vulva.\nOngelukken.\nDe wielersport kent een lange geschiedenis van dodelijke ongelukken. Voorbeelden zijn Tom Simpson (overleed tijdens het beklimmen van de Mont Ventoux in de Ronde van Frankrijk, 1967), Isaac G\u00e1lvez (overleed na een botsing met een andere renner tijdens de Zesdaagse van Gent, 2006), Wouter Weylandt (overleed na een val in de Ronde van Itali\u00eb, 2011) en Gino M\u00e4der (overleed een val in een ravijn in de Ronde van Zwitserland, 2023).\nFietsen vindt meestal plaats op de openbare weg. Zelfs in verschillende wedstrijden is er verkeer mogelijk tegelijk met de wedstrijd. Auto-ongelukken en crashes komen daardoor relatief veel voor. Om die reden werd in 2023 \"SafeR\" opgericht, een onafhankelijke instantie die de Internationale Wielerunie zal adviseren hoe de wielersport veiliger te maken.\nAanbevolen literatuur.\nEen goede Nederlandstalige (maar internationaal geori\u00ebnteerde) beschrijving van de geschiedenis van de wielersport is het boek \u2018\u2019Het zweet der goden\u2019\u2019 van de Nederlandse socioloog Benjo Maso uit 1990."}
{"id": "6255", "revid": "154519", "url": "https://nl.wikipedia.org/wiki?curid=6255", "title": "Cyclobal", "text": "Cyclobal of fietsbal is een soort balspel op twee wielen waarbij getracht wordt een bal in het doel van de tegenstander te spelen.\nHet spel wordt beoefend op een speciale fiets. De bal wordt hierbij gespeeld met het voor- of achterwiel, of met het lichaam, maar niet met handen of voeten. Fietsbal wordt overwegend gespeeld als zaalsport, meestal met ploegen van twee personen. Cyclobal op grasvelden in de openlucht komt vooral in verscheidene gebieden in Duitsland en Frankrijk voor. Sinds 1930 wordt het WK voor mannen gehouden en sinds 2023 ook voor vrouwen. \nGeschiedenis.\nMet de ontwikkeling van de wielersport kwam men op het idee de spelregels van hockey en voetbal ook op de fiets te beproeven. Een andere versie zegt dat bij het ontstaan van deze sport het toeval een grote rol heeft gepeeld. Toen namelijk een Berlijnse kunstfietser naast een tennisveld aan het oefenen was, sprong plotseling een bal voor zijn wiel en door een onwillekeurige draai van het stuur werd de bal weer op het tennisveld teruggeslagen. Vast staat dat in het jaar 1901 voor de eerste keer door een artiest fietsbal werd gespeeld in de Wintergarten in Berlijn. In de tijd die daarop volgde namen de fietsverenigingen het als een nieuwe sport in hun programma op. Door enige veranderingen aan de fiets aan te brengen konden slagkracht en trefzekerheid voortdurend worden verbeterd. Al snel ontwikkelde zich hieruit een ploegenspel, vooralsnog op grond van ge\u00efmproviseerde regels, dat zich echter snel uitbreidde en ten slotte ook in andere landen erkenning vond. Het spel waarbij de ploegen bestaan uit twee spelers vond de meeste ingang. Vooral na 1919 werd het spel zo populair dat vrij spoedig nationale en Europese kampioenschappen, en in 1930 ook het eerste wereldkampioenschap, konden worden gehouden. De bekendste cyclobalspelers zijn de broers Jan en Jind\u0159ich Posp\u00ed\u0161il die tussen 1965 en 1988 twintigmaal wereldkampioen werden.\nRegels.\nEen team bestaat uit twee personen, iedere speler kan optreden als doelverdediger of als veldspeler. Al naargelang de leeftijdklasse of categorie wordt er twee keer 5, 6 of 7 minuten gespeeld. Er is een maximale rustpauze van 2 minuten, waar niet altijd gebruik van wordt gemaakt. Tijdens deze pauze dient er wel van speelhelft gewisseld te worden. Vroeger moesten de spelers bij aanvang zich naast hun doel opstellen. Met de huidige regels, mogen de spelers zich in het veld opstellen om aan de wedstrijd te beginnen.\nHet spel begint bij de middenstip. Het gaat erom de bal door slagen met voor- of achterwiel in het doel van de tegenstander te werken. Alle delen van de fiets en het lichaam mogen gebruikt worden op voorwaarde dat de voeten op de pedalen en de handen aan het stuur blijven, want het reglement verbiedt de bal actief met voeten of handen te raken. Het op andere wijze gebruiken van het lichaam, kopstoten enzovoort zijn geoorloofd. Het spelen mag slechts gericht zijn op de bal, niet op de fiets of het lichaam van de tegenspeler, dat betekent dat alleen aan de 'balzijde' mag worden aangevallen.\nOm weer speelgerechtigd te zijn moet hij via de kortste weg de doellijn naast zijn eigen doel overschrijden. Bij het verdedigen van het doel is gebruik van de handen enkel toegestaan in het doelgebied in de kleine cirkel. Een gevangen bal moet binnen de verdedigingslijn (halve cirkel met straal van 4 meter) weer op de grond worden gebracht. In het strafgebied mag zich van elke ploeg slechts \u00e9\u00e9n speler ophouden, de aanvaller slechts wanneer ook de bal zich in het strafgebied bevindt. Overtredingen binnen het strafgebied leveren de verdedigende ploeg een strafbal op die op een afstand van 4 meter, vanaf de strafbalstip, direct op het doel moet worden geslagen. Gaat tijdens het spel de bal over de achterlijn dan volgt een uit- of hoekbal, al naargelang welke ploeg het laatst de bal heeft geraakt. Overtredingen op de rest van het speelveld worden met een vrije slag beboet. Bij het nemen van een vrije slag moet de tegenpartij minstens 4 meter van de bal verwijderd zijn.\nEen overwinning levert 3 punten op, een gelijkspel 1 punt en een verliespartij 0 punten. Tijdens het verloop van een speeldag of tornooi worden er vijf tot zeven wedstrijden betwist. Bij eindiging met gelijk aantal punten beslist het doelgemiddelde, bij kampioenschappen en internationale wedstrijden vinden om de eerste plaats beslissingswedstrijden plaats.\nNaast het spelen met ploegen bestaande uit twee spelers in de zaal, wordt er ook gespeeld met teams die zijn samengesteld uit 5 of 6 personen. Er gelden dan afwijkende spelregels, zo wordt onder andere niet gespeeld met een 'vliegende' keeper, maar met een 'vaste' doelman. Fietsbal met 5 spelers wordt ook wel in de zaal beoefend, er wordt dan gespeeld op een handbalveld. Het spel met 6 spelers (middenvoor, twee buitenspelers, twee verdedigers en een doelman) wordt uitsluitend op een veld in openlucht gespeeld. De speeltijd is doorgaans 2 \u00d7 20 minuten. Het veld meet 40 \u00d7 40 tot 50 \u00d7 70 meter en bestaat uit grasland of gewalste zandbodem.\nSpeelveld en materiaal.\nDe internationale afmetingen van het speelveld zijn 11 \u00d7 14 meter, de \"doelen\" zijn 2 meter breed en 2 meter hoog. Het veld is voorzien van belijning; voor de doelen is het \"strafgebied\" aangegeven door middel van een halve cirkel met een straal 2 meter, uitgezet vanuit het midden van de doellijnen. Twee meter daarvoor en evenwijdig aan de voorste begrenzing van het strafgebied bevindt zich de \"verdedigingslijn\", dit is een regelmatig onderbroken lijn die zich met een straal van 4 meter vanuit het midden van het \"doellijn\" bevindt. Op deze lijn, recht voor het midden van het doel, bevindt zich de \"strafslagstip\". In midden van het speelveld bevindt zich de \"middenstip\" van waaruit de \"middencirkel\" is uitgezet met een straal van twee meter. Verder zijn op het speelveld door middel van een stip de plaatsen aangegeven van waaruit een \"hoekbal\" dient te worden genomen. Deze markeringen bevinden zich 1 meter van de zijkant, en 2 meter van de achterlijn. Om het speelveld is een houten afscherming opgesteld die moet voorkomen dat de bal zijwaarts buiten het veld rolt. Deze afscherming heeft een hoogte van 30\u00a0cm en loopt schuin af, zodat spelers niet met de pedalen blijven hangen als ze er vlak langs rijden. Achter de achterlijn blijft een vrije ruimte (tot 1 meter breed) over voor het uitrijden en keren.\nDe speciaal voor deze sport gemodificeerde en extra verstevigde fiets is voorzien van een 1:1 overbrenging op de vaste naaf, door het ontbreken van een vrijloop is het mogelijk om nagenoeg stil te staan en zowel voor- als achteruit te fietsen. De fiets heeft een verlengde bovenstang waaraan zich op het uiteinde, boven het achterwiel, het smalle zadel bevindt. De banden zijn vrijwel profielloos en staan onder hoge druk. Een bijzondere vorm heeft ook het stuur waarvan de uiteinden bijna loodrecht naar boven staan.\nDe bal bestaat uit een stoffen of linnen omhulsel dat met paardenhaar is opgevuld, deze stuitert bijna niet. Hij weegt 500 tot 600 gram en heeft een diameter van ongeveer 18 centimeter.\nTechniek.\nIn nauwe samenhang met de techniek staat de bijzondere constructie van de speciale fiets. Met de voortdurende verbetering van de fietsen is natuurlijk ook de techniek van het fietsbal vervolmaakt. Tegenwoordig wordt duidelijk sneller gespeeld dan vroeger. Om bij het cyclobal tot de topklasse te kunnen geraken heeft een team een relatief lange aanloop- en trainingstijd nodig. Naargelang temperament en constitutie van de speler zijn er defensieve en aanvallende tactieken. De belangrijkste voorwaarde voor succes is het bijna automatische samenspel met de ploeggenoot. Daarbij is van belang om de op de kleine ruimte snel wisselende situaties en kansen bliksemsnel te overzien. Daarbij moet flitsend worden gereageerd, gekoppeld aan de kunst van evenwicht, keren, stoppen, en het voorwaarts en achterwaarts rijden en springen met de fiets. Een kunst die dicht bij de acrobatische behendigheid van een kunstfietser komt. Met het rukkend draaien van voor- en achterwiel en het secondensnel optrekken van de fiets wordt de bal in de richting van het doel gewerkt, gespeeld of geslagen. Omdat de speler tijdens het spel niet in het zadel zit maar meestal rechtop staat is alleen al hiervoor een bijzondere goede conditie vereist.\nClubs in Belgi\u00eb.\nBeringen (Beverlo), Genk, Gent, Ieper Zwartberg"}
{"id": "6257", "revid": "67553916", "url": "https://nl.wikipedia.org/wiki?curid=6257", "title": "Wegwielrennen", "text": "Wegwielrennen is de populairste tak van de wielersport. In het wegwielrennen vinden wedstrijden plaats op de (openbare) weg en op wielercircuits.\nWedstrijden worden zowel in meerdaagse als eendaagse wedstrijden verreden. Binnen de eendaagse wedstrijden zijn klassiekers en de wereldkampioenschappen het belangrijkst. Bij de meerdaagse wedstrijden zijn de grote rondes, met name de Ronde van Frankrijk, het belangrijkst. Sinds 2011 zijn de belangrijkste wedstrijden samengevoegd in de UCI World Tour, een competitie met de belangrijkste eendaagse en meerdaagse wedstrijden. Overige wedstrijden zitten in de continentale circuits.\nEr zijn drie verschillende manieren van wegwielrennen:\nDe meeste eendaagse wedstrijden zijn ritten in lijn. In meerdaagse wedstrijden zijn meestal de meeste ritten in lijn, aangevuld met enkele tijdritten en eventueel een ploegentijdrit. In meerdaagse wedstrijden worden de tijden van alle etappes opgeteld, om zo het eindklassement te krijgen.\nProfwielrennen.\nUCI ProTour.\nDe belangrijkste koersen voor profs waren in de periode 2005-2007 samengevoegd in \u00e9\u00e9n competitie: de UCI ProTour. Deze ProTour verving de vroegere wereldbeker. Alle deelnemende ploegen zijn verplicht in elke wedstrijd een team op te stellen. Onder deze koersen vielen tot 2007 de belangrijkste meerdaagse rondes (waaronder de rondes van Frankrijk, Spanje en Itali\u00eb) en de belangrijkste eendagswedstrijden. Vanaf 2008 maakten de drie grote ronden en nog negen andere wedstrijden geen onderdeel meer uit van de ProTour, als gevolg van een conflict tussen de ProTour-organisator UCI en met name de ASO, de organisator van een groot deel van de wedstrijden.\nUCI World Tour.\nVanaf 2011 zijn de ProTour en de afvallige wedstrijden weer verenigd in de UCI World Tour. Alle World Tour-ploegen hebben automatisch startrechten in deze wedstrijden.\nUCI Continentale circuits.\nVoor de minder grote en belangrijke koersen zijn er de continentale circuits. Elk continent (Afrika, Amerika, Azi\u00eb, Europa en Australi\u00eb) heeft zijn eigen circuit. Alle circuits hebben hun eigen wedstrijden en klassementen.\nDe belangrijkste teams van de continentale circuits worden de professionele continentale ploegen genoemd. Het grootste deel van alle ploegen bestaat echter uit continentale ploegen."}
{"id": "6258", "revid": "10433", "url": "https://nl.wikipedia.org/wiki?curid=6258", "title": "Fran\u00e7ois Mitterand", "text": ""}
{"id": "6259", "revid": "3", "url": "https://nl.wikipedia.org/wiki?curid=6259", "title": "Pier Paolo Passolini", "text": ""}
